饮马长城窟行（汉·蔡邕）	青青河边草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不可见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上有加餐食，下有长相忆①。
歌（汉·蔡邕）	练余心兮浸太清。涤秽浊兮存正灵。和液畅兮神气宁。情志泊兮心亭亭。嗜欲息兮无由生。踔宇宙而遗俗兮眇翩翩而独征①。
翠鸟诗（汉·蔡邕）	庭陬有若榴，绿叶含丹荣。翠鸟时来集，振翼修形容。回顾生碧色，动摇扬缥青。幸脱虞人机，得亲君子庭。驯心托君素，雌雄保百龄①。
酸枣令刘熊碑诗（汉·蔡邕）	清和穆铄。宋惟乾川。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民①。
答对元式诗（汉·蔡邕）	伊余有行，爰戾兹邦。先进博学，同类率从。济济群彦，如云如龙。君子博文，贻我德音。辞之集矣，穆如清风①。
答卜元嗣诗（汉·蔡邕）	斌斌硕人，贻我以文。辱此休辞，非余所希。敢不酬答，赋诵以归①。
麟颂（汉·蔡邕）	皇矣大角，降生灵兽。视明礼修，麒麟来孚。春秋既书，尔来告就。庶士子锄，获诸西狩。
五灵颂（汉·蔡邕）	大梁乘精，白虎用生。思睿信立，绕于垣坰。
初平诗（汉·蔡邕）　　押阳韵	暮宿河南怅望。天阴雨雪滂滂①。
