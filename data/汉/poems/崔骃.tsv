歌（汉·崔骃）	皇皇太上湛恩笃兮，庶见我王咸思觌兮。仁爱纷纭德优渥兮，滂霈群生泽淋漉兮。惠我无疆承天祉兮，流衍万昆长无已兮①。
安封侯诗（汉·崔骃）	戎马鸣兮金鼓震，壮士激兮忘身命。被兕甲兮跨良马，挥长戟兮彀强弩①。
七言诗（汉·崔骃）　　押支韵	鸾鸟高翔时来仪。应治归德合望规。啄食楝实饮华池①。
三言诗（汉·崔骃）　　押文韵	屏九皋，咏典文。披五素，耽三坟①。
车左铭（汉·崔骃）	虞夏作车，取象机衡（叶）。君子建左，法天之阳。正位授绥，车不内顾。尘不出轨，鸾以节步。彼言不疾，彼指不躬。渊览于道，永思厥中。
车右铭（汉·崔骃）	择御卜右，采德用良。询纳耆老，于我是匡。惟贤是师，惟道是式。箴阙旅贲，内顾自敕。匪皇其度，匪愆其则。越戒敦俭，礼以华国。
袜铭（汉·崔骃）	机衡建子，万物含滋。黄钟育化，以养元基。长履景福，至于亿年。皇灵既祐，祉禄来臻。本支百世，子子孙孙。
樽铭（汉·崔骃）	惟岁之元，朝会奉樽。金罍牺象，嘉礼具陈。献酬交错，万国咸欢。
六安枕铭（汉·崔骃）　　押职韵	枕有规矩，恭一其德。承元宁躬，终始不忒。
七言诗（汉·崔骃）	皦皦练丝退浊污①。
