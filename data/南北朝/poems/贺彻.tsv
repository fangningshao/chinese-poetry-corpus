采桑（南北朝·贺彻）　　押东韵	蚕妾出房栊，结伴类花丛。度水春衫绿，映日晚妆红。钏声时动树，衣香自入风。钩长嫩枝曲，叶尽细条空。竞采须盈手，争归欲满笼。自怜公府步，谁与少年同①。
赋得长笛吐清气诗（南北朝·贺彻）　　押侵韵	胡关氛雾侵，羌笛吐清音。韵切山阳曲，声悲陇上吟。柳折城边树，梅舒岭外林。方知出塞虏，不惮武溪深①。
赋得为我弹鸣琴诗（南北朝·贺彻）　　押真韵	薄暮高堂上，调琴召美人。伯喈声未尽，相如曲复新。点徽还转弄，乱爪更留宾。聊持一弦响，杂起艳歌尘①。
