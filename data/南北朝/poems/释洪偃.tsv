游故苑诗（南北朝·释洪偃）　　押歌韵	龙田留故苑，汾水结馀波。怅望伤游目，辛酸思绪多。凉飙惨高树，浓露变轻萝。泽葵犹带井，池竹尚侵荷。秋风徒自急，无复白云歌①。
登吴升平亭（南北朝·释洪偃）　　押庚韵	萧萧物候晚，肃肃天望清。旅人聊策杖，登高荡客情。川原多旧迹，墟里或新名。宿烟浮始旦，朝日照初晴。独游乏徒侣，徐步寡逢迎。信矣非吾托，赏心何易并①。
游钟山之开善定林息心宴坐引笔赋诗（南北朝·释洪偃）　　押微韵	杖策步前岭，褰裳出外扉。轻萝转蒙密，幽径复纡威。树高枝影细，山尽鸟声稀。石苔时滑屣，虫网乍粘衣。涧傍紫芝晔，岩上白云霏。松子排烟去，堂生寂不归。穷谷无还往，攀桂独依依①。
