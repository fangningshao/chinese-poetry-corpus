奉和武帝三教诗（南北朝·释智藏）　　押真韵	心源本无二，学理共归真。四执迷丛药，六味增苦辛。资缘良杂品，习性不同循。至觉随物化，一道开异津。大士流权济，训义乃星陈。周孔尚忠孝，立行肇君亲。老氏贵裁欲，存生由外身。出言千里善，芬为穷世珍。理空非即有，三明似未臻。近识封歧路，分镳疑异尘。安知悟云渐，究极本同伦。我皇体斯会，妙鉴出机神。眷言总归辔，回照引生民。顾惟惭宿植，邂逅逢嘉辰。愿陪入明解，岁暮有攸因①。
