和阴梁州杂怨诗（南北朝·邓铿）　　押支韵	别离虽未久，遂如长别离。丛桂频销叶，庭树几攀枝。君言妾貌改，妾畏君心移。终须一相见，并得两相知①。
奉和夜听妓声诗（南北朝·邓铿）　　押萧韵	烛华似明月，鬟影胜飞桥。妓儿齐郑乐，争妍学楚腰。新歌自作曲，旧瑟不须调。众中俱不笑，座上莫相撩①。
月夜闺中诗（南北朝·邓铿）　　押麻韵	闺中日已暮，楼上月初华。树阴缘砌上，窗影向床斜。开帷伤只凤，吹灯惜落花。谁能当此夕，独处类倡家①。
