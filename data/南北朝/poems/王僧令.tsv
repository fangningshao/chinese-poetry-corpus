皇太子释奠会诗（南北朝·王僧令）	伊昔上德，体极凝贞。敷文翊典，济美基平。三坟爰畅，六顺斯明。玄风流采，邈代飞馨。洪机泻御，祯符景历。缵承圣辉，盈图蕴册。化协无疆，皇猷匪隔。海裔覃仁，沙方浃泽。帝图远泰，震储克融。识超玄览，志迈谦冲。弘仁博艺，礼让兼崇。倾衢舞■（巾惠），溢路歌风。询谋有徽，克晨嘉奠。礼光瑶俎，乐泛轩县。飨毕祉流，回神曲燕。庆溢欢悰，情稠恩遍。肃令警辰，祯徽曜节。庆晷逶迤，祥云炤𥺚。瑶旆烟回，金声霄撤。浃宇怀昌，含生载悦。冲心幽被，奖逯无偏。栖质琼伍，俪服华筵。微蓱托海，毳羽浮天。方陶姬化，永沐姚年①。
