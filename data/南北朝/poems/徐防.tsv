长安有狭邪行（南北朝·徐防）	长安有勾曲，勾勾不通驿。涂逢二绮衣，夹路访君室。君室近霸城，易识复知名。大息登金马，中息谒承明。小息偏爱幸，走马曳长缨。三息俱入门，车服尽雕轻。三息俱上堂，嘉宾四座盈。三息俱入户，室内有光荣。大妇缣始呈，中妇绣初营。小妇多资媚，红纱映削成。上客且安坐，胡床妾自擎①。
赋得观涛诗（南北朝·徐防）　　押尤韵	云容杂浪起，楚水漫吴流。渐看遥树没，稍见远天浮。渔人迷旧浦，海鸟失前洲。不测沧溟旷，轻鳞幸自游①。
赋得蝶依草应令诗（南北朝·徐防）　　押微韵	秋园花落尽，芳菊数来归。那知不梦作，眠觉也恒飞①。
