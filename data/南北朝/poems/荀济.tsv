赠阴梁州诗（南北朝·荀济）	副尉西域返，伏波南海还。坎壈多构难，郁怏少腾迁。孰云功未立，宁是契不全。直为逢迎寡，良由听受偏。若人本高绝，芬馥迈兰荃。驱车趋折坂，匡坐酌贪泉。洗帻岂虚唱，席皮良信然。群醉嫉孤醒，众媸恐独妍。龙旗翻委郁，鹢轴更回邅。鹍势终横海，鹏力会冲天。昔余遇知已，一面深千祀。纡人重结袜，辱德逾过市。诗酒悦风云，琴歌赏桃李。淹留汉水曲，契阔渝川涘。结绶惟贡公，推名实鲍子。徒然怀伏剑，终无报国士。高怀不可忘，剑意何能已。已作金兰契，何言云雨别。咄嗟改容鬓，俄顷弥年岁。海曲穷地表，江源渺天际。云泥已殊路，暄凉讵同节。柳絮亟如丝，梅花屡成雪。月落桂阴远，风起萱条结。鹤舞想低昂，鹍弦梦清切。闻君戍灵关，瓜时犹未还。数泛明月沼，频游向日湾。金碧应仿佛，轮镜几登攀。复承西归后，将兵出湖口。经过道路长，往来日月久。玉体何容歇，金浆故应有。阳台可燕私，章华堪置酒。既弹赵人瑟，复击秦人缶。缶瑟多奇调，秦赵饶姝妙。得意在双眸，倾城犹一笑。伯喈恩实早，十杜夭终少。殁等盛姬伤，存同魏车照。君子笃久要，宿昔盛宾僚。依依集鳞羽，眷着共枝条。一朝限歧路，万里异波潮。容仪虽眇眇，梦想尚昭昭。新人不相识，故人讵相忆。杳杳间山川，迢迢阻音息。各附青云远，讵假排虚力。风月接欢宴，酒醴承颜色。安知慕俦者，潺潺涕沾轼。仆本不平人，悲愁眉亦嚬。年来空自老，岁去不知春。未能全体命，于中欲问津。五噫如适越，十上似游秦。肌肤积霜露，旅力倦风尘。乌裘日日故，白发朝朝新。人生感意气，相知无富贵。怀赵实廉颇，思燕唯乐毅。大选咆咻士，广募嫖姚慰。映月比刀环，瞻星看剑气。郢路一迢远，长楸几歔欷。渤澥水尚宽，崦嵫日犹未。丈夫志四海，儿女多辞费。待余济浊河，从君宿清渭①。
