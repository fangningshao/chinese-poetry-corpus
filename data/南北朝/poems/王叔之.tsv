拟古诗（南北朝·王叔之）　　押纸韵	客从北方来，言欲到交趾。远行无他货，惟有凤皇子。百金我不欲，千金难为市。谁知岩穴中，箫笙终夜起①。
游罗浮山诗（南北朝·王叔之）　　押冬韵	庵霭灵岳①，开景神封。绵界盘趾，中天举峰。孤楼侧挺②，层岫回重③。风云秀体，卉木媚容④。
舟赞（南北朝·王叔之）　　押尤韵	涂则骋车，水惟用舟。弱楫轻棹，利涉济求。缅彼渔人，鼓枻清讴①。
兰菊铭（南北朝·王叔之）	兰既春敷，菊又秋荣。芳薰百草，色艳群英。孰是芳质，在幽愈馨。朝斯夕斯，愿言永贞。
甘橘赞（南北朝·王叔之）	节重履险，操贵有恒。一树保荣，四运齐能。在质惟美，于味斯弘。异分南域，北则枳橙①。
