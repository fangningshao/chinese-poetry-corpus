赠任昉诗（南北朝·到洽）　　押职韵	兽生文蔚，凤亦五色。绚彩火然，岂由画饰。猗欤若人，不扶自直。数仞难窥，万顷谁测。四教必修，九德斯备。往行前言，多识罔匮。一见口传，暂闻心记。生知之敏，昔餐今至。艺不兼游，择其从善。苞罗载籍，绝妙虫篆。该综名实，宪章朝典。不体良才，孰营心辩。在昔未遘，乃眷伊人。余未倒屣，先枉清尘。顾惭菲薄，徒招好仁。倾盖已旧，久敬弥亲。范张交好，升堂拜母。亦蒙吾贤，此眷之厚。恩犹弟兄，义实朋友。岂云德招，信兹善诱。欣遇以来，四载斯日。运谢如流，时焉岁聿。月次既穷，星回已毕。玄象昼昏，明庶晓疾。妍拙不齐，方员各取。子登王朝，为代规矩。余栖一丘，卧痾静处。同尽性分，殊涂嘿语。得于神遇，相忘道术。若水之淡，乃同胶漆。岂寄呴濡，方申绸密。在心为志，非诗奚述①。
答秘书丞张率诗（南北朝·到洽）　　押庚韵	东南季子，上国贾生。会稽竹箭，峄阳孤茎。物产因地，品赋斯征。孰若兼美，羽仪上京。上京羽仪，十纪鸿渐。竹待羽栝，木资刳剡。皎皎素丝，涅而不染。晨鸡靡暄，径寸谁掩。豫樟之生，谁能先识。山衡野虞，偶知所植。百尺无枝，何枉斯直。青冥耸翰，丹屑拂翼。尔日闻声，余称倾盖。事以年殊，理因义会。我好春兰，子欢秋艾。兰艾既辩，春秋交害。在昔壮年，尝怪长老。殷勤好少，忘年爱宝。于今念兹，苟求怀抱。绮繻素褐，何伤交道。前有元干，置左置右。后有弘度，流分四部。爰在伊人，蔚为举首。余掌司直，有谬兰莠。余既迟暮，伤兹岁聿。迫以贱事，且婴老疾。子有俦年，方赊来日。虽无事焉，宁忘蓬筚。寤言安适，怀人在斯。九重窈窕，长安莫窥。既迅千里，玉策金羁。且息望美，自事衰疲①。
