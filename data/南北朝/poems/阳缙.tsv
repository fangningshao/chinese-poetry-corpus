赋得荆轲诗（南北朝·阳缙）　　押东韵	函关使不通，燕将重深功。长虹贯白日，易水急寒风。壮发危冠下，匕首地图中。琴声不可识，遗恨没秦宫①。
照帙秋萤诗（南北朝·阳缙）　　押灰韵	秋窗馀照尽，入暗早萤来。忽聚还同色，恒然讵落灰。飞影黄金散，依帷缥帙开。含明终不息，夜月空徘徊①。
侠客控绝影诗（南北朝·阳缙）	青门小苑物华新，花开鸟弄会芳春。仙掌层台浮丽日，长楸广路起红尘。园中追寻桃李径，陌上逢迎游侠人。游侠英名驰上国，人马意气俱相得。白玉鹿卢秋水剑，青丝宛转黄金勒。复有鱼目并龙文，蹑影追风本绝群。影入吴门疑曳练，形来西北似浮云。寄语幽并驰射客，未肯推门持借君①。
