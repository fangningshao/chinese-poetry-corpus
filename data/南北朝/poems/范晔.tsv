乐游应诏诗（南北朝·范晔）　　押侵韵	崇盛归朝阙，虚寂在川岑。山梁协孔性，黄屋非尧心。轩驾时未肃，文囿降照临。流云起行盖，晨风引銮音。原薄信平蔚，台涧备曾深。兰池清夏气，修帐含秋阴。遵渚攀蒙密，随山上岖嵚。睇目有极览，游情无近寻。闻道虽已积，年力互颓侵。探已谢丹黻，感事怀长林①。
临终诗（南北朝·范晔）　　押职韵	祸福本无兆，性命归有极。必至定前期，谁能延一息。在生已可知，来缘𢛯无识。好丑共一丘，何中异枉直。岂论江陵上，宁辨首山侧。虽无嵇生琴，庶同夏侯色。寄言生存子，此路行复即①。
