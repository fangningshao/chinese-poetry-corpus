皇太子释奠诗（南北朝·何胤）　　押虞韵	灵象既分，神皇握枢。其降曰命，有书有图。化彰礼乐，教光典谟。五经夤序，七纬重敷。保氏述艺，乐正奠师。良玉缘琢，务德由咨。雅沿俗化，风移运迟。道不云远，否终则夷。下武增辉，烝哉体圣。三极彝伦，九服骘政。文以止戈，学以流镜。国崇上庠，人思下竞。昭昭储后，悊秀克明。徽若稽古，体睿申情。往行内洁，前言外清。纡光隆业，让龈胶庭。敷奥折文，悦书敦史。六诗开滞，三易机理。光耀程辉，华翻丽起。尊圣明贤，释兹敬礼。仪形初盥，容祗荐陈。罍鬯清飨，俎实芳礼。登歌奏阕，有司告神。以介景福，庆无不臻。祝史赞撤，敛圭轩燕。笙镛列阶，展声宿县。舞节金石，歌依越练。交袖折羽，流龠清殿。傧仪接贽，相诏初筵。峨峨台弁，灼灼藩蝉。时英整笏，胄子端篇。大观在上，于斯盛焉。云行雨施，品物甄流。敷荣散春，兰芬曜秋。道洽虽均，蒙固难周。进垂智效，退惭山丘①。
