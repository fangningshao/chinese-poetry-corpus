登钟山下峰望诗（南北朝·虞骞）　　押霁韵	冠者五六人，携手岩之际。散意百仞端，极目千里睇。叠岫乍昏明，浮云时卷闭。遥看野树短，远望樵人细①。
游潮山悲古冢诗（南北朝·虞骞）　　押元韵	长林带朝夕，孤岭枕江村。疏松含白水，密筱满平原。荒坟改冻叶，低垄变年根。西光长槚落，促尔膝前尊①。
寻沈剡夕至嵊亭诗（南北朝·虞骞）　　押元韵	命楫寻嘉会，信次历山原。扪天上云糺，礜石下雷奔。澄潭写度鸟，空岭应鸣猿。榜歌唱将夕，商子处方昏①。
视月诗（南北朝·虞骞）　　押月韵	清夜未云疲，珠帘聊可发。泠泠玉潭水，映见蛾眉月。靡靡露方垂，晖晖光稍没。佳人复千里，馀影徒挥忽①。
拟雨诗（南北朝·虞骞）　　押文韵	清风送凉气，薄暮荡炎氛。虹照涟漪水，电出嵯峨云。落晖散长足，细雨织斜文①。
