采桑（南北朝·萧纲）	春色映空来，先发院边梅。细萍重叠长，新花历乱开。连珂往淇上，接幰至丛台。丛台可怜妾，当窗望飞蝶。忌趺行衫领，熨斗成褫摄。下床着珠佩，捉镜安花镊。薄晚畏蚕饥，竞采春桑叶。寄语采桑伴，讶今春日短。枝高攀不及，叶细笼难满。年年将使君，历乱遣相闻。欲知琴里意，还赠锦中文。何当照梁日，还作入山云。重门皆已闭，方知留客袂。可怜黄金络，复以青丝系。必也为人时，谁令畏夫婿①。
乐府三首 蜀国弦歌篇十韵（南北朝·萧纲）　　押虞韵	铜梁指斜谷，剑道望中区。通星上分野，作固下为都。雅歌因良宋，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯姝。江妃纳重聘，卓女爱将雏。停弦时击爪，息吹更治朱。脱衫湔锦浪，回扇避阳乌。闻君握节返，贱妾下城隅①。
君子行（南北朝·萧纲）　　押支韵	君子怀琬琰，不使涅尘淄。从容子云阁，寂寞仲舒帷。多谢悠悠子，管窥良可悲①。
从军行 其一（南北朝·萧纲）　　押灰韵	贰师惜善马，楼兰贪汉财。前年出右地，今岁讨轮台。鱼云望旗聚，龙沙随阵开。冰城朝浴铁，地道夜衔枚。将军号令密，天子玺书催。何时反旧里，遥见下机来①。
长安有狭斜行（南北朝·萧纲）	长安有径少，涂径不通舆。道逢双总丱，扶轮问我居。我居青门北，可忆复易寻。大息骞金勒，中息绾黄银。小息始得意，黄头作弄臣。三息俱入门，雅志扬清尘。三息俱上堂，觞肴满四陈。三息俱入户，照耀光容新。大妇舒绮絪，中妇拂罗巾。小妇最容冶，映镜学娇颦。丈人且安坐，清讴出绛唇①。
泛舟横大江（南北朝·萧纲）　　押微韵	沧波白日晖，游子出王畿。旁望重山转，前观远帆稀。广水浮云吹，江风引夜衣。旅雁同洲宿，寒凫夹浦飞。行客谁多病，当念早旋归①。
陇西行三首 其二（南北朝·萧纲）　　押文韵	陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙①。
雁门太守行三首（南北朝·萧纲）　　押支韵	轻霜中夜下，黄叶远辞枝。寒苦春难觉，边城秋易知。风急旌旗断，涂长铠马疲。少解孙吴法，家本幽并儿。非关买雁肉，徒劳皇甫规①。
京洛篇（南北朝·萧纲）　　押东韵	南游偃师县，斜上灞陵东。回瞻龙首堞，遥望德阳宫。重门远照耀，天阁复穹窿。城榜疑复道，树里识松风。黄河入洛水，丹泉绕射熊。夜轮悬素魄，朝光荡碧空。秋霜晓驱雁，春雨暮成虹。曲阳造甲第，高安还禁中。刘苍归作相，窦宪出临戎。此时车马合，兹晨冠盖通。谁知两京盛，欢宴遂无穷①。
棹歌行（南北朝·萧纲）　　押先韵	妾家住湘川，菱歌本自便。风生解刺浪，水深能捉船。叶乱由牵荇，丝飘为折莲。溅妆疑薄汗，沾衣似故湔。浣纱流暂浊，汰锦色还鲜。参同赵飞燕，借问李延年。从来入弦管，讵在棹歌前①。
怨歌行（南北朝·萧纲）	十五颇有馀，日照杏梁初。蛾眉本多嫉，掩鼻特成虚。持此倾城貌，翻为不肖躯。秋风吹海水，寒霜依玉除。月光临户驶，荷花依浪舒。望檐悲双翼，窥沼泣前鱼。苔生履处没，草合行人疏。裂纨伤不尽，归骨恨难祛。早知长信别，不避后园舆①。
美女篇（南北朝·萧纲）	佳丽尽关情，风流最有名。约黄能效月，裁金巧作星。粉光胜玉靓，衫薄拟蝉轻。密态随流脸，娇歌逐软声。朱颜半已醉，微笑隐香屏①。
斗鸡篇（南北朝·萧纲）　　押尤韵	欢乐良无已，东郊春可游。百花非一色，新田多异流。龙尾横津汉，车箱起戍楼。玉冠初警敌，芥羽忽猜俦。十日骄既满，九胜势恒遒。脱使田饶见，堪能说鲁侯①。
苦热行（南北朝·萧纲）　　押阳韵	六龙骛不息，三伏起炎阳。寝兴烦几案，俯仰倦帏床。滂沱汗似铄，微靡风如汤。洄池愧玉浪，兰殿非含霜。细帘时半卷，轻幌乍横张。云斜花影没，日落荷心香。愿见洪崖井，讵怜河朔觞①。
茱萸女（南北朝·萧纲）　　押麻韵	茱萸生狭斜，结子复衔花。遇逢纤手摘，滥得映铅华。杂与鬟簪插，偶逐鬓钿斜。东西争赠玉，纵横来问家。不无夫婿马，空驻使君车①。
枣下何纂纂（南北朝·萧纲）　　押阮韵	垂花临碧涧，结翠依丹巘。非直入游宫，兼期值灵苑。落日芳春暮，游人歌吹晚。弱刺引罗衣，朱实凌还幰。且欢洛浦词，无羡安期远①。
金（文苑云。一作会）乐歌（南北朝·萧纲）　　押麻韵	槐香欲覆井，杨柳正藏鸦。山炉好无比，玉构火窗赊。床头辟绳结，镜上领巾斜。铁镬种梁子，铜枢生枣花。开门抛水柱，城按特言家①。
行幸甘泉宫（南北朝·萧纲）　　押东韵	雉归海水寂，裘来重译通。吉行五十里，随处宿离宫。鼓声恒入地，尘飞上暗空。尚书随豹尾，太史逐相风。铜鸣周国燧，旗曳楚云虹。幸臣射覆罢，从骑新歌终。董桃拜金紫，贤妻侍禁中。不羡神仙侣，排烟逐驾鸿①。
临高台（南北朝·萧纲）　　押职韵	高台半行云，望望高不极。草树无参差，山河同一色。彷佛洛阳道，道远难别识。玉阶故情人，情来共相忆①。
和湘东王横吹曲三首 折杨柳（南北朝·萧纲）　　押支韵	杨柳乱成丝，攀折上春时。叶密鸟飞碍，风轻花落迟。城高短箫发，林空画角悲。曲中无别意，并是为相思①。
