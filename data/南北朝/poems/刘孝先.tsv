和兄孝绰夜不得眠诗（南北朝·刘孝先）　　押寒韵	夜愁眠不安，起望台南端。叶惨风声异，楼空月色寒。笙冷调簧数，弦脆上琴难。百年行讵几，万虑坐相攒。谁家有明镜，暂借照心看①。
草堂寺寻无名法师诗（南北朝·刘孝先）　　押先韵	飞镜点青天，横照满楼前。深林生夜冷，复阁上宵烟。叶动花中露，湍鸣暗里泉。竹风声若雨，山虫听似蝉。摘果仍荷藉，酌水用花传。一卮聊自饮，万事且萧然①。
和亡名法师秋夜草堂寺禅房月下诗（南北朝·刘孝先）　　押东韵	幽人住山北，月上照山东。洞户临松径，虚窗隐竹丛。出林避炎影，步径逐凉风。平云断高岫，长河隔净空。数萤流暗草，一鸟宿疏桐。兴逸烟霄上，神闲宇宙中。还思城阙下，何异处樊笼①。
咏竹诗（南北朝·刘孝先）　　押侵韵	竹生荒野外，梢云耸百寻。无人赏高节，徒自抱贞心。耻染湘妃泪，羞入上宫琴。谁能制长笛，当为吐龙吟①。
春宵诗（南北朝·刘孝先）　　押先韵	夜楼明月弦，露下百花鲜。情多意不设，啼罢未归眠。敦煌定若远，一信动经年①。
冬晓诗（南北朝·刘孝先）　　押支韵	晨霞影翠帷，思妇织霜丝。经寒牵杼涩，钏冷调梭迟。乍废倡楼粉，贪赴远人期①。
