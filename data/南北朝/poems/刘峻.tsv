登郁洲山望海诗（南北朝·刘峻）　　押职韵	沧潦联霄岫，层领郁巑𡺢。下盘盐海底，上转灵乌翼。滇㴐非可辨，鸿溶信难测。轻尘久弭飞，惊浪终不息。云锦曜石屿，罗绫文水色①。
自江州还入石头诗（南北朝·刘峻）　　押翰韵	鼓枻浮大川，延睇洛城观。洛城何郁郁，杳与云霄半。前望苍龙门，斜瞻白鹤馆。槐垂御沟道，柳缀金堤岸。迅马晨风趋，轻舆流水散。高歌梁尘下，縆瑟荆禽乱。我思江海游，曾无朝市玩。忽寄灵台宿，空轸及关叹。仲子入南楚，伯鸾出东汉。何能栖树枝，取毙王孙弹①。
始居山营室诗（南北朝·刘峻）　　押职韵	自昔厌喧嚣，执志好栖息。啸歌弃城市，归来事耕织。凿户窥嶕峣，开轩望崭崱。激水檐前溜，修竹堂阴植。香风鸣紫莺，高梧巢绿翼。泉脉洞杳杳，流波下不极。仿佛玉山隈，想像瑶池侧。夜诵神仙记，旦吸云霞色。将驭六龙舆，行从三鸟食。谁与金门士，抚心论胸臆①。
出塞（南北朝·刘峻）　　押庚韵	蓟门秋气清，飞将出长城。绝漠冲风急，交河夜月明。陷敌挫金鼓，摧锋扬旆旌。去去无终极，日暮动边声①。
