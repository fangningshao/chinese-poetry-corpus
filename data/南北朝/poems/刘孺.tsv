侍宴饯新安太守萧几应令诗（南北朝·刘孺）　　押文韵	芝殿延藻景，画室写油云。玄览多该洽，圣思究前闻。微密探精义，优游妙典坟。饮饯参多士，言赠赋新文①。
相逢狭路间（南北朝·刘孺）　　押文韵	送君追遐路，路狭暧朝雰。三危上蔽日，九折杳连云。枝交幰不见，听静吹才闻。岂伊叹道远，亦迤泣涂分。况兹别亲爱，情念切离群①。
