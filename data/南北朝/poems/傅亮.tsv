奉迎大驾道路赋诗（南北朝·傅亮）　　押尤韵	夙棹发皇邑，有人祖我舟。饯离不以币，赠言重琳球。知止道攸贵，怀禄义所尤。四牡倦长路，君辔可以收。张邴结晨轨，疏董顿夕辀。东隅诚已谢，西景逝不留。性命安可图，怀此作前修。敷衽铭笃诲，引带佩嘉谋。迷宠非予志，厚德良未酬。抚躬愧疲朽，三省惭爵浮。重明照蓬艾，万品同率由。忠诰岂假知，式微发直讴①。
冬至（南北朝·傅亮）　　押屋韵	星昴殷仲冬，短晷穷南陆。柔荔迎时萋，芳芸应节馥①。
从武帝平闽中诗（南北朝·傅亮）　　押阳韵	鞠旅扬城，大搜徐方。旅旌首路，元戎启行。弭楫洪河，总辔崇芒①。
从征诗（南北朝·傅亮）　　押阳韵	息徒西楚，伫楫旧乡。止犹岳立，动则云翔。烈烈群师，星言启行。泛舟掩河，秣马登芒①。
