赠记室羊徽其属疾在外诗（南北朝·丘渊之）　　押问韵	趣以冥感，契以情运。譬彼金兰，坚芳互训。郢夫寝斤，濠津阙问。孰是超赏，非尔殆蕴。婉晚闲暑，契阔二方。连镳朔野，齐棹江湘。冬均其温，夏共其凉。岂伊多露，情深践霜。神武遐涤，大衢方挥。屠耒晏业，介焉靡违。闲菀敝径，■（酉昜）弦湛徽。欣彼二仲，与子俱归。愿言无必，欣慨屡造。尔疾既缨，余忧用老。搔首匪勤，寔缠中抱。言念佳人，只增心搅。天道虽缅，福善可期。今唯吾子，久应在兹。乘理载遂，冲衿自怡。三折既履，五德宜思。予业弗高，屡羁尘役。勉彼俭勤，忝此坟籍。识以荣期，颜以厚积。庶凭纳污，伫规三益①。
