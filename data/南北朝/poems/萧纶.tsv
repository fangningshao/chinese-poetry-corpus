车中见美人诗（南北朝·萧纶）　　押支韵	关情出眉眼，软媚着腰肢。语笑能娇美，行步绝逶迤。空中自迷惑，渠傍会不知。悬念犹如此，得时应若为①。
见姬人诗（南北朝·萧纶）　　押麻韵	春来不复赊，入苑驻行车。比来妆点异，今世拨鬟斜。却扇承枝影，舒衫受落花。狂夫不妒妾，随意晚还家①。
入茅山寻桓清远乃题壁诗（南北朝·萧纶）　　押缉韵	荆门丘壑多，瓮牖风云入。自非栖遁情，谁堪霜露湿①。
咏新月诗（南北朝·萧纶）　　押尤韵	霜氛含月彩，霭霭下南楼。雾浓光若昼，云驶影疑流①。
和湘东王后园回文诗（南北朝·萧纶）	烛华临静夜，香气入重帏。曲度闻歌远，繁弦觉舞迟①。
戏湘东王诗（南北朝·萧纶）　　押东韵	湘东有一病，非哑复非聋。相思下只泪，望直有全功①。
