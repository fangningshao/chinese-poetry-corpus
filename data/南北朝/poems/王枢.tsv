古意应萧信武教诗（南北朝·王枢）　　押微韵	朝取饥蚕食，夜缝千里衣。复闻南陌上，日暮采莲归。青苔覆寒井，红药间青薇。人生乐自极，良时徒见违。何由及新燕，双双还共飞①。
至乌林村见采桑者因有赠（南北朝·王枢）	遥见提筐下，翩妍实端妙。将去复回身，欲语先为笑。闺中初别离，不许觅新知。空结茱萸带，敢报木兰枝①。
徐尚书座赋得阿怜诗（南北朝·王枢）　　押麻韵	红莲披早露，玉貌映朝霞。飞燕啼妆罢，顾插步摇花。溘匝金钿满，参差绣领斜。暮还垂瑶帐，香灯照九华①。
