洛阳道（南北朝·陈暄）　　押真韵	洛阳九逵上，罗绮四时春。路傍避骢马，车中看玉人。镇西歌艳曲，临淄逢丽神。欲知双璧价，潘夏正连茵①。
紫骝马（南北朝·陈暄）　　押东韵	天马汗如红，鸣鞭度九嵏。歌伤城下冻，嘶依北地风。笳寒芳树歇，笛怨柳枝空。横行意未已，羞住毂车中①。
雨雪曲（南北朝·陈暄）　　押先韵	都尉出祁连，雨雪满鸡田。雕陵持抵鹊，属国用和毡。冰合军应渡，楼寒烽未然。花迷差未著，疏勒复经年①。
长安道（南北朝·陈暄）　　押元韵	长安开绣陌，三条向绮门。张敞车单马，韩嫣乘副轩。宠深来借殿，功多竞置园。将军夜夜返，弦歌著曙喧①。
