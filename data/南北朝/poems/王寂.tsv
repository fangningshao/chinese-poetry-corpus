第五兄揖到太傅竟陵王属奉诗（南北朝·王寂）　　押阮韵	兰馥春林，松贞秋坂。匪霜匪风，宁高宁远。玉华彼川，琛先兹巘。至德绸缪，嘉英缱绻。西周择才，东京得士。明明大齐，显允君子。芳华早照，徽声夙美。如彼招摇，不功而歭。天遥远汉，日华月丽。彦无沉隐，贤岂幽滞。如兰斯芬，如花斯蒂。臣实有恭，皇亦有惠。周旦绵邈，汉光遥缅。左右匡弼，朝夕台铉。嘉王副兹，声迈前典。谁奉神轩，匪德无践。寒林泛月，霜峰淡烟。浊樽湛澹，清调连绵。顾寻出处，中襟闵然。曷为赞仰，敢献微篇①。
