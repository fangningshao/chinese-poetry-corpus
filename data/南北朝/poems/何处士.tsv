春日从将军游山寺诗（南北朝·何处士）　　押麻韵	兰庭厌俗赏，柰苑瞩年华。始入香山路，仍逢火宅车。慈门数片叶，道树一林花。虽悟危藤鼠，终悲在箧蛇①。
别才法师于湘还郢北诗（南北朝·何处士）　　押萧韵	乘杯事将远，捧袂忽无聊。南楚长沙狭，西浮郢路遥。离庭花已散，别戍马新骄。明日分千里，相思非一条①。
敬酬解法师所赠诗（南北朝·何处士）　　押歌韵	道林俗之表，慧远庐之阿。买山即高世，乘杯且渡河。法雨时时落，香云片片多。若为将羽化，来济在尘罗①。
通士人篇（南北朝·何处士）　　押庚韵	龙宫既入道，凤阙且辞荣。禅龛八想净，义窟四尘轻。香盖法云起，花灯慧火明。自然忘有著，非止悟无生①。
