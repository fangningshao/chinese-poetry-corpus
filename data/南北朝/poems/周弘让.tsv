留赠山中隐士诗（南北朝·周弘让）　　押先韵	行行访名岳，处处必留连。遂至一岩里，灌木上参天。忽见茅茨屋，暧暧有人烟。一士开门出，一士呼我前。相看不道姓，焉知隐与仙①。
春夜醮五岳图文诗（南北朝·周弘让）　　押庚韵	夜静琼筵谧，月出杏坛明。香烟百和吐，灯色九微清。五岳移龙驾，十洲回凤笙。目想灵人格，心属羽衣轻。蕙肴荐神享，桂醑达遥诚。熙然聊自得，挹酒念浮生①。
赋得长笛吐清气诗（南北朝·周弘让）　　押麌韵	商声传后出，龙吟郁前吐。情断山阳舍，气咽平阳坞。胡骑争北归，偏知别乡苦。羁旅情易伤，零泪如交雨①。
