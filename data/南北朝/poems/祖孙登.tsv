紫骝马（南北朝·祖孙登）　　押灰韵	独有相思意，聊敞凤皇台。莲披香稍上，月明光正来。离鹄将云散，飞花似雪回。遥思竹林友，前窗夜夜开①。
赋得司马相如诗（南北朝·祖孙登）　　押侵韵	雍容文雅深，王吉共追寻。当垆应酤酒，托意且弹琴。上林能作赋，长门得赐金。唯当有汉主，知怀封禅心①。
咏风诗（南北朝·祖孙登）　　押东韵	遥飖楚王宫，徘徊绕竹丛。带叶俱吟树，将花共舞空。飘香双袖里，乱曲五弦中。试上高台听，悲响定无穷①。
咏柳诗（南北朝·祖孙登）　　押东韵	驰道藏乌日，郁郁正翻风。抽翠争连影，飞绵乱上空。高叶临胡塞，长枝拂汉宫。欲验伤攀折，三春横笛中①。
赋得涉江采芙蓉诗（南北朝·祖孙登）　　押阳韵	浮照满川涨，芙蓉承落光。人来间花影，衣渡得荷香。桂舟轻不定，菱歌引更长。采采嗟离别，无暇缉为裳①。
咏城堑中荷诗（南北朝·祖孙登）　　押微韵	白水丽金扉，青荷承日晖。叶似环城盖，香乱上桥衣。岸高知水落，影合见菱稀。犹疑涉江处，空望采莲归①。
