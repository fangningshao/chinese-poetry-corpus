咏鲁仲连诗（南北朝·阮卓）　　押尤韵	鲁连有高趣，意气本相求。笑罢秦军却，书成燕将愁。聊弃南金赏，方从沧海游。寄言人世客，非君能见留①。
赋得咏风诗（南北朝·阮卓）　　押侵韵	高风应爽节，摇落渐疏林。吹云旅雁断，临谷晓松吟。屡惜凉秋扇，常飘清夜琴。泠泠随《列子》，弥谐逸豫心①。
赋得莲下游鱼诗（南北朝·阮卓）　　押支韵	春色映澄陂，涵泳且相随。未上龙门路，聊戏芙蓉池。触浪莲香动，乘流叶影披。相忘自有乐，庄惠岂能知①。
赋得黄鹄一远别诗（南北朝·阮卓）	霜风秋月映楼明，寡鹤偏栖中夜惊。月下徘徊顾别影，风前凄断送离声。离声一去断还续，别响时来疏复促。聊看远客赠绫纹，弥怨闲宵雅琴曲。恒思昔日稻粱恩，理翮整翰上君轩。独舞轻飞向吴市，孤鸣清唳出雷门。王子吹笙忽相值，自觉飘飘云里驶。一举千里未能归，惟有田饶解深意①。
关山月（南北朝·阮卓）　　押灰韵	关山陵汉开，霜月正徘徊。映林如璧碎，侵塞似轮摧。楚师随晦尽，胡兵逐暖来。寒笳将夜鹊，相乱晚声哀①。
长安道（南北朝·阮卓）　　押灰韵	长安驰道上，钟鸣宫寺开。残云销凤阙，宿雾敛章台。骑转金吾度，车鸣丞相来。蔼蔼东都晚，群公驺御回①。
