折杨柳（南北朝·刘邈）　　押支韵	高楼十载别，杨柳擢丝枝。摘叶惊开驶，攀条恨久离。年年阻音息，月月减容仪。春来谁不望，相思君自知①。
万山见采桑人诗（南北朝·刘邈）　　押尤韵	倡妾不胜愁，结束下青楼。逐伴西蚕路，相携南陌头。叶尽时移树，枝高乍易钩。丝绳挂且脱，金笼写复收。蚕饥日已暮，讵为使君留①。
见人织聊为之咏（南北朝·刘邈）　　押支韵	纤纤运玉指，脉脉正蛾眉。振蹑开交缕，停梭续断丝。檐花照初月，洞户垂朱帷。弄机行掩泪，翻令织素迟①。
秋闺诗（南北朝·刘邈）　　押文韵	萤飞绮窗外，妾思霍将军。灯前量兽锦，檐下织花纹。坠露如轻雨，长河似薄云。秋还百种事，衣成未暇薰①。
