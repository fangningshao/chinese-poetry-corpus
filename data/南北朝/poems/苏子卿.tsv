朱鹭（南北朝·苏子卿）　　押微韵	玉山一朱鹭，容与入王畿。欲向天池饮，还绕上林飞。金堤晒羽翮，丹水浴毛衣。非贪葭下食，怀思自远归①。
艾如张（南北朝·苏子卿）　　押先韵	谁在闲门外，罗家诸少年。张机蓬艾侧，结网槿篱边。若能飞自勉，岂为绘所缠。黄雀傥为诫，朱丝犹可延①。
紫骝马（南北朝·苏子卿）　　押寒韵	候骑指楼兰，长城迥路难。嘶从风处断，骨住水中寒。飞尘暗金勒，落泪洒银鞍。抽鞭上关路，谁念客衣单①。
南征诗（南北朝·苏子卿）　　押寒韵	一朝游桂水，万里别长安。故乡梦中近，边愁酒上宽。剑锋但须利，戎衣不畏单。南中地气暖，少妇莫愁寒①。
梅花落（南北朝·苏子卿）　　押灰韵	中庭一树海，寒多叶未开。秪言花是雪，不悟有香来。上郡春恒晚，高楼年易催。织书偏有意，教逐锦文回①。
