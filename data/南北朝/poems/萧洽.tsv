侍释奠会诗（南北朝·萧洽）　　押青韵	儒惟性府，道实人灵。乃宣地义，载景天经。合宫传蔼，衢室流馨。人区允睦，王路惟宁。舄弈代终，氛氲革禅。我后天临，庶氓利见。焕哉隆平，穆矣于变。德漏八埏，声锵九县。春方贰极，含神测几。敬恭驰道，祗承兽闱。列辟载粲，群司有晖。庵蔼槐路，逶迤衮衣。教思无方，循训有则。告奠先师，式祀盛德。其礼载闲，其仪不忒。幽显聿宣，人祗允塞。冬物澄华，寒晖皓絜。云浮钟虡，风生舞缀。尽性餐和，含灵饮悦。仰沐弘餐①，俯惭磬劣②。
