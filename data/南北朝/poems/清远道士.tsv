同沈恭子游虎丘寺有作（南北朝·清远道士）　　押翰韵	我本长殷周，遭罹历秦汉。四渎与五岳，名山尽幽窜。及此寰区中，始有近峰玩。近峰何郁郁，平湖渺瀰漫。吟俯川之阴，步上山之岸。山川共澄澈，光彩交凌乱。白云蓊欲归，青松忽消半。客去川岛静，人来山鸟散。谷深中见日①，崖幽晓非旦②。闻子盛游遨，风流足词翰。嘉兹好松石，一言常累叹③。忽谓余鬼神，忻君共幽赞。
