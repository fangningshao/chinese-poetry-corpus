陇头水（南北朝·车𣀉）　　押屑韵	陇头征人别，陇水流声咽。只为识君恩，甘心从苦节。雪冻弓弦断，风鼓旗竿折。独有孤雄剑，龙泉字不灭①。
洛阳道（南北朝·车𣀉）　　押冬韵	洛阳道八达，洛阳城九重。重关如隐起，双阙似芙蓉。王孙重行乐，公子好游从。别有倾人处，佳丽夜相逢①。
骢马（南北朝·车𣀉）　　押寒韵	骢马镂金鞍，柘弹落金丸。意欲骖驔走，先作野游盘。平明发下蔡，日中过上兰。路远行须疾，非是畏人看①。
车遥遥（南北朝·车𣀉）	车遥遥兮马洋洋，追思君兮不可忘。君安逝兮西入秦，愿将微影随君身。君在阴兮影不见，君仰日月妾所愿①。
