和岁首寒望诗（南北朝·宗懔）　　押元韵	旅骑出平原，钲铙遍野喧。接里开都邑，连车驻小门。稻车回故坞，猎马转新村。古碑空戴石，山龛未上幡。所言春不至，未有桃花源①。
早春诗（南北朝·宗懔）　　押灰韵	昨暝春风起，今朝春气来。莺鸣一两啭，花树数重开。散粉成初蝶，剪彩作新梅。游客伤千里，无暇上高台①。
春望诗（南北朝·宗懔）　　押阳韵	日暮春台望，徙倚爱馀光。都尉新移枣，司空始种杨。一枝犹桂馥，十步有兰香。望望无萱草，忘忧竟不忘①。
麟趾殿咏新井诗（南北朝·宗懔）　　押灰韵	当为醴泉出，先令浪井开。铜新九龙殿，石胜凌云台①。
