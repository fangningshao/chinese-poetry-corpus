答颜延年诗（南北朝·王僧达）　　押侵韵	长卿冠华阳，仲连擅海阴。圭璋既文府，精理亦道心。君子耸高驾，尘轨实为林。崇情符远迹，清气溢素襟。结游略年义，笃顾弃浮沉。寒荣共偃曝，春酝时献斟。聿来岁序暄，轻云出东岑。麦垄多秀色，杨园流好音。欢此乘日暇，忽忘逝景侵。幽衷何用慰，翰墨久谣吟。栖凤难为条，淑贶非所临。诵以永周旋，匣以代兼金①。
和琅琊王依古诗（南北朝·王僧达）　　押元韵	少年好驰侠，旅宦游关源。既践终古迹，聊讯兴亡言。隆周为薮泽，皇汉成山樊。久没离宫地，安识寿陵园。仲秋边风起，孤蓬卷霜根。白日无精景，黄沙千里昏。显轨莫殊辙，幽途岂异魂。圣贤良已矣，抱命复何怨①。
七夕月下诗（南北朝·王僧达）　　押歌韵	远山敛氛寝，广庭扬月波。气往风集隙，秋还露泫柯。节期既已孱，中宵振绮罗。来欢讵终夕，收泪泣分河①。
诗（南北朝·王僧达）　　押阳韵	初樱动时艳，擅藻灼辉芳。缃叶未开芷，红葩已发光①。
释奠诗（南北朝·王僧达）　　押尤韵	时泰道畅，礼备乐修。启痒选俊，博教深求。民人鳞萃，淑美云浮。师尊训浃，嘉敬载柔①。
