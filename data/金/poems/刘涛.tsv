井陉（金·刘涛）　　五言律诗　押庚韵	寒压岁峥嵘，山阴日少晴。败眠鸡小梗，劝坐火多情。便面堪长路，牵头破老兵。谁教恋升斗，尽室此途行。
宿平遥集福寺（金·刘涛）　　五言律诗　押阳韵	院僻和僧静，门閒与昼长。燕泥朝雨淖，蝶蕊晚风香。野兴煎诗思，乾愁绕客肠。青奴如解事，供我莫窗凉。
小雪（金·刘涛）　　七言律诗　押东韵	黄紬被暖起还慵，小雪经檐落旋空。旧馆簿书宽半饷，冷官庭户满西风。马遭萁窘三山瘦，人坐诗工五鬼穷。安得东风嘱桃李，也教春色到衰翁。
和德卿雪（金·刘涛）　　七言律诗　押微韵	南华香火是真依，不学呼鹰雪打围。梁苑旧游荒径改，颍滨新唱綵笺飞。春生东阁酣朝饮，寒入西邻泣夜机。梦寐扁舟钓江水，重嗟白发此心违。
送王纯叔守曹州（金·刘涛）　　七言律诗　押东韵	柏路人看御史骢，年来眼落簿书丛。单车乍别金銮月，五马频嘶玉勒风。故国山河连小郐，旧家鸡犬识新丰。遥知别夜诗成处，醉袖淋浪蜜炬红。
戏用前人语题天平别墅（金·刘涛）　　七言绝句　押先韵	表圣当年绢五千，休休亭下买林泉。黄华面目君还见，天柱峰高不直钱。
