丁氏思祖亭（金·阎长言）　　五言律诗　押先韵	鹤野三千里，凫函五百年。人间仍旧德，龟筮得新阡。族属东州望，衣冠鼻祖传。异时谁式墓，应识子孙贤。
应制中秋（金·阎长言）　　七言律诗　押寒韵	璧月当秋夜未阑，汉宫高会浃宸欢。块苏尘世三千界，珠翠瑶光十二栏。桂实飘香浮寿斝，露华零润溢仙槃。都人侧听云韶奏，共指天家是广寒。
送丽酒丽橙与秀实御史（金·阎长言）　　七言绝句　押侵韵	骢马朝回画閤深，遥知春意领梅心。丽橙娇软丽樽小，聊助风流对浅斟。
阎立本职贡图（金·阎长言）　　七言绝句　押虞韵	谔谔昌周此一书，形容獒贡写成图。宁知右相无深意，莫指丹青便厚诬。
盘山招隐图（金·阎长言）　　七言绝句　押支韵	画出中盘望隐归，鸣珂朝马尚迟迟。赋诗未敢轻相诮，却恐吾山也勒移。
三门集津图（金·阎长言）　　七言绝句　押虞韵	津门未为天下险，勿作骇相观兹图。偃月堂中李林甫，有人能写此心无。
婆速道中书事（金·阎长言）　　五言排律　押萧韵	此地先经战，人生苦未聊。泉源疏地脉，田垄上山腰。败石平危径，枯柴补短桥。晓烟明远爨，暮雪暗归樵。履滑心频悸，梯危骨欲消。解鞍空倒卧，无梦讫通宵。
北齐行（金·阎长言）	天保大人袭世贵，未待齐成已无魏。䜟里方传近水羊，梦中先兆攻城猬。六君三世都能几，二十八年翻手里。细思孝静灵运诗，天道好还非妄矣。
