蜀山晓发（金·赵悫）　　五言律诗　押齐韵	晓发蜀山道，山深人自迷。残星数徽小，斜月一梳低。隔舍缲车响，遥林杜宇啼。区区事行役，何日得安栖。
寒斋雪中书呈许守（金·赵悫）　　五言律诗　押灰韵	剪水作花开，纷纷天上来。声清偏傍竹，艳冷欲欺梅。积润滋牟麦，馀膏丐草莱。穷阎休叹息，数日是春回。
拟古（金·赵悫）	春风动地来，依依烧痕青。王孙行不归，离恨何时平。翩翩谁家儿，晓猎开红旌。彫弓插白羽，怒马悬朱缨。围合意气雄，厮养厌庖烹。人生一春草，时至何足荣。君看五陵树，日暮悲风生。
