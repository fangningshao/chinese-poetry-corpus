送任李二生赴举（金·王良臣）　　七言律诗　押尤韵	尘涩鳌钩公子恨，风吹马耳谪仙愁。皇天老眼成人晚，今日男儿得志秋。官样文章堆笔底，世情风色候江头。主司不是冬烘物，五色迷人莫浪忧。
汴堤怀古（金·王良臣）　　七言律诗　押东韵	迷仙楼观郁连空，一日都归鬼唾中。奢则兆亡天听迩，去而不返水声东。锁烟弱柳愁蛾绿，阁雨幽花泪脸红。总为锦帆归不得，至今啼鸟怨东风。
旬休饮（金·王良臣）　　七言律诗　押删韵	袅袅东风雪外还，又催春色动溪山。百年莫作千年调，十日须谋一日閒。千丈归心诗卷里，一襟豪气酒杯间。醉鞭约住黄昏月，马首低悬玉半环。
息轩（金·王良臣）　　七言律诗　押东韵	乾没皇皇西复东，不知假息祸机中。黄金一旦随胠箧，腐骨千年付攓蓬。世味甜于刀上蜜，人心苦似蓼中虫。一庵松雪双明底，笑杀西山槁项翁。
九月七日饮（金·王良臣）　　七言律诗　押侵韵	紫霞零落带孤禽，平楚苍苍秋意深。月过初三半梳玉，菊迎重九满篱金。天怜病骨商量暖，云促归程计会阴。风雁飞来更潇洒，一枝芦雪印波心。
牧牛图（金·王良臣）　　七言律诗　押侵韵	三摩不受一尘侵，本分功夫日念深。杖屦得回游子脚，葛藤灰尽老㜑心。颠狂不作风头絮，出入谁伤井底金。回首人牛在何许，一江明月夜沈沈。
狸奴画轴（金·王良臣）　　七言绝句　押先韵	三生白老与乌员，又现吴生小笔前。乞与黄家禳鼠祸，莫教虚费买鱼钱。
杂诗三首（金·王良臣）　　七言绝句　押阳韵	道人知我爱禅房，净埽阶前紫石床。软饱三杯风味好，脱巾和月卧昏黄。
