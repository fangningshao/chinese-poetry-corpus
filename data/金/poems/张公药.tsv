往鄜州（金·张公药）　　七言律诗　押鱼韵	出门旋复入崎岖，行路真将蜀道如。埽冻村童烧积叶，趁春田妇鬻新蔬。雪花被岸中流黑，云气涵山众壑虚。老子频年厌羊酪，故溪新绿正肥鱼。
二月（金·张公药）　　七言律诗　押麻韵	二月芳事何等好，南陌东城饶物华。春风无意管杨柳，晴日有心烘杏花。故山随分可娱老，宦游到处聊为家。梦归草堂捲疏箔，几点白鸥眠浅沙。
许下三庚剧暑甚于他州怀思故乡峄山山水真清凉境界也感而作诗（金·张公药）	鲁东百里近，福地曰凫绎。千峰开玲珑，绝涧泻湍激。岱宗古独尊，象纬了不隔①。此山许攀联，朝著有班秩。虚岩互霞蔚，秀石森玉立。泉声动环佩，林乐尽竽瑟（林乐出庄子）。树老润饶菌，果熟香陨实。漱风松落花，泓雪崖溜蜜。木皲虎磨痒，沙迥鸟伸翮②。竹叶若来往，桃源当甲乙。曾经晋人隐③，喜脱尘䋄密。事往不记年，人说犹前日。我来官许下，触暑病逾剧。慢肤便枕簟，白汗沾巾帻。屡辍五夜眠，辄废中盘食。炎官令方虐，著意不怜客。语此作惆怅，可以知得失。遥知旧经行，云起水边石。平生二三子，相对坐横策。今世葛天民，何容挽之出。
