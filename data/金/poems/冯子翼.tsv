三月七日登龙尾山寺（金·冯子翼）　　五言律诗	古寺寻龙尾，山城送马蹄。花浓香腽肭，泉瑩冷玻璃。寒食春无几，催归日欲西。春风吹病眼，烟树远凄迷。
书事（金·冯子翼）　　五言律诗　押庚韵	客舍如僧舍，秋风几席清。竹孙仍带箨，鸠妇已呼晴。年老心情减，官卑去就轻。京师名籍甚，郑子岂其卿。
和张浮休旧韵（金·冯子翼）　　五言律诗　押东韵	嫩水笼篁碧，新霜染树红。石潭沉晓月，山雨暝秋空。灯火吟窗下，关河醉眼中。西风唤张翰，南望思何穷。
小圃茅亭新成（金·冯子翼）　　五言律诗　押支韵	榆柳清阴下，茅亭近水湄。抵檐栽美竹，横榻赋新诗。朴陋从人笑，栖迟止自怡。岁寒天地肃，松雪有心期。
赠张寿卿（金·冯子翼）　　七言律诗　押元韵	美如冠玉张公子，知是留侯几世孙。老境流离少欢趣，天涯邂逅对清尊。貂裘聊作西州客，物化终同北海鲲。十日相从又言别，关山明月正销魂。
佑德观试经（金·冯子翼）　　七言绝句　押寒韵	琳馆清深小雪残，酿梅天气不多寒。客窗竟日无人到，只有萧萧竹数竿。
岐山南显道冷香亭（金·冯子翼）	溪桥小雪晴，水村霜月冷。暗香林薄间，得偶璀璨影。殷勤南夫子，移植在人境。芝兰馥氤氲，珠壁照光炯。小屋茅草盖，幻此萧洒景。看花爇松明，醒醉漱苔井。文章聊嬉戏，辞气颇驰骋。州县不著脚，时人笑清鲠。我官西州掾，簿领不知省。频遭官长骂，势屈石在顶。门庭可张罗，陋巷车辙静。山歌听嘲哳，舞伎或瘤瘿。引睡阅文史，朝日无从永。梦到五柳庄，身居六盘岭。朅来南山下，旅思凄以耿。金罍照衰朽，玩味得俄顷。傍人怪迂疏，佳处当自领。
江城子（金·冯子翼）	胭脂坡上月如钩。问青楼。觅温柔。庭院深沉、窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更、灯影立骅骝。结习未忘吾老矣，烦恼梦，赴东流。
