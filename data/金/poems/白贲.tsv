客有求观予孝经传者感而赋诗（金·白贲）	古人文瑩理，后人但工文。文工理愈暗，纸札何纷纷。君看六艺学，天葩吐奇芬。诗书分体制，礼乐造乾坤。千岐更万辙，要以一理存。如何臻至理，当从践履论。跋涉经险阻，钻研阅寒温。孝弟作选锋，道德严中军。仰观及俯察，万象入见闻。不劳施斧凿，笔下生烟云。高以君唐虞，下以觉斯民。君如不我鄙，时来对炉薰。
