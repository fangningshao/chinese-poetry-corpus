临终诗四首 其四（金·董文甫）　　五言律诗　押萧韵	今古一轮月，分明印碧霄。门门蟾影到，处处桂香飘。不起眼中晕，何劳指上标。真空浑照破，归去杖头挑。
临终诗四首 其三（金·董文甫）　　五言绝句　押先韵	白发三千丈，红尘六十年。只今无见在，虚费草鞋钱。
秋夜（金·董文甫）　　七言绝句　押盐韵	见即如无炉上雪，淡而有味水中盐。齐行定慧千灯焰，净识乾坤一镜奁。
昼眠（金·董文甫）　　七言绝句　押真韵	庄周先我复天真，化蝶飞来管领春。我亦庄周周亦蝶，不知若个是真身。
审是堂（金·董文甫）　　七言绝句　押阳韵	按剑人人骇夜光，蜀鸡合道胜鸾凰。飞蛾可是无分别，直道油灯是太阳。
文中子续经（金·董文甫）　　七言绝句	纷纷述作史才雄，听似秋来百草虫。不是春雷轰蛰窟，蚓蛇会得化成龙①。
临终诗四首 其一（金·董文甫）　　七言绝句　押真韵	无情丧主没钱僧，送上城南无事人。捡尽传灯无尽录，更无公案遮番新。
临终诗四首 其二（金·董文甫）　　押遇韵	生有地，死有处，万牛不能移一步。一轮明月印天心，此是渠侬住处住。
