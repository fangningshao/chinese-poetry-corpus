赵村晚望（金·刘昂霄）　　五言律诗　押阳韵	放眼东原上，风烟接渺茫。林疏出村落，野迥散牛羊。天地浮元气，山河半夕阳。登高一长啸，未觉阮生狂。
中秋日同辛敬之魏邦彦马伯善麻信之元裕之燕集三乡光武庙诸君有诗昂霄亦继作（金·刘昂霄）　　七言律诗　押东韵	积甲原头汉閟宫，登临还喜故人同。超超万里乾坤眼，凛凛千年草木风。今古消沉诗句里，河山浮动酒杯中。极知胜日须轰醉，更待银盘上海东。
送裕之往洛阳兼简孙伯英（金·刘昂霄）　　七言绝句　押阳韵	洛水嵩山寿乐堂，每从热恼得清凉。竹床石枕应无恙，尚可分风供十方。
题裕之家山图（金·刘昂霄）　　七言绝句　押虞韵	万里神州劫火馀，九原夷甫有馀辜。作诗为报元夫子，莫倚家山在画图。
寄申伯胜三首（金·刘昂霄）　　七言绝句　押豪韵	直气南山相与高，争教尘土涴青袍。征科颇似曾料理，差胜参军作马曹。
同敬之裕之游水谷分韵赋诗得荷风送香气五字（金·刘昂霄）　　押歌韵	招提有胜践，日暮一经过。何物媚游人，微风动池荷。
游五渡谷（金·刘昂霄）	南山如碧环，缺处苍崖开。当年造物手，办此何神哉。睥睨倚天壁，千古封莓苔。源源万斛泉，飞出重山来。白龙三百丈，行处鸣春雷。巨石若栋宇，磊砢相推排。跳波与溅沫，馀怒犹喧豗。我来值杪秋，万壑风声哀。黄花杂红树，锦绣纷岩隈。奇胜夙所贪，欲去仍裴佪。题诗还自笑，愧我非仙材。
