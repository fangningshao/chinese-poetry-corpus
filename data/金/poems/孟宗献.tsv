闰月九日（金·孟宗献）　　七言律诗　押阳韵	南崖烘暖贮秋光，胜处相沿釂一觞。俚谚难逢两寒食，闰馀今值小重阳。头风比似常年愈，菊面浑如去岁黄。老矣欢游定能几，佳时此乐最难忘。
柳塘（金·孟宗献）　　七言绝句　押阳韵	摇摇风影漾寒塘，静里亭台日月长。不似隋家堤岸上，乱鸦残照管兴亡。
苏门花坞（金·孟宗献）　　七言绝句　押真韵	绕舍云山慰眼新，看花差后洛阳尘。从君小筑繁香坞，不负长腰玉粒春。
龚平甫森玉轩（金·孟宗献）	古人借宅亦种竹，大是饕奇心未足。高斋闻有万琅玕，坐对怀山饮秋绿。官閒胜日无一事，尊酒不空仍有肉。他时剥啄叩君门，高枕矮床容我宿。
旧蓄一琴弃置者久矣李君仲通为张弦料理仍鼓数曲以诗赠之（金·孟宗献）　　押东韵	我家筝奴忧乐同，尘埃满面鬓发蓬。徽弦不具挂墙壁，似惭无以娱衰翁。夫君一见为披拂，坐使寒谷为春融。中含太古意味足，杂以新态来无穷。繁声流水不可喻，直与造化相冥通。形神久已坐灰槁，一旦抉剔驱盲聋。寂然反听杳难诘，但觉万窍俱玲珑。千金不得和扁力，谁谓起废由枯桐。曲终玄旨竟谁会，非弦非指仍非空。拂衣欲往君且止，为我乘兴弹悲风。
张仲山枝巢（金·孟宗献）	达人孤高与世疏，百年直寄犹须臾。归来掩关聊自如，人之不足等有馀。乐哉下视濠梁鱼，逍遥自契蒙庄书。异时驭气游太虚，我知枝巢亦蘧庐。
菩萨蛮 回文（金·孟宗献）　　押阳韵	睡惊秋近鸣虫砌。苍鬓掺匀霜。影孤灯翳冷。长叹浩歌狂。
