夜雨寄元敏之昆弟（时年十六）（金·田紫芝）　　七言律诗　押庚韵	醉梦萧森蝶翅轻，一灯无语梦边明。虚檐急雨三江浪，老木高风万马兵。枕簟先秋失残暑，湖山彻晓看新晴。对床曾有诗来否，为问韦家好弟兄。
乱后登凌云台（金·田紫芝）　　七言律诗　押灰韵	愁思纷纷不易裁，凌云台上独裴回。乱鸦背著斜阳去，寒雁带将秋色来。破屋无烟空碎瓦，新坟经雨已苍苔。天翻地覆亲曾见，信得昆明有劫灰。
冥鸿亭下第后作（金·田紫芝）　　七言绝句　押鱼韵	眼底功名一物无，飞扬跋扈竟何如。青云岐路多辛苦，赖得皇家结网疏。
