卫真道中（金·王宾）　　七言律诗　押庚韵	毳袍落托又西征，陌上东风小雪晴。草色唤回原燎黑，冰澌消入水痕清。年华荏苒心情减，边事仓皇梦寐惊。早晚涡南传吉语，一犁烟雨趁春耕。
除夜（金·王宾）　　七言律诗　押先韵	落托功名挽不前，围炉兀坐夜萧然。腊残画角东风里，春到梅花小雪边。守得岁来慵揽镜，送将穷去自装船。平明点检人间事，只有诗魔似去年。
舟中（金·王宾）　　五言绝句　押阳韵	河伯夸秋涨，舟人健晚凉。橹声摇落月，山气郁苍苍。
