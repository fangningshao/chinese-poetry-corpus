春阴（金·刘修撰彧）　　七言律诗　押侵韵	似雨非晴意思深，宿酲牵率泥重衾。苦怜燕子寒相并，生怕梨花晚不禁。薄薄帘帏欺欲透，悠悠歌管压来沉。南园北里狂无数，唯有芳菲识此心。
秋雨得云字（金·刘修撰彧）　　七言律诗　押文韵	一室萧然半掩门，檐牙悬溜喜初闻。栖鸦不动寒偎树，过雁无声冷贴云。历耳半随风淅沥，舞阶仍带叶缤纷。隔篱为问东皋叟，麰麦前春定十分。
