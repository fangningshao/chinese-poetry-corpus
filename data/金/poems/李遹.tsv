使高丽（金·李遹）　　五言律诗　押东韵	去国五千里，马头犹向东。宦情蕉叶鹿，世味蓼心虫。倦枕三更梦，征衫八月风。山川秋满眼，归思寄孤鸿。
江村（金·李遹）　　五言绝句　押蒸韵	陆地无根客，江村有发僧。两盂残喘粥，一寸苦吟灯。
集句题广宁胜览亭（金·李遹）　　七言绝句　押寒韵	檐前无数好峰峦，醉眼诗肠冰雪寒。不识闾山真面目，请君来此凭阑干。
狮子峰（金·李遹）　　七言绝句　押尤韵	解脱眼光三界静，端公伎俩一时休。云开正使金毛现，子细看来是石头。
送穷（金·李遹）　　七言绝句　押支韵	昔年曾作送穷诗，结柳赍粮拟退之。送去还来还复语，君家犹有读书儿。
赠中山杨（果）正卿（金·李遹）	士道彫丧愁天公，阴霾惨惨尘濛濛。三冬不雪春未雨，野桃无恙城西红。春光为谁作骀荡，造物若我哀龙钟。数行墨浪合眼死，一包閒气终身穷。中山公子文章雄，雅随童稚为雕虫。祢衡不遇孔文举，坡老懒事陈元龙。唯之与阿将无同，乾坤万里䨇飞蓬，飘飘南北东西风。
