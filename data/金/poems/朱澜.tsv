寒食不出（金·朱澜）　　七言律诗　押鱼韵	地偏无客过吾庐，寒食清明入燕居。骥子捧瓯仍腊茗，孟光举按只春蔬。蝇沾香篆浑伤字，蜂蹙瓶花半堕书。习气未除还自笑，却将佳节付三馀。
黄筌雀蝶（金·朱澜）　　七言绝句　押鱼韵	饥雀喧争蛱蝶孤，锦宫城阙见丘墟。老筌妙意谁知解，丹粉图中有谏书。
宫词（金·朱澜）　　七言绝句　押先韵	太一芙蓉上下天，秋波澹澹白生烟。采莲宫女分花了，笑把兰篙学刺船。
