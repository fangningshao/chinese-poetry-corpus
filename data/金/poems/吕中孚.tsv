送李嘉甫信都令耘甫之弟（金·吕中孚）　　五言律诗　押庚韵	溪水碧于草，溪边送客行。写诗传别意，把酒听歌声。去路青天远，归心白羽轻。尊前折杨柳，一一是离情。
写怀（金·吕中孚）　　五言律诗　押先韵	秦川西去远，不意过漳川。归梦三千里，羁愁二十年。谋生空白发，行路若青天。馀事休相问，相留只醉眠。
小景（金·吕中孚）　　七言绝句　押删韵	青芜平野四围山，山郭依依紫翠间。村远路长人去少，一竿斜日酒旗閒。
春月（金·吕中孚）　　七言绝句　押麻韵	柳塘漠漠暗啼鸦，一镜晴飞玉有华。好是夜阑人不寐，半庭寒影在梨花。
水声（金·吕中孚）　　七言绝句　押江韵	长陂千顷碧淙淙，浪卷秋风过石矼。记得夜来愁听处，一灯明灭照寒窗。
雪（金·吕中孚）　　七言绝句　押萧韵	随风拂拂玉花飘，入夜寒窗更寂寥。炉火已残灯未烬，一帘疏竹白萧萧。
梨花（金·吕中孚）　　七言绝句　押阳韵	等待清明得得芳，团枝晴雪暖生香。洗妆自有风流态，却笑红深睡海棠。
集句（金·吕中孚）　　七言绝句　押尤韵	骚人吟罢起乡愁，百感中来不自由。一种人间太平日，满衣尘土避公侯。
柳（金·吕中孚）　　七言绝句　押先韵	风外丝丝袅绿烟，轻花初破不成绵。却嫌官路逢寒食，恼乱离愁似去年。
