蓬莱阁（金末元初·冉琇）　　五言律诗　押灰韵	倚阑吟不就，看剑老相催。鸟逐孤云没，帆从别国回。鲁连惟有死，王粲不胜哀。回问依依柳，秋声何处来。
海州（金末元初·冉琇）　　五言律诗　押虞韵	波涛起天末，舟楫满城隅。管晏非王佐，田韩有霸图。何门堪趿履，吾道欲乘桴。倚杖春风近，含愁向绿芜。
宿京口（金末元初·冉琇）　　五言律诗　押先韵	推篷在京口，山色对秋眠。搔首半帆落，怀人孤月悬。形骸成独往，风物共流年。随处逃名姓，乌啼又发船。
独立（金末元初·冉琇）　　五言律诗　押东韵	独立春将晚，周游道正穷。江山千古后，形影百年中。士论元无的，人生各有终。临危负知已，泪落海云东。
遄台（金末元初·冉琇）	游目遄台上，烟色秋暧曃。当时驻文舆，君臣良宴会。歌钟正喧喧，华缨接飞盖。行乐遽未央，已见颜色改。爽鸠焉可知，齐景尚何在。世运如日月，朝夕还相代。
秦吉了（金末元初·冉琇）	有鸟秦吉了，鸣声一何悲。自言承主恩，十载供提携。雕笼闭羽翼，系之双华丝。一朝不终惠，零落投荒夷。自伤去汉土，岂不怀南枝。诚堪利主家，生死不敢辞。努力万里风，寄此长相思。
