积雨（金·张澄）　　五言律诗　押支韵	积雨生顽痹，新晴意自怡。幽花依小径，野蔓媚疏篱。发少从梳懒，年衰与杖宜。腐儒惭用拙，粝食复何辞。
和林秋日感怀寄张丈御史二首（金·张澄）　　七言律诗　押寒韵	塞草枯黄秋未残，北风裘褐日生寒。田园政忆遂初赋，冰雪莫吟行路难。囊颖露锥徒自苦，蒯缑有剑秪空弹。南窗明暖无尘到，惭愧高人老鹖冠。
辊马图（金·张澄）　　七言绝句　押尤韵	飞堑乘城力亦优，不应伏枥便垂头。而今世上无良乐，兀兀黄尘辊得休。
