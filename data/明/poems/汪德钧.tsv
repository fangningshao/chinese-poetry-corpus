续催送日鼓谣（邓侍郎崖山作催送日鼓谣文丞相为书）（明·汪德钧）	冬冬晨鼓催，目注东方白。日华欲动月无辉，杀气冲天云血色。坎坎暮鼓击，日没崦嵫黑。朔风吹海毒波翻，旄头错落光芒出。日复夜，夜复日，日夜相催鼓声急。枕戈不寐食忘餐，力不能支仰天泣。主辱臣死古义存，弟妹瓢零敢遑恤。整旗收队决雌雄，黄龙孰遣横江中。风雷昼晦天地变，君臣不见崖山空。至今涛声吼朝夕，半为猿鹤半沙虫。当时豪杰能几子，千载不泯惟孤忠。催日鼓，送日鼓，调短意长歌愈苦。鲛人闻得泪成珠，踯躅白鹇惊堕浦。侍郎丞相家国同，当时戮力无尔汝。补天炼石竟无功，空余五色神光吐。斯人斯作世岂多，合入青编照今古。
