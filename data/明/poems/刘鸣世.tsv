宿黄鸣谷鸣山洞（明·刘鸣世）　　五言律诗　押微韵	山中春日好，好处客尘稀。嫩草媚阶绿，流莺绕树飞。穿松花落帽，拾蕨雾沾衣。不断撩人目，晴烟下翠微。
游圭峰（明·刘鸣世）　　五言律诗　押微韵	风急残钟断，山遥古寺微。正堪松树下，卧看晚云飞。击石试新茗，弹棋掩竹扉。斜阳烟火绝，鸟道一僧归。
厓门怀古（明·刘鸣世）　　七言律诗　押尤韵	百战乾坤去已休，夕阳残垒见荒邱。潮痕隐隐犹含恨，山色冥冥尚带愁。三字狱中亡宝鼎，半閒亭上覆金瓯。可堪极目思量处，枫叶芦花两岸秋。
题飞来寺（明·刘鸣世）　　七言律诗　押删韵	曲曲江流带峡湾，昔人乘此住名山。六朝台榭兴亡后，百粤山河指顾间。林下鸟啼游客醉，竹边花落老僧閒。登临欲上和烟洞，无奈猿声泣玉环。
游廓然楼（明·刘鸣世）　　七言律诗　押冬韵	石头楼阁倚晴空，飘缈遥峰紫翠重。谁挟飞仙三岛去，独留真迹断云封。依微雁影迷苍渚，欸乃渔歌起夕舂。日落长沙秋色远，扁舟乘兴采芙蓉。
十四夜（明·刘鸣世）　　七言律诗　押支韵	月近中秋夜有辉，幽人恋月卧迟迟。及时光景宁须满，明日阴晴未可期。清影一帘金琐碎，喨声何处玉参差。倚阑无限怀人意，都在庭前桂树枝。
秋日登圭峰瀑布岩（明·刘鸣世）　　七言律诗　押尤韵	此景仙源石洞幽，潺湲岩壑韵悠悠。黄花两岸笑人懒，野鸟数声唤客游。坡上松涛鸣复隐，林间霜叶坠还留。凭高一望天涯阔，万顷江山总是秋①。
