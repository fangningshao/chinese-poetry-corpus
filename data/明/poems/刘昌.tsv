无题（明·刘昌）　　七言律诗　押东韵	帘幕深沈柳絮风，象床豹枕画廊东。一春空自闻啼鸟，半夜谁来问守宫。眉学远山低晚翠，心随流水寄题红。十旬不到门前去，零落棠梨野草中。
谒孝陵（明·刘昌）　　七言律诗　押元韵	佳气葱葱山势尊，草香犹藉辇来痕。五更月照沧江树，万岁云开飨殿门。周后神灵依上帝，汉皇基业付诸孙。清平一曲今遭遇，惭愧春晖未报恩。
寄奚元启顾文之二进士（明·刘昌）　　七言律诗　押歌韵	天涯分手叹蹉跎，书剑功名近若何。上苑啼莺春信早，楚江归梦月明多。旧时诗社谁同饮，长日公庭客少过。此意萧条总难写，东风肠断一悲歌。
和夏选部齐宿韵四首（明·刘昌）　　七言律诗	江郭风涛急晚舂，薄寒消息上梧桐。忧添白发三千丈，梦历琼楼十二重。龙气谁占冲斗剑，鲸声又起隔烟钟。无媒不用逢人叹，且自同歌汉业丰。
八月三日直内阁杨少保延话率口呈此（明·刘昌）　　七言绝句　押鱼韵	翠玉楼台映碧虚，上皇曾此驻鸾舆。当时官从皆能事，只说相如有谏书。
春鸟图歌（明·刘昌）　　押歌韵	王生手持春鸟图，劝我试作春鸟歌。凤凰不来碧梧老，喧啾奈此春鸟何。黄鹂巧言紫燕舞，名花掩冉薰天和。一双飞起白练带，纷纷引类无空柯。画眉黄口弄奸丽，白头何事犹奔波。瑶池蟠桃实如斗，春光似比人间多。青鸾无信灵鹊远，惊波杳渺生银河。天孙欲渡未可得，岁月鼎鼎成蹉跎。何为一朝亦下集，争雄鼓态翻巢窠。不知帝履仁祝网，反说臣尉门张罗。呜呼我歌止于此，仙人黄鹤当来过。
