书感（明·周祚）	黔首播百谷，上天苦少雨。乾风吹白日，浮云不得聚。桔槔声转促，炎热势未已。去年患旱魃，龟坼竟千里。百姓饥饿死，白骨弃荆杞。尚闻边鄙上，胡人越辽水。杀气暗代北，军士极罢靡。供给讵千金，取用动倍蓰。斯民足痛哭，国务吾安理。徬徨烈士肠，呜悒向邻里。何能控蛟龙，一起长江底。时复驱熊罴，奋勇效战士。戎轩自有律，天道终相倚。忆昔掖垣日，殊恩惭亦屡。每坐清梧阴，时对黄扉启。归卧越江乡，五见垂杨树。宸霄日回首，凤阙谁同语。贤俊盈天下，所望非一二。常恐负初心，涕泪中夜起。
嘉靖庚寅辽左有洪沟之败作悲洪沟（明·周祚）	义州之兵宿雄武，老者缚牛壮扼虎。生来苦战无复畏，骑马杀胡安足数。五月边陲月正生，胡人杀人声彻城。可怜郭家两兄弟，提刀逐胡天始明。狼山何高不可陟，洪沟之深深莫测。帐下诸人尽爱死，见贼仍多相向泣。当时实失主将谋，二千精锐同时休。血作沟中水流赤，胡人歌唱来边头。胡人争骑义州马，日日来牧长城下。天生不有陈将军，洪沟之败难复闻。
出辽后三首（明·周祚）　　押庚韵	我马来自西，下马广宁城。其地控千里，食者八万兵。白水女直种，猎骑何纵横。大统在中国，胡运方北倾。圣人戒履霜，岂得事远征。雄剑八九动，边风射高旌。西望山海关，旦夕达神京。
秋风二首（明·周祚）　　押东韵	锦城之西宜城东，日日坐见吹天风。千山日落暝色合，番诧电火通霄红。边人自从义州败，壮士图报不解弓。我言与汝莫轻率，恐有毒蛇深草中。
