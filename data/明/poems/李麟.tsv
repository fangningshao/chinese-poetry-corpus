金缕曲 登滕王阁（明·李麟）	风送漳江渚。漫登临、东流一瞬，渺然终古。物换星移凡几度。漠漠愁云欲雨。听欸乃、渔舟南浦。芳草王孙何处也，只西山、帘卷还如故。思往事，遽如许。王郎作赋真翘楚。便扫空、豪华百辈，腐儒章句。看取荒凉容膝地，畴昔曾酣歌舞。且采采、蘋香延伫。世路驱人明日又，爱今来、水阁清无暑。对斜照，淡忘侣。
