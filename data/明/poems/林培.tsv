送李飞云（明·林培）　　七言律诗　押尤韵	江风烟树两悠悠，有客乘槎上帝州。袖里骊珠光自动，匣中龙剑气先浮。海横五岭添行色，柳拂三城带别愁。郑老青毡元不薄，知君才是古人俦。
答林云源（明·林培）　　七言律诗　押寒韵	风急岧峣笑整冠，千山木落敝裘寒。澄清忆汝能鞭弭，矍铄何人解据鞍。梦入蒹葭秋月笛，澜回菡萏雪花滩。只今世事纷如许，廊庙何时起吕端①。
送友人还莆阳（明·林培）　　押纸韵	腊月风凄凄，独坐对图史。有客叩我门，揖言归故里。故里莆之阳，壶山连九鲤。主人结茅庐，郁郁溪山里。一笑天籁鸣，下笔烟云起。养就双羽翰，咫尺云霄拟。何以赠君行，汀兰与江芷①。
闽中除岁恭祀先大夫祠（明·林培）　　押阳韵	凛凛岁云暮，独坐嵩山阳。雨散忽开霁，山色郁苍苍。俯听流泉鸣，仰视飞雁翔。悠悠陟岵思，怆然热中肠。我父昔宦兹，讲学慕羲皇。化被蚩蚩氓，升此大道堂。盈盈一水间，弦诵声洋洋。宦业未三年，奄忽梦黄粱。内顾徒四壁，行道为悲伤。青衿思令仪，俎豆青山旁。肇禋三十载，庙貌何昂藏。我来初奉蒸，骏奔萃冠裳。徘徊不忍去，洒扫在堂皇。感此岁时心，奠此椒与浆。勖哉隆德兴，继序永不忘。
