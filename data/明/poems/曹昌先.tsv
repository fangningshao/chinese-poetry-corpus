答左虞都尉（明·曹昌先）　　五言律诗　押庚韵	披褐裹连城，谁怜后世名。艰难谙物态，老大减才情。我既宁为我，卿还自用卿。家邻东海上，不负鲁先生。
移居呈左虞四首（明·曹昌先）　　五言律诗　押真韵	一壑堪投老，清时似避秦。康衢忘帝力，斗柄识王春。带卷挥锄急，行歌抱瓮频。衡门终日闭，敢效著书人。
酬左虞见过（明·曹昌先）　　七言律诗　押侵韵	草堂幽僻谢招寻，把臂何来此竹林。恨不抽簪犹世网，且从抱瓮息机心。浮名欲附青云远，至理无如绿酒深。莫怪绝弦心独苦，人间那得几知音。
