菩萨蛮 问海棠（明·张娴倩）	海棠昼睡胭脂冷。杜宇枝头呼不醒。想是怯东风。沉沉春梦中。闲来花槛外。漫把花愁解。切莫更朦胧。轻将锦被笼。
菩萨蛮 连城山房（明·张娴倩）	风捲落红愁不歇。枝头燕剪裁桃叶。花气沁帘香。游丝挂绿窗。蕉青鸾翅影。草碧龙须冷。无语对瑶琴。闲花落胆瓶。
忆秦娥 听杜鹃（明·张娴倩）	春去矣。蘼芜绿遍苔痕紫。苔痕紫。暗叶啼风，老红泣雨。燕解人愁已不语。杜鹃犹在寒烟里。寒烟里。道不如归，何时归去。
忆秦娥 秋夜听雨（明·张娴倩）	寒雨涩。寒风风响寒檐铁。寒檐铁。叮叮点点，萧萧瑟瑟。寒蛩趯趯吟寒叶。寒衾寂寂寒灯灭。寒灯灭。嘈嘈唧唧，凄凄切切。
