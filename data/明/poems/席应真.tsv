赠周玄初（明·席应真）　　七言律诗　押庚韵	春晴步屟黄泥阪，杨柳阴阴水拍城。童子候人如鹤瘦，羽仙飞舄似凫轻。碧桃花绕樵云屋，绿酒香浮贮月罂。醉里却嫌天地窄，倚阑吹笛到天明。
题章复画碧桃（明·席应真）　　七言绝句　押支韵	忆昔瑶池侍宴时，碧桃花下酒盈卮。今朝醉里看图画，羞对东风两鬓丝。
周玄初来鹤诗（明·席应真）	瑶坛法黎土，萧台耸岧峣。缥渺白玉京，空歌协《云》、《韶》。灵驾御八景，多士严趋朝。琅风扬清微，天花雨曾霄。皎皎群胎仙，啸歌杂灵璈。前参紫霞盖，后绕青霓旄。览兹孝子诚，赴此仙人招。阿母炼魂仙，高超谢尘嚣。控驾不待辔，飞飞凌泬寥。置身王母宫，坐看劫石消。琼佩朝元礼玉坛，散花天女集云端。仙人骐骥纷前导，上帝旌幢俨下观。黍米珠悬光烨烨，桂花香冷露漙漙。空歌奏彻琅风细，一一飞鸣献顶丹。
