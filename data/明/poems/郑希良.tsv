偶题（明·郑希良）　　七言律诗	十年磨剑远平戎，勋业萧条叹转蓬。瘴气横空云似墨，胡山如削雪为峰。地连龙穴天多雨，门对鲸波昼亦风。几被故人吟桂树，客窗落莫傲归鸿。
漫书（明·郑希良）　　七言律诗　押尤韵	鸭江如带去悠悠，岁月无声暗逐流。万里胡天云出塞，一声羌笛客登楼。长风吹送燕山雨，断雁归来鹤野秋。对酒却歌乡国异，孤城落日独搔头。
塞上（明·郑希良）　　七言绝句	客窗偏惜岁华残，芦荻萧萧雪满山。塞外风高鹰翮健，阵前云起角声寒。
有怀（明·郑希良）	我爱权氏子，相从自结发。伯也负意气，仲也挟奇骨。吾常倚其间，屹立而鼎足。宿昔互争霸，诗酒作劲敌。决志恐难全，敛刃各坚壁。今也吴蜀魏，长江限南北。形影已寂寥，魂梦亦缅邈。思之不可见，独立歌《伐木》。
挽歌（明·郑希良）	浮生一虚梦，举世皆未觉。靡靡空中絮，东西互飘泊。譬如归山云，徐疾纷相错。日暮澹无踪，乌没天寥廓。乃知昧者悲，至人脱羁缚。深松间茂柏，地下正相乐。捐弃勿复道，天地会销铄。
夜雨（明·郑希良）	九嶷嵯峨楚云碧，鹧鸪啼雨湘江夕。寒声浙沥何凄凄，竹间哀泪悬馀滴。楚些为招帝子魂，月恨风愁天亦泣。孤帆一夜滞未归，远客萧萧生白发。
秋望（明·郑希良）	秋光浓淡雨复晴，海波不动含深绿。平沙若剪云嵯峨，雁背斜光断还续。西风吹影落鱼矶，字字新出临池墨。稻梁离离网弋多，急向芦花深处宿。
江村（明·郑希良）	青山影空钓石寒，海门秋色浓可掬。渔人带蓑卧不惊，沙鸟欲起还相逐。一声款乃及暮归，南邻唤酒酒初热。丝丝细雨急收网，一抹斜阳挂枯木。
