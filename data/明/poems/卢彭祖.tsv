先子所作高陵篇藏诸家塾二十馀年一旦触目不能无感焉敬赋古诗一篇以缀其后洪武二十四年岁在癸未彭祖拜首书（明·卢彭祖）	高光宇宙烟尘昏，纲维坠地谁复论。阿瞒据国挟天子，窥窃神器如盘餐。那知英雄不容尔，四海义旗相继起。孙门兄弟真男儿，不比刘家豚犬耳。况有周郎多智谋，赤壁之功孰与俦。欲据襄阳以蹴操，可怜修短空悠悠。坚也多才惜早世，成就奇勋在子弟。赤乌返葬盘蛇门，三冢累累总相继。至今烟草青茫茫，父老相过犹陨涕。樵童牧竖不名闻，相传呼作孙家墩。或随风雨发光怪，千秋未泯英灵魂。我今抚卷悲先子，搜幽猎奇应至此。重为高陵考岁年，再发辉光今日始。
