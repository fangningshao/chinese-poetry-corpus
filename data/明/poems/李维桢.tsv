太和杂题二首（明·李维桢）　　五言律诗　押先韵	文祖初封岳，经营十二年。景光如有见，议礼不相沿。畚锸三军举，泉刀九府捐。龙髯垂过膝，象帝发鬈然。
赠别杨元素（明·李维桢）　　七言律诗　押阳韵	才情奕奕少年场，家在河南旧帝乡。绿树三山通御苑，青楼十里带横塘。银光纸养芙蓉粉，金缕衣薰豆蔻香。羡尔红颜生羽翼，仙人曾授枕中方。
鄜城春望（明·李维桢）　　七言律诗　押庚韵	西来山势剧纵横，残雪流澌试火耕。一径寒烟通古戍，几枝衰柳带春城。弯弓月倚阑干上，结阵云扶睥睨行。怪杀黄蛇鄜衍口，余腥犹染曼胡缨。
立秋日九龙沟观莲（明·李维桢）　　七言律诗　押尤韵	径僻山深事事幽，尘情如洗坐夷犹。相看菡萏千花色，不受梧桐一叶秋。带雨香从衣上惹，凌波影入酒中浮。宜人少女风微扇，无数红裙荡小舟。
南都二首（明·李维桢）　　七言律诗　押东韵	旧邦偏霸一隅雄，帝命维新自不同。再辟乾坤清朔漠，双悬日月启鸿蒙。春开苍震青阳后，斗直黄旗紫盖中。率土王臣修职贡，江流万里亦朝东。
谒志公塔作二首（明·李维桢）　　七言绝句　押支韵	野草生烟日暮时，六朝陵墓转凄其。家缘解道鸠偏巧，但取枯柴一两枝。
