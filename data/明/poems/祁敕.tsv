壬申游莲峰四咏（明·祁敕）　　五言律诗	我爱山中好，山泉彻底清。悬崖生断续，照影鉴空明。蜡屐寻源去，风瓢带月倾。十年尘土梦，一酌顿能醒。
送袁居易掌教同安（明·祁敕）　　七言律诗　押庚韵	三礼文坛旧擅名，一官新拜泮庠清。锦囊荷月趋闽岭，宝剑冲寒出禁城。砚扑芹香春昼永，庭移槐荫午风轻。谁云讲席非经济，榱桷材良是政成。
同年方思源寓羊城以诗见寄依韵答之（明·祁敕）　　七言律诗　押齐韵	看花曾醉玉桥西，红日青霄路不迷。下邑牛刀成小试，上林乌树待全栖。江流赋罢蘋风起，石鼎诗成桂月低。霖雨定孚吾党望，已看豪气吐云霓。
感事（明·祁敕）　　七言律诗　押侵韵	五亩溪园锁绿阴，红尘何事恰相侵。人生安得尽如意，世事但求无愧心。却喜他山真有石，休言同舍误持金。重裘著罢春寒退，静掩书斋抱膝吟。
昭君（明·祁敕）　　七言绝句　押删韵	手抱琵琶出玉关，边城从此战车閒。将军十万横磨剑，不及佳人一破颜①。
