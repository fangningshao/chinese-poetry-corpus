乐隐为尹克俊赋（明·萧镃）　　押删韵	行爱溪中水，坐爱溪上山。富贵非所愿，悠然心自闲。地偏轮鞅稀，蓬门昼常关。清风天外来，入我窗牖间。岂无一尊酒，可以销忧颜。叶落惊秋徂，鸟啼知春还。既忘是与非，宁复虞险艰。雅志固如此，高踪可安攀。
题九鹭图（明·萧镃）	宣德年间边景昭，彩色翎毛称独步。近时林良用水墨，落笔往往皆天趣。鸳鸯凫雁清溪流，寒鸦古木长林幽。等闲得意即挥洒，一扫万里江南秋。此图九鹭真奇绝，散立清烟乍明灭。日长坐久看转亲，飘来点点青天雪。翱翔霄汉殊不惊，欲下未下浑有情。潜踪独趁水边食，延颈忽向芦中鸣。吁嗟！林生精艺有如此，座客见之谁不喜。洞庭湘渚在眼前，暝色惨淡凉飙起。方今圣主覃恩波，四海山泽无虞罗。悠悠群鹭各自适，虽有鹰鹯奈尔何。
题山水图二首（明·萧镃）　　押侵韵	青山何岧峣，下有嘉树林。高亭昼闲敞，窗户含层阴。前村夜来雨，石濑张素琴。好鸟鸣檐间，始知春意深。迥无外物累，嘿处抱冲襟。对此案上书，悠悠千载心。安得谢尘羁，扁舟谐远寻。
