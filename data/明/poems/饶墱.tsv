槛砌藏云（明·饶墱）　　五言律诗　押支韵	生意应时满，浓阴雨后滋。香添金镂曲，色映紫霞卮。醒对花枝笑，吟看树影移。主宾忘尔我，依槛白云随①。
元旦万寿宫朝贺诗（明·饶墱）　　五言律诗　押东韵	令序当元日，嵩呼万寿宫。星云呈瑞色，佩带引春风。秀挺梅枝绿，光摇烛影红。遥瞻新气象，如在五陵中①。
感秋（明·饶墱）　　七言律诗　押侵韵	海国萧条征赋重，忧时如雪鬓毛侵。相逢共羡虞卿璧，独处谁怜季子金。日晚山头传画角，风高城上淡秋阴。自甘只影含冰蘖，徙倚聊为越客吟。
重阳（明·饶墱）　　七言律诗　押阳韵	海边今日又重阳，陇树飞红雁唳霜。多事未逢陶令去，老怀难学孟嘉狂。诗成何地堪乘兴，酒尽无钱可看囊。顾影自怜多寂寞，菊花满把办归装。
戊寅元旦（明·饶墱）　　七言律诗　押微韵	金鸡唱彻启重扉，银烛摇光曙色微。献岁又看新玉历，还家无忝旧淄衣。杯添柏酒堪供醉，案簇辛盘可对挥。但得清閒常矍铄，年年斑鬓伴春晖①。
