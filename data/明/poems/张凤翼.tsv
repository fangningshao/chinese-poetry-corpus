西苑志感（明·张凤翼）　　七言律诗　押齐韵	芙蓉别殿未央西，炉气晨飘雉尾齐。出洛神龟将宝箓，衔花驯鹿绕金闺。近臣拾翠供玄草，使者乘骢访碧鸡。一自六龙天上去，几回清禁改璇题。
北苑怀归（明·张凤翼）　　七言律诗	帝里春深淑气迟，天街无路踏香泥。逢人客坐三分话，到处官衙一局棋。叔夜不堪徒自遣，马卿多病欲何之。归时若遇高阳侣，有酒如渑醉肯辞。
奉送白翁老堂翁老先生荣归（明·张凤翼）　　七言律诗　押先韵	春风旌彩大江边，南国群僚袒祖筵。此日笑谭追二疏，他年梦卜注三铨。津门需饷身先急，会府兼漕脉自联。元老只如尊泰岱，逍遥洛社硕真诠。
梨花（明·张凤翼）　　七言绝句　押文韵	重门寂寂锁香云，雨滴空阶坐夜分。老去微之风调在，折来何处与双文。
题柳（明·张凤翼）　　七言绝句　押侵韵	千丝千树拂天津，三起三眠出上林。何似小桃低曲处，一枝斜覆玉窗深。
如梦令 七夕风雨（明·张凤翼）	狼藉芳筵瓜果，妒煞无情风雨。拆了鹊边桥，怎把佳期留住。知否，知否，一夜泪痕深注。
