吊热水吴节妇（明·郑奎光）	予读柏舟诗，遥遥慕芳轨。两髦实我仪，靡他矢之死。不谓千馀年，闻风有麦氏。麦氏村家姑，羞与村姑伍。十六归延陵，茹荼不言苦。拟学双鸾飞，忽作孤鸾舞。一醮义不忘，妾命轻如土。母也不谅人，烦言益酸楚。母谓妾无儿，怀中抱孤女。母谓妾无田，衣食在机杼。妾心一片铁，不入红炉灭。妾心万钧石，不触洪波裂。发何剪兮元可截，妾心白兮不可涅。柴门寂寞草芊芊，冷落风霜六十年。六十年中无笑面，此日开颜见所天。潭流山下水悠悠，潭流山上多松楸。松楸不彫水不竭，清风万古留荒丘。吁嗟妇人谁似麦，心如冰兮肌如雪。至今热永村边水，流到墓前不敢热。
吊歇马梁烈女（明·郑奎光）	古云烈士难，难与烈女比。借问烈女谁，歇马梁之子。烈女生来诗书族，蕙质兰心气芳淑。深闺待字十七年，素袂天然厌罗縠。一朝寇贼汹汹至，欲避不能心如刺。身可虏兮不可污，妾命如毛忍捐弃。骂贼贼怒刀乱下，血肉成糜骂益厉。英风凛凛英名高，日月惨淡鬼神号。歇马渡头青草墓，至今人说女中豪①。
