将入匡庐留别诸同学（明·释今印）　　七言律诗　押寒韵	自昔无家受馆餐，如今行脚不为难。身如落叶东西泊，心共浮云淡泊安。芳草有情遮远道，麻衣无泪别江干。十年始醒溪山梦，斗觉辞君两胁寒。
送刘长孺携家归龙川（明·释今印）　　七言律诗　押鱼韵	霍山山下是蓬庐，半课耕耘半读书。彭泽还存三径菊，华阳归去一巾车。落帆鸥鹭迎新侣，入里儿童指旧居。池上故交零乱散，他时魂梦亦应疏①。
