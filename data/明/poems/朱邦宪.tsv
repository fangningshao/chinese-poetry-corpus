会稽狱中访徐文长（明·朱邦宪）　　七言律诗　押东韵	廿载神交意气同，相逢有泪洒阴风。箯舆拟作五经笥，圜室今为一亩宫。狱吏未能书牍背，侠徒那得载车中。天王何日封三府，不使沉冤射白虹？
寒夜集家兄园居有怀唐光禄三丈（明·朱邦宪）　　七言律诗　押庚韵	骑马冲寒共出城，一尊宵宴惬欢情。棋声到树鸟不定，池影入窗人倒行。林满清霜山更瘦，地留残雪月逾明。天涯忽忆离群客，长乐闻钟梦未成。
荆轲（明·朱邦宪）	匕首无功壮士丑，函封可惜将军首。秦庭一死谢田光，社稷何曾计存否。不知秦王环柱时，舞阳在前何所为。当时太子不早遣，待客俱来应未知。
张左虞燕京惠诗却寄（明·朱邦宪）　　押阳韵	迅风激高云，朔雁正南翔。良友在长安，寄我诗数行。恍闻渐离筑，忽洒燕山霜。肝胆两相照，然诺安能忘。结辔尔优游，块处吾傍徨。
