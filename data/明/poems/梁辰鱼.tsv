屈原庙（明·梁辰鱼）　　七言律诗　押元韵	寒云掩映庙堂门，旅客秋来荐水蘩。山鬼暗吹青殿火，灵儿昼舞白霓幡。龙舆已逐蜂头梦，鱼腹空埋水底魂。斑竹丛丛杂芳杜，鹧鸪飞处欲黄昏。
采石矶吊李太白（明·梁辰鱼）　　七言律诗　押阳韵	停桡矶下奠椒觞，草木犹闻翰墨香。飞燕已辞青琐闼，长鲸自上白云乡。他年有梦游天姥，此夕无魂到夜郎。西望长安漫惆怅，金銮春殿久荒凉。
水仙花（明·梁辰鱼）　　七言律诗　押阳韵	幽花开处月微茫，秋水凝神黯淡妆。绕砌露浓空见影，隔帘风细但闻香。瑶坛夜静黄冠湿，小洞秋深玉佩凉。一段凌波堪画处，至今词赋忆陈王。
纨扇（明·梁辰鱼）　　五言绝句　押语韵	朝来两蛱蝶，分宿花房雨。纨扇亦多情，拂尔双飞去。
赠王卿（明·梁辰鱼）　　七言绝句　押麻韵	绛罗裙软醉榴花，午夜高楼月倍嘉。曲罢暗香人不识，半槽余暖在琵琶。
苏蕙（明·梁辰鱼）　　七言绝句　押尤韵	泪痕点滴锦花浮，几载抛梭织未休。愿得璇图似夫婿，残丝断处认回头。
