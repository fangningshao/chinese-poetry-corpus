葺溪鱼侣为友人张文贵（明·翟杰）　　七言律诗　押麻韵	渭水严滩旧一家，肯嫌相伴乐生涯。两三间屋傍溪水，四五尺竿横钓沙。濯足鸥边秋月白，挂罾矶畔夕阳斜。红尘都不干閒趣，风雨萧萧吹荻花。
翠林为梁隐居（明·翟杰）　　七言律诗　押灰韵	溪山何地不蓬莱，绕屋千林翠作堆。金色点穿黄鸟过，练光拖散白云来。野桥通处逢樵问，石榻阴时为客开。红紫楼头易消歇，莫移花药倚阑栽。
竹林为欧隐居（明·翟杰）　　七言律诗　押寒韵	爱竹先生隐趣宽，胜开三径长千竿。清声绕屋风敲玉，素影当庭月舞鸾。茶灶长留从客过，棘篱低插任人看。后园慎勿添花柳，尘俗何曾有岁寒。
味琴为文江萧君（明·翟杰）　　七言律诗　押侵韵	识者应希听者沈，独将幽思寄遗音。阳春有价高难和，流水无弦杳莫寻。明月碧天双鹤唳，西风疏柳一蝉吟。徘徊隐几忘言久，窗外寒松烟翠深。
松庵为友人（明·翟杰）　　七言律诗　押真韵	秦封未到栋梁身，甘住青山作主人。三径高风聊傲世，一窝生意不关春。香翻酒瓮寒涛滑，光拥书床晚翠匀。欲买西邻分半榻，溪猿云鹤许相亲。
圃趣为友人（明·翟杰）　　七言律诗　押删韵	一湾流水四围沙，移竹栽梅趣不悭。春暖芳丛蝴蝶舞，雨匀深坞桔槔閒。翠黏屐露苔稀扫，清隔车尘户返关。逐客日来相问姓，短琴横月小窗间。
题恒庵别号（明·翟杰）　　七言律诗　押删韵	抛却尘机百不关，一窝常守称身閒。但知方寸存心处，管甚炎凉变态间。四座乾坤宽眼界，两窗梅竹好容颜。遗编课罢翻成笑，浩浩长江叠叠山①。
