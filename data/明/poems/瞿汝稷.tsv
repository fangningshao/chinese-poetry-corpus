鸣弦（明·瞿汝稷）　　五言律诗　押先韵	莫讶过从懒，知希野性便。鸟闲窥点笔，云淡和鸣弦。幽事容孤赏，心期岂众全。萧条南郭几，兀傲赫胥前。
桃源涧（明·瞿汝稷）　　七言律诗　押尤韵	丹溪碧磴到来幽，遥听潺湲落岭头。桃夹云泉环曲径，松围石室倚寒流。禽声每集弦歌转，花气偏娇罗绮游。时把一尊苍翠里，何须东海问神洲。
黄州杂诗二首（明·瞿汝稷）	世岂弃君平，君平自弃世。生阙希世资，讵符风牧志。独抱羲皇心，卖卜成都市。垂帘日翛然，国爵屏其贵。伊余偶乘会，一麾寄江澨。讼庭横高霞，质成澹无事。因之问夫子，宁以章甫异。廓落非所嗟，沈冥有深契。
发齐安偶成（明·瞿汝稷）　　押纸韵	匣我龙唇琴，勿复奏流徵。要眇谐宿襟，不入郢人耳。念此中徘徊，抑按从下里。[口聊}嘈聚樵牧，众惬心自鄙。回轸谢群听，拂弦返吾始。河鱼云际鹤，旷世尚知己。
锦堂春 流河驿送郭黄二春元北试，调得锦堂春（明·瞿汝稷）	共恼河水情薄，教侬不到瑶京。却因冰阻逢双璧，情厚是河冰。旅次因君忘旅，吾行吾欲沾缨。曲江春后逢酒胜，莫更惜君行。
