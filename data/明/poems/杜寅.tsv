白头母吟次杨孟载韵（明·杜寅）	白头母，征人妇，银钗零落凤凰股。天寒日暮练裙薄，脉脉无言倚庭树。良人何在西从军，出入干戈死为伍。腰间宝剑霜雪光，逐队齐行砍妖虏。鼓衰力尽生死决，野旷天青塔铃语。鬼妻悲号鬼为舞，泪血如珠溅行路。郎今一去归何时，樱桃花开春满蹊。侧身西望骨欲折，千里烟尘暗边埒。君不见东阳御面顾渚茶，年年上供天王家。月团小饼盘龙凤，玉尘十袭浮霜花。祇今丧乱殊未已，武夫竞尔夸豪奢。大明扬辉照村坞，愿见清平好官府。延秋不闻乌夜啼，版图复入无东西。翻虑此身先奄忽，不得亲收杞梁骨。落花冥冥堕红雨，迟郎归来华表柱。若为化作紫鸳鸯，一双飞上青云去。
