晓望（明·贝翱）　　五言律诗　押微韵	鸡鸣双阙曙，山翠渐霏微。日映金宫上，云依玉殿飞。万方秋贡入，千骑早朝归。自笑何为者，缁尘满素衣。
闲居（明·贝翱）　　七言律诗　押庚韵	闲居不是为逃名，野性从来少宦情。况有林塘供笑咏，且无冠盖费逢迎。夕阳山好楼中见，春水船高树杪行。何处飞来如雪鸟，相亲相近不相惊。
吴门会故人楼文渊（明·贝翱）　　七言律诗　押东韵	忆曾相识自儿童，二载云间笔砚同。深院抄书桐叶雨，曲栏联句藕花风。当时壮气凌诸子，今日衰颜对两翁。高卧田园真自乐，宦游愧我尚西东。
未央宫瓦头歌（明·贝翱）	赤龙西飞入咸阳，乌骓喷火焚阿房。阿房已灰骓亦逝，渭水参差开未央。未央宫殿中天起，乃公见之怒仍喜。壮丽方推相国能，万户千门从此始。南山相对双阙开，函关夜启候王来。奉觞殿上呼万岁，拔剑砍柱何雄哉。玉阶一污新都履，旧宅重开洛阳水。东西照耀四百秋，汉基半与周基似。长杨昨夜西风早，锦幔椒涂迹如扫。谁言长乐殊未央，回首青青千里草。可怜遗瓦至今存，古今不剥莓苔痕。铜雀有歌哀白日，鸳鸯无梦到黄昏。梁园老人爱奇雅，锦囊得之百金价。茅斋风雨伍陈玄，犹作金人泪□泻。朝来拓得寄江城，旧物相看无限情。白发张衡足愁思，何人相与话西京。
拟古（明·贝翱）	妾有绿绮琴，中含凤凰音。不为《黄鹄操》，试作《白头吟》。河中锦鸳鸯，比翼相因依。落花随飘风，各自东西飞。物情有不同，贞心以为保。春葩折秋霜，容华岂常好。芙蓉出绿水，见别污池中。白璧荐泥涂，乃与瓦砾同。妾有五色丝，为君制衣裳。朝朝勤拂拭，夜夜为薰香。将心置君腹，知君忘不忘。
络纬吟（明·贝翱）	高城月白风凄凄，夜闻络纬迎秋啼。初惊杨柳玉楼外，又遇梧桐金井西。一丝不断抽寒露，宛转犹悲岁年暮。机中少妇暗停梭，愁绝寒窗不成素。
