松江塔阁（明·汤铉）	梅岭昔既营，梅水何年瀹。万派会松江，众流资锁钥。翠屏千仞合，丹嶂五丁凿。鸦髻峙西华，阴那拟岱岳。笃生斯异人，山斗称文学。弱冠冠粤东，秋风抟鹏鹗。仰视奎壁光，俯瞰东井络。乃知文章府，墨食以谋度。肇建兹灵图，芙蓉真秀削。欲借巨灵手，倒擎写碧落。玉峰映紫霞，金碧纷相错。鬼斧与神工，驱蛟兼徙鳄。如彼螺子川，金牛相喷礴。文光既射斗，宝剑初淬锷。雁塔既题名，始得丹涂艧。巫筮仕古帝，居政声何卓。岭南夫子名，鸣琴以振铎。秩满晋司农，四海皆饶乐。晋阳操月斧，五云生朱襮。天子召平台，万言皆谔谔。鸾坡视御草，玉署翻红药。讲幄近少微，青宫侈铜鹤。会遭阳九运，完节归岩壑。胜会集耆英，结社亦仿洛。烟雨隐垂纶，田园甘藜藿。身退名益重，道高辞好爵。悠悠二十年，遗像留杰阁。嫩绿上苔阶，香篆饶帘箔。我来勤瞻谒，音徽宛如昨。灏气返大虚，元英满广漠。严陵一钓台，千载终有托①。
