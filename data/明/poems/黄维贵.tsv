送李侍御还朝（明·黄维贵）　　七言律诗　押尤韵	骢马翩翩不可留，绣衣归去侍宸旒。天边日月光仍近，炎海风霜凛未收。汉殿槛高攀欲折，大东轴尽涕堪流。极知无限澄清意，伫为苍生一借筹。
元旦示儿（明·黄维贵）　　七言律诗　押真韵	客舍欣逢日月新，千门簇骑往来频。霏霏瑞雪占丰岁，恰恰流莺报早春。彩胜尚传风俗旧，屠苏先让少年人。遥瞻佳气长安近，明发休辞紫陌尘①。
游七星岩（明·黄维贵）　　七言律诗　押寒韵	湖上群峰斗宿盘，高秋携杖破烟峦。瑶台石室知何世，玉液璚芝具可餐。鸟道暗穿岩底溜，虹桥斜挂镜中看。扁舟何限沧江思，采采芙蓉露正寒。
杭州邓明府德咸偕游紫金山（明·黄维贵）　　七言律诗　押真韵	山势盘盘卫紫宸，遥从玄极挹高真。光腾宝像金宫閟，气结龙纹宝篆新。珠树三花栖白鹤，云车五色驾苍麟。仙都自觉乾坤别，回首人间总幻尘。
登滕王阁时期儿随北上（明·黄维贵）　　七言绝句　押侵韵	滕王高阁几登临，南浦西山自古今。最爱天边双白鹤，数声鸣和五云深。
泊莲花洲（明·黄维贵）　　七言绝句　押齐韵	莲花洲上绿阴齐，隐隐人家路欲迷。自是归舟归未得，几回误作武陵溪①。
登鸡鸣寺塔（明·黄维贵）　　五言排律　押先韵	祇台开翠岫，化塔耸穹玄。曲磴盘龙上，飞甍过鸟前。钟离东嶂合，太液后池穿。树点人家小，空晴凤阙悬。苍茫平楚日，澹荡白门烟。爽籁流清梵，慈云蔼法筵。天鸡闻转近，寒鸽怖犹旋。乱雨昙花散，何年卓锡还。
