望海东峙（明·刘侨）　　七言律诗　押先韵	矗矗巍峰染黛烟，层崖千丈泻飞泉。晴光海色浮天外，掩映山容落几前。古寺晓钟依谷响，野僧夕照带瓢还。芙蓉峭削凌空翠，撑住东方半壁天。
尊君北耸（明·刘侨）　　七言律诗　押庚韵	碧峰耸翠云纵横，迤逦屏环绕北行。峭壁巍嶷严斧扆，崇岩崱屴列英琼。丹枫钟动千门晓①，紫帽峦飞双蝶迎②。俨若天威颜咫尺，嵩呼拜舞乐升平。
天马南来（明·刘侨）　　七言律诗　押东韵	南来天马势巃嵷，振鬣长呼向碧空。禀气灵渊誇蹑景，受精皎月拟飞鸿。雄姿壮志闲天厩，历块追风骋海东。神骏岂宜长伏枥，珂鸣常旁紫薇中。
待诏西拱（明·刘侨）　　七言律诗　押阳韵	叠嶂凌霄气郁苍，山名待诏邑之旁。瑶章霞灿神龙跃，锦轴云蒸彩凤翔。芹藻碧池晨潋滟①，莲花金烛夜辉煌。饶阳原产英豪辈，岁岁徵书出未央。
绣岭风清（明·刘侨）　　七言律诗　押庚韵	玉节新承出帝京，辚辚骢马向孤城。路通曲径峦飞翠，水泻悬崖电激鸣。古木离离迟日晓，山亭习习午风清。鸾车羽饰停骖后，千载人传豸史荣。
凤山云啸（明·刘侨）　　七言律诗	巍峰巀嶭晓风轻，似凤骞腾挹太清。应候玉音谐律本，昌时灵质象阳精。朱光映日来丹穴，彩翼乘风集紫庭。岭海由来多鸑鷟，凌云长啸兆文明。
河口古刹（明·刘侨）　　七言律诗　押先韵	宝林幽梵耀琼璿，别是人间一洞天。觉水洸洋澄碧海，法云缥缈罩青莲。多罗鸟聚时闻偈，兜率龙参日护禅。最喜双溪殿下绕，慈灯炯照永绵绵。
百花仙洞（明·刘侨）　　七言律诗　押灰韵	漠漠洞云锁绿苔，洞天深处有蓬莱。棋残石局空馀迹①，丹熟煨炉只数堆。碧涧潺湲流饭出，岚光掩映送青来②。祥光瑞草呈溪壑，一度春来一度开③。
