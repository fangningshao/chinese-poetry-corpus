送方元震还金陵（明·方用中）　　七言律诗　押尤韵	妙龄文采晋风流，家在金陵第一洲。龙虎山河多历览，凤凰台榭旧经游。异乡对酒难为别，故国归心不可留。应念高堂久疏旷，还开陆橐进晨羞。
暮春有感次杨均升韵（明·方用中）　　七言律诗　押微韵	落花千点舞斜晖，春色年年一度归。世事消除尘梦短，故交零落晓星稀。山中麋鹿寻盟去，天上鹓鸾簉羽飞。自信人间有穷达，不须惆怅更沾衣。
耕乐为坡山易均赋（明·方用中）　　七言律诗　押虞韵	谷口高风乐有馀，万金求买世间无。山瓶乳酒甜于蜜，野爨香糠滑似酥。击鼓有人春作社，打门无吏夜催租。古今一样邯郸枕，谁识耕锄是远图。
竹涧为李均赋（明·方用中）　　七言律诗　押尤韵	渭川千亩敌封侯，分得霜栽涧水头。六逸旧闻唐俊彦，七贤今识晋风流。苍龙影淡金波夕，彩凤声寒玉镜秋。酷爱此君偏得地，考槃歌罢思夷犹①。
冬日赏菊（明·方用中）　　七言律诗　押东韵	菊移秋色入初冬，绝胜群芳转眼空。高馆又从今日对，健身仍许旧年同。酒缘兴到应难醉，诗待时来转易工。不用凭栏怨迟暮，傲残霜雪又春风①。
