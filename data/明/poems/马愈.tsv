次韵沈陶庵题有竹庄诗（明·马愈）　　七言律诗　押先韵	独携《真诰》西林住，便是仙人葛稚川。一个茅亭修竹里，几声茶臼夕阳边。闲抄玉子餐秋月，细摘松花酿乳泉。昨夜梦君高阁上，晓来清思满江烟。
大潮山（明·马愈）　　押养韵	峨峨大潮山，云气日来往。中有仙人居，轩窗静而敞。仙人□□□，归来月华上。载唱逍遥词，空山有余响。
太湖（明·马愈）	太湖何茫茫，一望渺无极。但见青莲花，峨嵯水中立。仙人双髻丫，弄影镜光碧。皎皎山月高，船头几声笛。
罨画溪（明·马愈）	溪藤荡微风，溪水清见底。照映青藤花，摇摇不能已。仙人紫绮裘，啸咏溪光里。慨彼尘俗心，谁能此涓洗。
张公洞（明·马愈）	悬崖泻红泉，石洞挂钟乳。仙房碧玉梯，清凉了无暑。仙人洞口呼，相随看花去。欲往还自迷，云深不知处。
玉女潭（明·马愈）	潭花散清香，潭影照眉宇。不见玉女容，骑鸾杳何去。丹光罢青红，石屋亦轻举。惟有菰蒲根，年年自春雨。
陆相山房（明·马愈）	陆君真不凡，作相秉枢轴。归来住颐山，清泉绕茅屋。空堂俨遗像，夜深萤火触。时有仙人过，题诗吊幽独。
