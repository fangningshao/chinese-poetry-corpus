春日扈从幸北京（明·胡广）　　七言律诗　押真韵	晓随仙仗出时巡，圣主恩深四海春。万马踏云开辇路，六龙扶日度天津。阳和布泽初回暖，别苑飞花不动尘。岂是扬雄能献赋，空惭载笔列词臣。
送江仲隆（明·胡广）　　七言律诗　押微韵	十年清宦住京畿，白发萧萧老布衣。乡里交游前辈在，关河离别故人稀。官桥细柳藏新雨，水驿轻帆背夕晖。我有愁怀何处遣，秋来日望雁南飞。
秋日早朝（明·胡广）　　七言律诗	秋满都门一雁飞，轻罗初拟试朝衣。城头鼓角催更尽，阙下星河向晓稀。佳气入云浮紫殿，新凉先雨到彤墀。涵濡共际雍熙日，谁识阳和造化机。
黄学士以陈叔起所画树石见贻赋此以答之（明·胡广）	吾闻闽人陈叔起，能画往与荆关比。不烦兔颖事点缀，只染鹤翎从骫骳。等閒著意求难得，乘兴从容即数纸。此翁已死画少传，一笔落手人争市。向来得者谁最多，惟有永嘉黄学士。昨日赠我树石图，画者之名乃陈氏。陈翁写画惟写情，不必区区论形似。想当槃薄临风时，落日苍茫走山鬼。开窗倏忽生数树，树底坡陀石两觜。老干相樛交屈铁，巉岩裂皴如颡頯。蟠拿平陆奋蛟龙，奰屃中林蹲虎兕。高枝直上势拂云，低叶扶疏未容㱟。发生意与元气会，惨澹影入秋旻里。囊游五岭或遇之，近度居庸尝见此。须凭廊庙作栋梁，久历风霜露文理。高堂日对兴潇洒，眼底丹青实堪鄙。焚香啜茶尘可洗，令我抱病砉如褫。多君此意期共坚，却笑纷纷竞桃李。
