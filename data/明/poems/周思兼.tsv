浣溪沙（明·周思兼）	天上青鸾月下逢，玉窗斜掩影重重。吹箫人在画楼中。问道绿阴今几许，两竿长日舞春风。潇湘秋色总无穷。
望海潮 兴济道中（明·周思兼）　　押尤韵	苍山烟暝，碧波云淡，画船闲舣蘋洲。人坐镜中，棹停天上，扣舷浩发新讴。斜日水西头，正莺寻芳树，燕绕红楼。谁整雕鞍，拂衣将去更淹留。春风旧日遨游，曾雾迷兰枻，雨滞棠舟。须信当年，五陵年少，争夸肥马轻裘。欲语且还休，问谁家庭院，深锁清秋。杨柳无情，也低眉黛助人愁。
念奴娇 青县渡口（明·周思兼）	早春和煦，正宝鞍争道，雕轩盈路。远近轻雷喧紫陌，尘暗垂杨古渡。一叶扁舟，半篙新水，便凌风轻度。光涵云影，数行鸿雁归去。回首两岸云填，马嘶人语，况青楼日暮。海宇无风波不动，遥望高帆行处。缓带轻裘，葛巾道履，有良朋三五。江津徐步，夜深重会逆旅。
