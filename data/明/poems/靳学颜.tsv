草桥即席寄以腾（明·靳学颜）　　七言律诗　押先韵	旧国春深草似烟，年年此际对离筵。才闻柳外歌三叠，已识尊前路五千。剑阁啼猿梅雨夜，锦江驻马麦秋天。从今莫问西来雁，纵有风翰不到川。
燕京暮春歌（明·靳学颜）　　七言绝句　押尤韵	三月杨花满御沟，可怜春色亦东流。行人不用多惆怅，鹈渼年年唤白头。
东京歌（明·靳学颜）　　七言绝句　押尤韵	濯龙门外马车流，谁人不道入青楼。卢家少妇鸣筝坐，逢着春光不解愁。
听陈东阜弹琴（明·靳学颜）　　七言绝句　押阳韵	逐客经年滞楚乡，萧条两鬓已秋霜。逢人唯奏《思归引》，易水燕山总断肠。
效黄鲁直（明·靳学颜）	一旬三馈浆，十日一栉沐。迫而后能应，希声犹不足。被褐诣谂公，共尔一盂粥。澹然出世情，了了无缚束。因举赵州话，白兆一橛木。瞠目不解答，彼已两无触。作别不作别，黄叶埋经屋。
渭城曲（明·靳学颜）	春风送客渭城西，折柳亭前落日低。骢马渐随尘影没，黄鹂飞上戍楼啼。
