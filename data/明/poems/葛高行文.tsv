九骚引 感往昔（明·葛高行文）	岁聿莫而历蹇兮，执霜心以为柄。扬真气之馥馥兮，叩寂寞而见性。刷淟涊之流俗兮，佩蕙纕以自解。惊箕伯之袭帏兮，撞我思之悠悠。捧《柏舟》之佳韵兮，魂离披而生愁。持徽音之不二兮，忆两髦之匹俦。览嫠妇之悲赋兮，涕横迸而沾襟。聆露鸡之三唱兮，夜漫漫而思侵。竦余志于天崿兮，佩秋兰而采绿芝。心与愿之不偕兮，遭坎廪而噫嘻。托素怀于白云兮，摭蔓茅于九疑。仰清都之剡剡兮，饮沆瀣而餐露葵。昔妫汭之厘降兮，钦帝命而名垂。乃洽阳之不作兮，道晻晻而日堕。纷吾髟髟有此内美兮，秉钩陈之遗志。良夜忽焉而假寐兮，梦女娲之来惎。列清芬于笔端兮，则秽累而为粹。效前修之矩规兮，樛玄思乎远睟。嘉涂山之蠲思兮，恶褒阎之嘕咥。阅女史其怦怦兮，九折挝而申肆。妎嬛媚之为邮兮，抱太素之天懿。缅先子之丰标兮，心摇摇而如醉。发鬤鬤而局曲兮，树谖而靡寐。精贞函于方寸兮，飞誉冠乎天庭。处奄奄之尘区兮，敢舍志而违经。思英英而内栖兮，驾腾腾而上征。命灵灵而不昧兮，顺天禀而修名。尽中馈之典职兮，调阴教而和羹。思窈窕之汋态兮，饮琼瑶之玉浆。步芳躅其不忘兮，抚角枕而旁徨。
读书辞（明·葛高行文）	读既倦兮草草，步苍苔兮缥缈。问落花兮多少，怨残红兮风扫。鸟喧喧兮人稀，柳依依兮絮飞。思悠悠兮春归，惟把卷兮送馀晖。
悼怀篇（明·葛高行文）　　押皓韵	青青山上松，年华不可考。灼灼园中花，颜色不常好。五月鸣蜩至，八月蝴蝶老。感物有盛衰，岂忍归腐草。
