仙岩山居（明·慧秀）　　五言律诗　押齐韵	茅屋青岩半，云来路已迷。树深松鼠竞，花暗竹鸡啼。绝壁吹寒瀑，空潭饮素霓。日斜山影里，樵语下前溪。
赠陆少保平泉（明·慧秀）　　五言律诗　押真韵	八座荣天禄，三祗证妙身。慧涵清净理，寿历太平春。绮席徵歌少，篮舆入社频。阶前戏彩客，亦足法王臣。
淮阴侯祠（明·慧秀）　　五言律诗　押庚韵	落日淮阴道，人传汉将名。悬知三旅尽，安用一军惊。赫奕飞龙佐，逡巡走狗烹。英雄空庙貌，千古恨难平。
竹间听反舌鸟（明·慧秀）　　七言律诗　押侵韵	细霭轻岚散竹林，支颐小坐听晨禽。未蒸花气机偏涩，乍写春声意独深。缓引易调多种舌，琐言难竟一生心。何如隐忍过残腊，末路风烟恐不禁。
阻风华阳镇谒三闾庙（明·慧秀）　　七言律诗　押阳韵	左徒忠愤见词章，风阻舲船拜庙旁。鱼腹吐云天半黑，龙门吹浪日俱黄。蕙肴桂酒乡人荐，修幕灵衣估客张。应念远游将托乘，涉馀容与上涔阳。
独夜（明·慧秀）　　七言律诗　押歌韵	独夜然灯照薜萝，空山魑魅暗经过。交游冷落情缘少，坐卧轻安定力多。疏竹趁风捎夜壁，哀鸿冲雨度秋河。年来更制莲花漏，几度鸣钟事羯磨。
五十自纪（明·慧秀）　　七言律诗　押真韵	泡焰俄惊五十春，卉衣霍食已三旬。枯藤鼠啮悲斜日，敝箧蛇攻苦病身。牛马任人呼辄应，荃茅在我辨非真。闭门且觅安心法，槛外松风解拂尘。
人日病闲（明·慧秀）　　七言律诗　押阳韵	三因不究病何长，人日晴和强下床。托命瘦筇翻似躄，怖头明镜实非狂。梅横露蕊犹包紫，柳亸烟梢渐著黄。洒翰檄魔文已就，波旬应向藕丝藏。
示徒（明·慧秀）　　七言律诗　押真韵	早办莲花劫外因，乾城海市恐非真。青铜屡换娘生面，黄壤频收鬼录人。未守鹅珠犹刻粪，强修蛇箧类添薪。何当净扫松阴石，送想金天德水滨。
