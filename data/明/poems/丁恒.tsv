送人归钱塘（明·丁恒）　　五言律诗　押侵韵	折尽长亭柳，条寒已不禁。凉风生海色，微雨淡秋阴。歧路空南北，浮生自古今。相逢即相别，何处写遐心。
云溪（明·丁恒）　　五言律诗　押先韵	闻道云溪上，乔林翠拂天。鸟啼萝径外，花落石潭边。雨歇黄精老，春深皂荚圆。高人高卧所，毛骨半成仙。
咏柳戏赠任文甫（明·丁恒）　　七言律诗　押先韵	芳容濯濯出天然，每到春来却自怜。处士门前斜带雨，将军营里细含烟。柔条无力因垂地，飞絮多情欲上天。折赠行人离别后，不堪憔悴日三眠①。
石潨山（明·丁恒）　　七言律诗　押文韵	遥望平林曙色温，淡烟新霭正纷纭。高低松竹阴相接，撩乱藤萝暝不分。谷口行人冲雾出，林间啼鸟隔溪闻。不知初日散空翠，惟见青山生白云①。
送文可归杭州（明·丁恒）	李君才华世希有，湖海清名在人口。连年踪迹爱狂游，马蹄遍向天涯走。春风二月度鄱阳，买舟远下南斗傍。笔床茶灶浑无恙，犹带关前花雨香。我是烟霞旧时侣，鹿裘卧听山前雨。出门正欲问荆州，人来又道君归去。相逢不得叙生平，短歌欲赠难为情。秋风吹云浦树碧，南雁叫月江芦清。闻君家住孤山后，到家春色生衣袖。为问林逋旧隐居，至今尚有梅花否。
