送人还旴江（明·黎扩）　　五言律诗　押先韵	新凉生白苎，游子倍凄然。客思秋砧外，乡心旅雁前。西风千里道，斜月五更船。亦有还家梦，随君到汝川。
西灞草堂为庐陵宋内翰赋二首（明·黎扩）　　五言律诗　押灰韵	闻说西溪上，春风小院开。野蚕成茧尽，江燕引雏回。竹里围棋局，荷香沁酒杯。晚凉疏雨过，随意步苍苔。
山茶（明·黎扩）　　五言绝句　押东韵	叶苦寒摧绿，花愁雪妒红。自知荣适晚，不敢恨春风。
洞庭秋月（明·黎扩）　　五言绝句　押歌韵	湖上清秋夜，扁舟泛碧波。紫箫吹不断，无奈月明何。
拟古（明·黎扩）	乘此日少霁，辞君将远游。所游虽云远，前途契深求。鸟归认旧林，狐死怀故丘。微物尚有知，吾心安所尤。清时不屡得，欲往步难北。回首仰日光，复被浮云隔。鬓发变秋霜，衣带减畴昔。此意难重陈，重陈复何益。
渔樵耕牧（四首）（明·黎扩）　　押尤韵	渔水心情淡淡，鸥波身世悠悠。清风杨柳一曲，明月芦花满洲。
行路难（明·黎扩）	行路何难？尘沙如霰。尘以涅衣，沙以垢面。行路何难？路行多阻。水渡无梁，山行有虎。我欲行路，路苦难行。虽有尘沙，尚全吾生。水虽无梁，不渡由我。我遭猛虎，曷为而可？
