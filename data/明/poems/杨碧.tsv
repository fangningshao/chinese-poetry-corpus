重阳登高（明·杨碧）　　七言律诗　押尤韵	今古闲情貉一丘，节经登眺仰吟头。诗豪得酒成敲钵，令肃无花把当筹。短发潇疏侵老景，乱山寒瘦动悲秋。风流此日西洲句，留取乾坤纪胜游。
重阳蹑小三山啸咏（明·杨碧）　　七言律诗　押删韵	携壶笑上小三山，九日风光眼界间。宰相声名天地老，野儒襟韵水云闲。翠铺曲径苔封绿，锦缀重岩菊点班。落日树头飞鸟尽，两肩担月醉吟还。
阙题（明·杨碧）　　七言律诗　押阳韵	地炉煨柏细生香，自把诗陈奠一觞。过隙光阴蛇赴壑，浮云世事燕翻梁。儿嬉爆竹连声响，人对灯花共话长。拍拍好怀明日是，江山点景信谁忙。
椰子（明·杨碧）　　七言律诗　押庚韵	仙家海树酿来成，风味休誇有曲生。玉盏天浆真自妙，金茎秋露谩空清。一中敢复称为圣，五斗何劳说解酲。触我悠思茂陵渴，竹根软饱对山倾①。
阙题（明·杨碧）　　七言绝句　押东韵	满城罗绮飏香风，闹看星毬火树红。为爱村庄拙儿女，只知纺绩月明中①。
蛱蝶（明·杨碧）　　七言绝句　押麻韵	狂杀春光恋物华，园林红紫尽为家。可堪不醒酣香梦，也自东风化作花。
玉簪（明·杨碧）　　七言绝句　押真韵	瑶池触罢酒倾银，醉跨青鸾舞袖频。失却玉簪云髻亸，东风吹把上花神。
晒蚬（明·杨碧）	长江俯清溪，粤乡多介族。车螯与蛤蜊，引类为尔属。负甲小逾钱，沙泥聊自足。南熏舞老稚，携罨日相逐。野情超鲜腥，荡析适盈掬。芼以苏蒜盐，吻合香贮腹。不樵堕涧松，登瓦事庭曝。未辄一饷间，破齿风味独。披襟坐茅茨，拉侪注醽醁。昔卷龟壳如，何须举山肉。倾海仍独醒，恨靡荐金屋。渴来烧月铛，馀馨漱寒玉①。
