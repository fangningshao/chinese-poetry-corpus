中兴乐（明·沈自炳）	芙蓉池上露初凉，桐花月转回廊。秋满纹帘，孤灯漏长。梦入红楼画墙，见萧娘。觉来枕畔，玉钗犹响，无限思量。
更漏子（明·沈自炳）	忆情人，南浦去，携手向人低语。眉样浅，翠衣轻，莺啼画舫行。香闺掩，珠帷敛，春剩杨花千点。愁不禁，黯销魂，黄昏独倚门。
虞美人 春景（明·沈自炳）	竹篱阵阵飞花雨，栖燕衔香语。孤云细草小溪晴，攀梅拾豆打流莺，短桥横。杨花一似郎情薄，相见还飘泊。空余三月断肠春，万重山外楚江滨，有行人。
