九日登韩山（明·郭廷序）　　七言律诗　押庚韵	松风满袖觉身轻，蹑屩登临逸兴生。夹路野花迎客笑，隔林幽鸟向人鸣。爱閒愁向尘中老，吊古能无物外情。百岁重阳逢有几，浩歌归去月华明。
上巳游西湖山次石上韵（明·郭廷序）　　七言律诗　押微韵	采兰人竞出湖西，騄駬蹄轻去若飞。酒听鸟声传不住，席移树影坐忘归。烟花过雨枝枝瘦，霜竹穿云笋笋肥。隔岸遥山是何处，绿围红拥望中微①。
古别离（明·郭廷序）	自少不出门，岂识天涯阻。郎欲上青霄，舟系江之浒。从容对我言，慷慨无多语。妾亦不知愁，率尔聊相许。风雨近深更，闻鸡还起舞。酌酒壮行装，薄劝三杯住。执手问归期，笑指相如柱。匆匆分袂间，对面无分付。上马出门行，马首犹一顾。归来心始忧，此别何仓遽。孤灯耿兰房，滚滚流光度。记得别君初，黄花冒寒露。此日又春回，绿柳阴如雾。登堂拜问姑，郎行何久处。姑愁颜强笑，神京八千路。闻语暗心惊，低头泪如雨。那知大丈夫，一别轻如羽。妾欲寄新衣，肥瘦应如故。消息两茫然，鹊语空相误。欲上望夫山，愁心不成步。清宵欲望之，东西忽迷路。何敢怨归迟，愿接夔龙武。仗剑向南面，风光应未暮。却恐凤书严，致身归圣主。草色上空阶，衡门疏旧屦。郎兮归去来，毋为功名苦①。
招隐（明·郭廷序）　　押歌韵	逍遥出城郭，步入西山阿。断桥芳草合，幽径落花多。扪萝跻绝壁，牵裳涉清波。閒云自舒捲，绿絮郁婆娑。禽鸟巢丛竹，猿猱啸高柯。飞泉下岩窦，声如琴瑟和。中有巢由徒，岁寒心靡他。朝吟考槃诗，夕诵采薇歌。我欲往从之，雅志成蹉跎。迟回愆岁月，如此美人何①。
