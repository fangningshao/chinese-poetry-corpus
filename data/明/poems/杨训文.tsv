赠友（明·杨训文）　　五言律诗　押先韵	与子分携后，星霜二十年。重逢惊老大，惜别更留连。花落春江雨，鹃啼绿树烟。幽怀浩难写，愁堕酒尊前。
寄石仲文（明·杨训文）　　七言律诗　押歌韵	故人别后复如何，不寄新诗到薜萝。贾谊书成何日上，张衡愁比向时多。江城木落霜连地，泽国天寒水不波。重约明年秋八月，紫薇花底共鸣珂。
春日游真常观（明·杨训文）	携琴偶独来，寻幽入芳树。林深鸟声寂，坐久澹忘虑。振衣下崇冈，斜阳在归路。
