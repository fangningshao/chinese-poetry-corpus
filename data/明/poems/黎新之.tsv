将抵任与映日叙别（明·黎新之）　　五言律诗　押侵韵	且自沾微禄，谁其怀好音。青云存旧业，白发忤初心。世路信浮梗，生涯只素琴。翻嫌台鼎上，荣辱递相寻。
僦馆河南（明·黎新之）　　五言律诗　押庚韵	一堤如画舫，四面水帘清。野树攒烟岛，寒涛撼古城。渔归荒浦寂，鸥泛晚潮轻。爱此称吟意，兼之少送迎①。
古琴（明·黎新之）	梧桐委匣何零落，冷韵依稀留太朴。寥寥元指閟虚鸣，脱却声闻见本情。山水清音元自寂，不于其动于其息。鸟啼花落写幽真，凄清淡漠能移人。纷纷里耳行须侧，听处求声声不得①。
