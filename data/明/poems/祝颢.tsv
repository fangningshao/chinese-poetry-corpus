次阳明堡（明·祝颢）　　五言律诗　押元韵	晚次阳明堡，登楼望雁门。牛羊归远楚，灯火映孤村。塞近风遍劲，山高日易昏。羁怀何以遣，公馆自开尊。
途中即景（明·祝颢）　　五言律诗　押尤韵	野旷云初卷，山晴翠欲流。残阳牛背笛，新月水边楼。异土逢佳景，危途得胜游。浩然襟抱豁，清兴落沧洲。
沙沱晚行（明·祝颢）　　七言绝句　押阳韵	野旷天清落日黄，西风衰草白茫茫。停骖四望行人绝，一片寒云逐雁行。
小李将军院体小幅二首（明·祝颢）　　七言绝句　押尤韵	金屋琼台拥画楼，锦云香满采莲舟。人间尽道仙家乐，不识霜娥有底愁。
