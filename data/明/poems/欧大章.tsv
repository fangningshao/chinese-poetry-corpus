秋夜同诸子雅集城南楼因与少芝玩月分韵得东字（明·欧大章）　　七言律诗　押东韵	月晓楼头起暮钟，何来今夕五城东。酣歌击筑心俱切，倚剑谈天气并雄。砧杵万家愁旅梦，鬓毛一夜感秋风。青衫十载惭吾拙，踪迹空怜过雁鸿。
夜泊海珠寺（明·欧大章）　　七言律诗　押阳韵	野寺钟声接五羊，扁舟晚泊近僧堂。天空海阔孤鸿夜，烟暝猿啼几树霜。渔火乍明山月坠，征旗低拂海云长。飘蓬岁晚犹为客，何事天涯望故乡。
晚由南濠出海珠（明·欧大章）　　七言律诗　押尤韵	山城萧瑟已深秋，旅客乘潮恣胜游。千里青山霞外断，半轮明月海中浮。蒹葭白雁迷寒渚，古木苍烟隐郡楼。莫向溪头问渔父，百年天地一虚舟①。
冲虚观（明·欧大章）　　七言律诗　押元韵	十载名山结梦魂，璿房云锁旧苔痕。猿啼处处千山暝，瀑挂泠泠百丈翻。野鹿衔花时自献，春禽绕树夕犹喧。清尊岂倦登临兴，已结松萝向给园。
白鹤观（明·欧大章）　　七言律诗　押冬韵	白鹤岩前紫翠重，短筇飞步蹑仙踪。垂萝影落千寻壁，过雨风号万壑松。玉液已消丹灶冷，金书犹记白云封。淩霞一去空留舄，古木荒台自暮钟①。
秋日赠少芝还维扬（明·欧大章）　　七言绝句　押庚韵	驱车重到广陵城，莫道江南尚请兵。遥想隋堤杨柳色，微风披拂似相迎。
赠李生北上（明·欧大章）　　七言绝句　押先韵	征帆朝发越江边，离袂销魂倍黯然。后夜家乡明月里，不堪翘首白云天①。
题近水园图（明·欧大章）　　七言绝句　押元韵	浣花只在水云村，近水园亭不闭门。何处客来堪策马，一行桃柳入仙源①。
