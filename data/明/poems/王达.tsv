送人从军（明·王达）　　五言律诗　押萧韵	烟浦绿迢迢，离人酒易消。路分京口树，帆度月中潮。夜静闻清柝，风寒试黑貂。汉家方讨虏，好事霍嫖姚。
梁溪（明·王达）	微波皱绿回轻风，溪流直与南湖通。人家两岸几兴废，鸥影萧萧夕照中。孤桡欲发临溪口，澹烟寂历明疏柳。水清月落正愁人，钟鸣况是僧归后。芙蓉隔溪千里多，白云满窗生薜萝。橹声咿𠵣剪寒月，去去其如离思何。
