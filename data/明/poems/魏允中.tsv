陇外寄答李道甫二首（明·魏允中）　　五言律诗　押庚韵	汝已投沙去，余兼出塞行。升沈非所意，聚散不无惊。别路交商气，离歌断羽声。客愁正无赖，陇月向人明。
和冯员外秋日上陵（明·魏允中）　　七言律诗　押阳韵	青山一望松楸地，紫禁遥分剑佩行。断壑有云犹捧日，高陵无树不沾霜。遗弓欲洒千秋泪，荐食频修八月尝。田祀向来多宠渥，不应西署老冯唐。
去妇词二首（明·魏允中）　　七言绝句　押齐韵	云雨阳台旧路迷，千山明月照人啼。背风纵作孤飞翼，索胜金笼里面栖。
招去妇词二首（明·魏允中）　　七言绝句　押真韵	不见流莺空见春，凭谁传语一沾巾。若怜求友当年意，忍扫蛾眉别嫁人。
