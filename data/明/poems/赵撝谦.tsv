与友骆则诚别（明·赵撝谦）　　七言律诗	玉山玉泉惟咫尺，不得与君时往还。风吹飞絮挂帘白，燕蹙落花铺地斑。一身累累丧家狗，半生碌碌牢笼鹇。便当相见醉一斗，狂歌擘碎青琅玕。
赓骆则诚母寿诗韵（明·赵撝谦）　　七言律诗　押阳韵	萱草霏霏近北堂，炎天花老叶苍苍。常年迭奏南山句，此日空歌陟屺章。浙水西流堤树晚，舜江东望海云凉。由来孝弟蒙天佑，还得联芳介寿觞。
题白沙翠竹（明·赵撝谦）　　七言律诗	沙汀沙白白如银，竹村竹翠翠如云。鹡鸰拂羽春晖动，鸑鷟来仪月夜闻。中有人居杜工部，岂无字拟王右军。角巾来往共谈笑，便是浣花溪上邻。
山居四咏依汪复初先生韵 松菊径（明·赵撝谦）　　七言绝句　押灰韵	不同彭泽赋归来，松树菊丛先自栽。门巷杳然车马隔，落英无数点苍苔。
与骆老夫人寿诗（明·赵撝谦）	寘彼蓼莪咏，听此南山诗。具庆岂非愿，修短固难期。怙终御存恤，所恃良在斯。正位闲有家，承颜致有颐。矧当老□岁，更值岳降时。张筵罗珍馔，对酒弹鸣丝。齐讴间赵舞，伯埙和仲篪。乡曲介眉寿，亲宾献兰卮。庭除万花布，帘幕双燕飞。梧叶清阑暑，芙蓉动凉飔。久叹南陔废，复睹白华滋。积善念经昔，余庆征在兹。锡类岂徒美，茀禄诚未涯。
录示子孙（明·赵撝谦）	冬晨寒气交，夏午炎光逼。殷勤写书者，穷年无暂息。既终还自校，叙次更装饰。家贫自然乏，神劳岂非瘠。所乐在经书，虽久终无斁。子孙苟能嗣，勖哉当为惜。
送胡信中复入太学诗（明·赵撝谦）　　押铣韵	精金藉陶冶，庶几成鼎铉。良玉赖琢磨，自然成瑚琏。人生苟不学，百岁胡能善。彼美定安辞，劬书尤黾勉。挟策试神京，酬酢如丸转。蕴真能若是，果与瀛洲选。一归觐庭闱，复去朝藻冕。送别蕙江头，姓氏响幽巘。
咏怀次倪安道十首韵 其一（明·赵撝谦）	御寇心尚孩，淮南口犹乳。射日诚幻谈，炼石胡可补。阳精异飞禽，元天非破釜。立言理苟迷，无乃默为愈。所以古皇羲，窥图万微抒。云何夸毗子，葩藻失伦序。
