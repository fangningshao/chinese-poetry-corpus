别黎慧剑（明·释今身）　　五言律诗　押歌韵	意气生平重，其如此夕何。世难知己少，时乱一身多。别路虫声切，长江鹤唳和。莫辞他日晤，千里远相过。
送陈长卿还闽（明·释今身）　　七言律诗　押尤韵	寒林萧瑟动离愁，落日那堪送旧游。千里远来披野雪，一冬归去逐沙鸥。山烟片片迎征骑，梅雨霏霏点客舟。自后欲知重过晤，南台深处一丹丘。
题野人山庄（明·释今身）　　七言律诗　押阳韵	编茅筑屋枕溪旁，半亩桑麻半亩篁。弄石老猿通野语，带云归鹤唳清商。窗临碧涧炉添火，门掩寒岩簟自凉。白发山翁歌白雪，疏林寒月落横塘①。
