为杭民勘讼口占（明·卢跃龙）　　五言律诗	虞芮代质成，穿林入径行。是非无我相，案牍悟前因。列仗惊群牧，传呼乱偶耕。浮名吾愧汝，休羡使君荣①。
初至安邑感赋（明·卢跃龙）　　七言律诗　押豪韵	岩城一望大如舠，匹马之官岂惮劳。壮志自怜新结绶，微名应愧旧同袍。幄中明月俱尘土，镜底寒霜是鬓毛。四境弦歌何日冷，当年谁复笑牛刀。
石牛驿次韵（明·卢跃龙）　　七言律诗　押尤韵	顽石何缘会作牛，昔人何以此名邮。牛原非石劳难任，石纵为牛苦未休。问喘倘逢头亦点，凭呼不转欲何求。谁人术解如羊叱，也为苍生佐一筹①。
