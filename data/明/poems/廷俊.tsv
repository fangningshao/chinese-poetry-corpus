有渡（明·廷俊）　　五言律诗　押阳韵	有渡方舟小，无家道路长。大荒天渺渺，沧海日茫茫。水母浮还没，风鸳出复藏。不须寒雁叫，客意已凄凉。
未归（明·廷俊）　　五言律诗　押微韵	瓯越山无尽，江湖客未归。北风吹雪冷，南雁贴云飞。断路迷行迹，惊湍溅衲衣。本来无住著，何事却依依。
石头城次王待御韵（明·廷俊）　　七言律诗　押尤韵	滚滚长江去不休，岩岩盘石踞城头。千峰日落淮南暝，万树风高白下秋。流水尚遗诸葛恨，东风不与阿瞒留。中原一发青山外，万古终为王谢羞。
翠微亭（明·廷俊）　　七言律诗　押东韵	谁构遗亭莽苍中，萧萧深谷起悲风。五更璧月初沉海，万里银河欲泻空。江阔淮南连画鹢，云开塞北见飞鸿。黍离不独周人恨，满目寒烟六代宫。
题画兰（明·廷俊）　　五言绝句　押鱼韵	绿叶微风际，清香小雨馀。湘江春水阔，愁杀楚三闾。
