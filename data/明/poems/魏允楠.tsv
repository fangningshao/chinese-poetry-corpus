金明池 金陵怀古（明末清初·魏允楠）	燕子矶边，凤凰山上，又是狂风骤雨。金砌玉阶何处问，尽燕麦兔葵满路。问秦淮、桂楫兰桡，却只是、衰草垂垂将暮。叹绛阙蛛萦，纱窗尘渍，一片晚鸦来去。想王谢风流何处？便紫燕黄莺，一时无主。看当日、词臣狎客，空剩得、白杨黄土。最伤心、景物三春，教苑里蛙声、公私相诉。但渡口寒烟，亭中皓月，兀自依依芳树。
