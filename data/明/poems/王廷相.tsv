郢城最高处眺荆楚（明·王廷相）　　五言律诗　押删韵	石城聊引望，三楚渺茫间。峡自中流辟，江从西极还。荆襄天设险，鄂岳水为关。用武非今日，风云亦自闲。
途中晦日（明·王廷相）　　五言律诗　押灰韵	水落轩皇国，天寒郭隗台。客程残月尽，岁事一花开。雁向衡阳去，云从碣石来。乾坤无定迹，旅思若为裁。
行塞（明·王廷相）　　五言律诗　押元韵	阅计行边远，臣工岂惮烦。嫖姚临瀚水，博望见河源。榆塞秋先到，沙场日已昏。前驱争射猎，飞骑绕平原。
早发新坝（明·王廷相）　　五言律诗　押尤韵	沱水遥通岛，扬帆藉稳流。星摇淮浦夜，月湿海门秋。世难几人在，心灰百计休。时闻南去雁，还动故乡愁。
登台（明·王廷相）　　五言律诗　押灰韵	古人不可见，还上古时台。九月悲风发，三江候雁来。浮云通百粤，寒日隐蓬莱。逐客音书断，凭高首重回。
登岳（明·王廷相）　　五言律诗　押先韵	五岳俱神峻，岧峣泰岱偏。半岩回骏马，绝顶俯云烟。一览小天下，三更见日躔。蓬莱疑只尺，直恐碍飞仙。
阆中歌（明·王廷相）　　五言绝句　押齐韵	天阔浮烟迥，沙平落照低。春江同在眼，只觉异巴西。
初见白发（明·王廷相）　　五言绝句　押真韵	日日风尘色，劳劳簿领身。不知明镜里，已作二毛人。
宫词四首（明·王廷相）　　七言绝句　押庚韵	云鬓蛾眉紫凤笙，三千队里独分明。君王莫作寻常看，一别昭阳便隔生。
潼关（明·王廷相）　　七言绝句　押庚韵	天设潼关金陡城，中条华岳拱西京。何时帝劈苍龙峡，放与黄河一线行。
过骊山（明·王廷相）　　七言绝句　押东韵	玉女霓裳斗彩虹，君王仙去凤楼空。只今惟有垂杨树，留得寒蝉咽故宫。
芜城歌（明·王廷相）　　七言绝句　押萧韵	莫向隋宫问六朝，琼枝玉蕊已烟消。只今惟有湖边柳，犹对春风学舞腰。
预卜玄宫（明·王廷相）　　七言绝句　押先韵	岭环隔翠苍龙绕，突出神峰霄汉边。金井不须开宝穴，万年天子是飞仙。
扈从谒陵（明·王廷相）　　七言绝句　押文韵	万山回合羽林军，山外旌旗望不分。欲识圣人行在所，五云随处结龙文。
明月沱（明·王廷相）　　押支韵	客行无次序，向夕舟复维。岂不厌水宿，摇裔渺前期。沱明星月上，江冷蛟龙移。野鼓何填填，宵火亦离离。牛渚暮猿吟，湘潭伤楚辞。我行方浩然，我怀亦远而。流浪自古昔，慨叹及今兹。惊鹊靡定所，荒鸡讵知时。行藏随去住，明发良不迟。
出陕城述所经览（明·王廷相）	秦浦发归旗，逶迤度长坂。云入林峦合，鸟向旌旟散。浴兰注温泉，绿磴求骊馆。莲峰峥华首，蘅坻清渭岸。幽韵兹凌薄，遥心日纷乱。牵组随世缘，蒦山失真玩。横骛涂尚迷，迟回局未返。旅逆节乃苦，景美惬深眷。秦缶既呜呜，梁歌亦纂纂。鹍鴳尔同归，醉醒复何辩。
胡桃沟行（明·王廷相）	松州之南茂州北，豺狼当道储饷厄。中丞调兵急于火，夜里平番碉房破。游击将军张世贤，赤心杀贼不愧天。胡桃沟里被围急，弯弧四顾心茫然。高岸当前后番虏，箭镝奔雷辟地户。胡骝不幸误一蹶，徒手犹能搏雕虎。芮家参将才且都，守边不数丁大夫。忍令对面不相救，安在奋勇西击胡。几人同来不同死，将军血作沟中水。生时豪气雄万人，死后忠魂报天子。边城二月吹芦笳，怨声番入胡桃花。胡桃花开白练练，沟底行人泪如线。
杨花篇（明·王廷相）	广陵三月可怜春，青青杨柳蘸湖新。长条不绾思归客，散作飞花愁杀人。浣沙艳艳吴江女，拾取香球连袂举。花点轻狂只欲飞，徒欲多情乱心绪。吴宫隋苑烟袅袅，别有豪华竞春早。飞琼流雪洒行旌，日莫迷却长杨道。江头一树白离离，打阵随风趁落晖。漫天扑地何时住，困入沧波却怨谁。
西京篇（明·王廷相）	秋风泼泼咸阳道，渭浦千霜白秋草。秋草秋风暗古城，行人犹说西京好。西京宫阙郁崔嵬，紫阁终南相向开。建章长信飞尘杳，千门万户华阳回。地底灵符生宝玉，天中王气夹风雷。翠华銮辂乘春令，皓齿青娥艳落梅。青娥如花复如雪，含情含态可怜绝。鸳鸯比翼兰塘水，凤皇双栖上阳阙。君王自爱长生乐，粉面铅姿却情薄。已闻入海访神山，更道分官祀灵岳。灵岳神山在何处，太乙无灵岁华莫。坛上烟霏百和香，青鸟飞来忽飞去。瑶池王母碧霞盘，桃赐人间已三度。少翁击铎复吹籥风马宵纷错。宫娥屏隔不敢近，神人荒忽但虚幕。可怜卫霍大将军，提师十万净边尘。出塞阴山系骄予，归朝原庙荐高勋。勋业已成分戚里，女作贵人男尚主。甲第曾甍照九城，珂马飞轩满三市。一言得意即回天，卧内收符夺晋鄙。金张骄侈不足云，窦灌豪华讵相似。貂冠齐入分椒舍，朱门尽是鸣环者。斗鸡小儿紫照褶，臂鹰奴子大宛马。美人妖女倾名都，碧玉珊瑚斗天下。富贵繁华惊转蓬，王侯钟鼎一朝空。羡门子晋终不至，蓬壶方丈难相通。前日丰碑辞纂纂，平津已作汾阳撰。野火烧残金明阁，秋水崩沈射熊馆。春花秋月剧无情，海水桑田漫莫凭。玉碗早出秦帝苑，石麟凄断汉家陵。汉家陵树满氤氲，千秋万岁灞陵存。君看桥下春杨柳，落日飞花愁杀人。
曲江池醉歌赠长安诸公（明·王廷相）	长安诸公虎凤客，曲江宴我春微茫。江边草没古皇迹，塔前云散千佛光。人豪意远词锦鲜，尚书御史纷琼筵。邺中文学不足数，洛下风流漫自贤。健气觚棱紫雕下，秀仪合沓轻鸿翩。迎春送客意超忽，弦管啁啾沸远天。华严御宿平如掌，豁豁晴川新阳上。古人不来今人来，百花楼台半草莽。袅袅富春竿，纂纂东陵瓜。吾道贵沉冥，浊俗矜繁华。暮撷芳荪，朝餐紫霞。王乔赤松，韶颜如花。海里三山接羽翼，人间万事真泥沙。金鱼绣服有何益，食封开府虚相夸。君不见汉家昆明金作池，旌旗影灭石螭没。又不见唐帝芙蓉花为苑，殿幄香沉烟卉发。清渭常流东海波，南山不断诸陵月。请君休歌行路难，直须痛饮金壶干。醉向江头照容鬓，百年几许身心闲。牧羊小儿垂赤绂，屠龙豪士沦幽山。妖虹无计洒赤血，天狼未灭空长叹。弹朱篌，击鼍鼓，催花不开白日暮。腰间宝剑双龙精，把向尊前为公舞。
