游石鼓待胡六岩不至（明·潘勖）　　五言律诗　押侵韵	相候一何久，相望空有心。行知青盖远，望入紫微深。窈静依寒壑，踟蹰立午阴。长歌击石鼓，激烈有馀音。
伏龙园（明·潘勖）　　五言律诗　押寒韵	数日不出郭，到园心自安。寒侵短鬓乱，瘦渐故衣宽。展卷蠹鱼落，出门驯鸟看。林间习静处，云白影枫丹。
到园（明·潘勖）　　五言律诗　押歌韵	二月东园晓，天晴气自和。叶柔春力软，花醉露形酡。杜甫穷愁在，相如渴病多。舒眉一临眺，朝影满烟萝。
伏龙园雨后作（明·潘勖）　　五言律诗　押庚韵	竹缭繁烟湿，门涵新水生。虹明残雨断，云散殷雷轻。白鸟淩江下，青山带郭横。平沙容散步，风物眼双明。
谒东坡祠（明·潘勖）　　七言律诗　押青韵	秋日来登江上亭，风云接地昼冥冥。经年去鹤不复夜，当午晴山他自青。道属艰难悲积瘴，兴随迁逐缈沧溟。峰头怆恨瞻遗像，泽畔何劳怅独醒①。
游榕溪（明·潘勖）　　七言律诗　押豪韵	溪流五月净巾袍，有客冲炎泛小舠。水落岸痕留泡泡，周回野色通江皋。阴繁绿筱凉堪爱，静泊青萍兴自高。醉入深萝寻古院，笑吹长笛奏云璈①。
