游勾漏岩二首（明·张度）　　七言律诗　押麻韵	流水桥深一径斜，仙人移出白云家。浪游远迹张骞石，清燕遥传葛令砂。洞里龙文开五色，岩前珠树散三花。明时岂谓逢瑶草，祇向名山采物华。
游罗浮（明·张度）　　七言律诗　押冬韵	忆昔罗浮海上峰，当年曾此寄遗踪。凭栏月色出沧海，攲枕秋声入古松。采药静临幽涧洗，寄书闲背白云封。红尘一下拘名利，不听山间午夜钟①。
