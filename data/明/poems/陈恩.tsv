寄怀故园诸兄兼柬社中诸友（明·陈恩）　　七言律诗　押灰韵	不是逢人懒折梅，宦情牢落不堪裁。十年饥渴看花眼，千里凄凉问月杯。吟对西风怜我瘦，梦怀阴雨竟谁来。横空片片晴云影，青眼曾无白昼开。
游金陵清凉寺和杨恒叔韵（明·陈恩）　　七言律诗　押删韵	奇形幻出石城间，到此令人却忘还。玉树无声红粉尽，招提如在老僧閒。后先忧乐形偏切，今古兴亡意独关。和就新诗聊寄枕，满天风雨送青山。
后湖纪事和同僚联句韵（明·陈恩）　　七言律诗　押虞韵	自有乾坤有此湖，几人谋国是忠孤。一朝尽扫腥膻秽，万姓咸归坦荡衢。凭式喜闻崇版籍，覈玄差睹事虚无。小臣何幸逢兹盛，感激狂歌快击壶。
