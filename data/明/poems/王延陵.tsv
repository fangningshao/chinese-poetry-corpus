沧洲漫兴（明·王延陵）　　五言律诗　押庚韵	沙白柳阴薄，潮平舟楫轻。天开云锦丽，人傍日华行。鸡犬村墟午，鸥凫杜若晴。金尊开欲抚，回首忆神京。
王太史张比部同登翠微阁（明·王延陵）　　五言律诗　押鱼韵	石磴千盘转，山楼百尺余。窗虚云自入，春暖柳将舒。玉斝浮金液，雕栏俯碧虚。叨陪太史宴，辞赋愧璠玙。
虎丘分咏得浮图（明·王延陵）　　五言律诗　押东韵	宝塔倚秋穹，珠林望彩虹。云嘘网户白，日落绮疏红。铃语振天外，龙光盘壑中。不有九霄陟，能令五蕴空。
洪光寺同昆仑山人（明·王延陵）　　七言律诗　押寒韵	洪光高阁杳林端，缭绕双过锦绣鞍。晓日乍开仙阙曙，春云犹弄上方寒。窗中猿堕青天影，树里人行赤玉栏。已分息机甘晏寂，长安风雾任漫漫。
