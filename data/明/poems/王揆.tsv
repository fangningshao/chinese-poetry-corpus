送懒云道人还滇中（明末清初·王揆）　　七言律诗　押支韵	干戈未定欲何之，万里还家一衲随。湖海班荆无姓氏，风尘面壁有须眉。身当持钵飘零日，魂忆投诗恸哭时。故国鱼龙秋寂寞，不堪凭吊向昆池。
临清阻泊（明末清初·王揆）　　七言律诗　押庚韵	河渠启闭问官程，闸吏威尊阻客行。晓塔晴开篷外影，夜涛寒上枕边声。沙昏鱼菜喧新市，日暗牛羊下旧城。瓦砾不堪寻故迹，愁听父老话承平。
读山翁大师新蒲绿依韵柬寄（明末清初·王揆）　　七言律诗　押阳韵	江头父老话兴亡，蒲柳春光又十霜。徒有子规愁望帝，更无鹦鹉忆明皇。唐陵麦饭悲寒食，汉腊桑门祝上方。指示旁人尽流涕，讲堂钟鼓暮云黄。
偕伯氏周臣过织帘先生故居同顾伊人访陈确庵夜宿（明末清初·王揆）　　七言律诗　押元韵	草堂人去薜萝存，洒泪空招未返魂。犹见康成遗故籍，忽思元亮老孤村。青浮稻色秋间路，白照芦花月里门。感旧愈难今夜别，追维生死对黄昏。
