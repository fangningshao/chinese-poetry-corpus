上命钦和山居诗（明·清浚）	老来一钵住岩幽，尘境无心得自繇。空里每看花满眼，境中渐觉雪盈头。吟馀月照千峰夜，定起云生万壑秋。身世已知浑是梦，百年光景水东流。白发山僧住翠萝，馀生身事任蹉跎。倦从石上支颐坐，闲向云中拍手歌。设利现时光煜煜，伽梨披处影裟裟。钟山咫尺城东地，草木偏承雨露多。
