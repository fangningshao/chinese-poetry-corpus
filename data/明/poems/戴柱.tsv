沥湖泛荷（明·戴柱）　　五言律诗　押先韵	淡日媚湖烟，秋容瘦碧天。乍迷岩翠绿，空湿水衣鲜。香雨流红蕊，痴云濯锦川。飘然一叶舸，太乙可谁仙。
中秋宝月台宴集萧大来诸子载妓至（明·戴柱）　　五言律诗　押灰韵	浴月澄湖镜，山容绣壁开。露华盈手赠，桃叶渡江来。绿战岚飞槛，红酣光堕杯。岩云依黛媚，一任玉山颓①。
胡日从招陈谢二子同集移酌望湖亭（明·戴柱）　　五言律诗　押侵韵	结宇近云林，幽篁一径深。相逢文酒约，来对碧山岑。浓树笼疏阁，清流涨绿阴。泠然会心赏，若为奏虞琴。
客有送予从白门游浙次韵奉别（明·戴柱）　　五言律诗　押麻韵	白门游欲倦，浙水路犹赊。客思三秋别，孤帆八月槎。剑分怜出匣，裘敝笑还家。迟尔当春浪，相看桃李花。
游烂柯山宿莲圣庵在羚峡中（明·戴柱）　　七言律诗　押侵韵	烟际层峦知几深，棋声隐隐落瑶林。浴云石溅流偏冷，蒸日峰焦翠欲沉。步怯欹崖幽未测，杖拖绝巘杳难寻。夜从野宿分僧榻，梦入游仙倚碧岑①。
奉呈南大宗伯李公（明·戴柱）　　七言律诗　押东韵	南北承恩宠并隆，明堂三礼属宗工。鸣珂声动夔龙上，染翰名高琬琰中。东观藏书称武库，西山副墨见文雄。来逢开阁招贤日，浪迹应无叹转蓬①。
题肤功雅奏图（明·戴柱）　　七言律诗	欲向东山卧未能，徵书络绎下神京。威行雁塞风烟净，传拥龙旗组练明。献纳不忘山甫衮，安危须仗亚夫营。旧题几遍燕然石，看取重磨好勒铭①。
乐昌江山（明·戴柱）　　七言绝句　押萧韵	鸟啼花老旅魂销，楚水巫峰入望遥。雨过江流添几尺，白云一带锁山腰①。
