左虞过访漫答二首（明·陆治）　　五言律诗　押尤韵	学稼甘吾老，看花喜客留。鹤鸣童错应，莺语妓先詶。山水将身隐，图书足卧游。君家双玉剑，尚在匣中不。
仕女观流水小景（明·陆治）　　七言绝句　押先韵	银塘秋水玉娟娟，霜叶漂红去渺然。几欲题诗寄辽海，只应流水到君边。
倦绣（明·陆治）　　七言绝句　押麻韵	洞房深锁碧窗纱，玉树阶前护翠霞。移得绣床浑不倚，金针愁刺并头花。
画丫兰（明·陆治）　　七言绝句　押文韵	玉戟棱棱应节分，枝枝柔玉纫香云。凝妆拟待三更月，露染生绡六幅裙。
