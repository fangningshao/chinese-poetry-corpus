重九（明·元净）　　五言律诗　押真韵	旧日重阳节，唯寻面米春。忽经时到眼，但觉老随人。白发虽多难，黄华不厌贫。登高本无意，踪迹愧红尘。
赠画师朱叔重（明·元净）	吾邦会稽山水府，万壑千岩如米聚。平生痴绝顾虎头，道中应接亦良苦。至今清响若耶溪，童子山僧惟杜甫。近代乃有高尚书，时过云门吐奇语。麦秧天气小蓝舆，移将长松在缣楮。高标远韵不复见，寂寞溪山但风雨。朱君叔重吴下来，示我小图云一缕。乾坤秀气皆可得，李郭董米开门户。林梢出没烟雾中，山骨隐显带洲渚。江南生意半□□，天真平淡此为愈。君诚破笔书万卷，魏国风流敢相许。如何叔重心好古，布袜青鞋独艰阻。明年须偿司马约，绿水青猿宿天姥。老我尚堪歌胜游，艺苑词林期一补。
