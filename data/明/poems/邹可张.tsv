奉浮葛二仙入祀朱明馆（明·邹可张）　　七言律诗　押虞韵	五穗城西二玉壶①，浮来仙石隐蓁芜。峰头凫舄空云雾②，天际鸾笙半有无。井注丹泉流石瀡③，鹤乘香篆趁仙都④。错珍不用修清供⑤，直采罗浮九节蒲。
观大参陈道襄钓台捕鱼（明·邹可张）　　七言律诗　押虞韵	仙城卜筑自疏迂，台沼烟花类玉壶。少小春江看化鲤，老来秋思却悬鲈。鲜烹细绘频供馔，庖有新醅不用沽。一自天雄归汗马，蒲轮还到渭川无。
送方元素回歙（明·邹可张）　　七言律诗　押冬韵	夜寒离思妒疏钟，梦逐梅花雪里踪。怜尔中原推倚马，为谁炎海此登龙。停车已识仙羊石，飞盖还期白鹤峰。归去倘成司马信，好将奇胜寄题封①。
游小金山（明·邹可张）　　七言律诗　押豪韵	摇落诸天客梦劳，江湖应念广寒高。秋来步月闻天籁，夜去鸣钟杂海涛。兰桨直须浮赤壁，羽衣犹欲度临皋。长公不独雄文藻，盛有风流禆雅骚①。
浮邱社怀赵太史（明·邹可张）　　七言律诗　押尤韵	灵境初看紫气浮，那堪星旆去悠悠。虚堂昼静琴声在，野径苔深鹤迹留。抱郭春辉藏万树，长江流水自千秋。最怜浮葛祠前月，转觉清光上凤楼。
浮邱景紫烟楼（明·邹可张）　　七言律诗　押灰韵	巀嶪山楼接上台，朱帘高傍紫烟开。丹梯百尺元无暑，玉舄双留不染苔。刘鋹宫墙飞燕尽，任嚣雉堞野猿哀。何如胜地留仙迹，旷世频迎上客来。
浮邱景挹袖轩（明·邹可张）　　七言律诗　押东韵	亭回玉树翠攒空，髣髴层霄五柞宫。凫舄何年留石磴，鸾笙此夕入帘栊。消烦漫汲投龙井，解愠还歌挹袖风。欹枕诗成如卧雪，倦从河朔滥郫筒①。
飞来寺（明·邹可张）　　七言律诗　押删韵	岁寒绝壁一跻攀，锦石琪花指顾间。法界可能生羽翰，慈云元自识名山。静观侍者调三业，未悟阿难授八环。欲面贞珉稽往事，篆文积雨掩苔斑。
