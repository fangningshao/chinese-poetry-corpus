秋日集海珠寺（明·何即登）　　七言律诗　押虞韵	何处氛埃一点无，法堂清夜月明孤。磬声喜得随风度，僧伴非为避世图。沧海微茫超上界，高楼缥缈即仙都。浮空出石灵鳌在，不必由来问贾胡①。
和赵瀫阳太史答黎瑶石内史偕游浮邱之作（明·何即登）　　七言律诗　押东韵	行行出郭到邱中，旧路犹然一线通。鹤化不知丹灶冷，灵光常照碧池空。群公自是香山老，太史何惭司马翁。授简独惭诗未就，片云头上雨濛濛。
飞来寺（明·何即登）　　七言律诗　押尤韵	只身天地一虚舟，谁向风尘叹敝裘。新月半悬孤磬夜，晚风遥傍峡山秋。无期白社频呼酒，得醉青山且破愁。二十年前曾聚散，可堪吾道尚沧洲。
