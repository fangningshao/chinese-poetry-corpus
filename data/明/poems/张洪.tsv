尚湖（明·张洪）　　七言律诗　押歌韵	袅袅西风起白波，维舟无奈客愁何。江湖满地人来少，芦苇连天雁去多。咫尺不遑安信宿，百年能得几经过。自怜旧日嬉游处，都被农家插晚禾。
雪井（明·张洪）　　七言律诗　押先韵	仙翁远自何方至，兀坐山头息已绵。相地偶无松下雪，寻源因得地中泉。悬瓶直下千寻绠，甃石虚涵一镜天。冰玉忽惊云外泻，渴麋随得到堂前。
拜谒黔宁王庙（明·张洪）　　七言律诗　押侵韵	曾聆玉帐肃徽音，俯仰清祠感慨深。客袂尚馀他日泪，羁怀不改旧时心。耳闻种德都成玉，眼看栽松尽作林。每岁骑箕滇海上，手分云液散甘霖。
荅俞都御史海上见寄二首（明·张洪）　　七言律诗　押鱼韵	舳舻相接恨离居，音问那堪只尺疏。见月思君应自切，看云忆我定何如。李膺舟楫神仙侣，博望星辰太史书。归去此怀同一洗，贺家湖上醉红蕖。
悼贞妇（明·张洪）	啴啴赴行役，肃肃成谢功。妇女既有归，鸡犬亦相从。宁辞道路远，万里来黔中。边城尚艰食，太仓乏陈红。妇人在中馈，何以能尸饔。良人渐黧黑，惨淡筋力穷。常恐卧沟壑，妾身何所终。苟能事一饭，岂惜膏沐容。避人剪髻鬟，易米羞晨供。良人久惊讶，睹我颜色同。穷辞讯衷曲，裹头云鬓空。欷歔不下箸，泪点微沾胸。入怪久不出，引脰经房栊。仰呼不到天，洒泪不及泉。义当死生共，恩始夫妇全。亭亭朱丝绳，双悬并头莲。小哉匹夫谅，妄昧不足言。念尔贞洁姿，前后金石坚。一贫不改节，见义恐不前。妇道久不闻，良心郁未宣。孰知蛮貊地，超世尔独贤。兹吟待良史，悠悠千载传。
古东门行送别金彦桢（明·张洪）	仆夫顾我悲，辕马局不行。古来离别地，青草不复生。居人攀桃李，怅望难为情。流尘起阡陌，远树花冥冥。莫向秦东亭，唱此《东门行》。土中有死骨，闻之复心惊。食荼莫言苦，饮醯莫言酸。世间万事易，惟有离别难。既辞还执袂，临行复据鞍。对面相宽解，回头涕已澜。人生谁非客，何独此哀叹。但令长寿考，相报各平安。
