秋莺（明·廖孔说）　　七言律诗　押麻韵	喈喈秋老曙河斜，嫩曲清尘浸露华。黄叶误求空谷友，丹枫虚拟上阳花。蒹葭漠漠逢归燕，杨柳萧萧伴暮鸦。珠箔玉楼弦管日，金衣谁料尚天涯。
华阳杂韵（明·廖孔说）　　七言绝句　押文韵	林间风霭日氤氲，乍露孤峰半未分。一夜雷声在山下，始知身出万重云。
与僧一然听钟（明·廖孔说）　　七言绝句　押庚韵	寥寥相对一灯明，数尽遥钟百八声。题向山堂成故事，他年却好话平生。
闻钟（明·廖孔说）　　七言绝句　押冬韵	华阳百里一孤钟，地阔天空山万重。飒沓烟霜悠飏月，依微随鹤绕三峰。
访道士（明·廖孔说）　　七言绝句　押庚韵	露草烟林断客行，竹扉昼掩对高城。道人不爱人天供，消受秋空鹤一声。
