过南郭野寺（明·施峻）　　五言律诗　押删韵	休沐出南郭，寻僧一扣关。孤灯燃白昼，疏磬满秋山。束带经年苦，看云尽日闲。斋厨清供罢，惊鸽欲飞还。
石居（明·施峻）　　五言律诗　押鱼韵	何年此卜居，一径入幽虚。隐几青山近，焚香世事疏。鹿麛过别院，松子落前除。我欲为邻舍，同看种树书。
林卧柬方外友（明·施峻）　　七言律诗　押删韵	空斋寂寞对青山，桂树丛深好寄攀。南岳先生勾曲去，东林长老沃洲还。蜩攒露柳声偏咽，蝶绕晴花影自闲。疏懒能令相识远，孤云独鹤水潺潺。
野老（明·施峻）　　七言律诗　押元韵	野老携觞时款门，农谈兼得叙寒温。药栏当午蜂偏乱，钓槛平溪水不浑。身隐谩劳名太著，齿刚争得舌长存。秋风落日频鸡黍，醉卧康衢长子孙。
次宋石楼春日过访作（明·施峻）　　七言律诗　押灰韵	停云脉脉对春杯，宋玉招寻此日来。屋矮坐看书接栋，溪平行爱水生苔。河桥细雨舟初泊，山郭寒烟梅半开。万里心期空岁暮，潜夫翻愧黑头回。
倚楼柬徐长谷（明·施峻）　　七言律诗　押麻韵	倚楼极目思无涯，溪上幽居似浣花。未信年华欺客鬓，也知春色到邻家。柳塘汗漫生新水，桃径参差叠绛霞。欹枕竹床浑欲梦，不禁啼鸟隔窗纱。
寓云居得张龙湖相公书（明·施峻）　　七言律诗　押微韵	精舍岧峣隔翠微，我来便觉世情违。疏灯照雨檐花落，短鬓临风木叶稀。白雁虚疑千里信，青山容得几人归。诗成正在钟鸣后，独立空庭揽旧衣。
