新柳篇（明·黄世康）	灵谷看梅初驻杖，青溪又见柳条长。稚叶晴窥拾翠堤，流丝暗扑游春仗。带结柔腰不自持，笛弄新腔那得知。小楼思妇见愁别，南陌征人折恨离。离亭欲折未堪折，昨夜回风复回雪。黯黯妆成寒食天，毵毵怯近清明节。汉苑三眠髻欲斜，隋宫一望云半遮。此时出谷绵蛮鸟，此时曳艳桃李花。萦花狎鸟空青滴，金缕千行照窗碧。抹黛当垆何氏娘，垂鞭系马谁家客。客来索酒葡萄香，巾悬结绿衣蘸黄。迎阴半上秋千架，踏影争登蹋鞠场。场前歌舞少年路，绮罗綷尽伤心树。但怜苏小门庭清，谁知嵇大林园暮。一年柳色一年新，新柳年年弄早春。章台曲断惊残梦，月淡烟疏恼杀人。
