巡边（明·卢祥）　　五言律诗　押庚韵	按节巡南国，舟车昼夜行。烧痕沿路断，水势到湖平。景物新吟兴，琴书薄宦情。怀中经术拙，何以济苍生。
双忠双节堂　百户范震，文正公之后，祖亨、父英俱死于战，祖母陈氏、母陶氏皆守节（明·卢祥）　　七言律诗　押支韵	忠节名堂是阿谁，相传宋相旧家规。提戈报国捐生日，断发号天誓死时。两叶并追麟阁武，一门重继柏舟诗。无因执笔书青简，纪述惭非太史辞。
送朱御史骥任广西佥事（明·卢祥）　　七言律诗　押萧韵	几年冠豸肃清朝，拜命宁辞万里遥。星逐使轺临百粤，霜飞绣斧下层霄。桄榔绿暗蛮烟净，荔子红酣瘴雨消。前路若逢相识问，为言华发已萧萧。
闻鸮有感（明·卢祥）　　七言绝句　押庚韵	鸱鸮夜入禁垣鸣，阿阁鸾凰不听声。感我正兴家国念，寒梅唤尽到天明①。
古道（明·卢祥）　　押真韵	驰车出东城，车声何辚辚。揽辔就古道，古道多荆榛。十进九反却，嵲屼摧吾轮。所造未千里，计程已逾旬。岂不欲改辙，良愧前修人。吾宁重迟滞，此道终当循。
铜岭战场（明·卢祥）	北风万里扬胡沙，将军奋起勤王家。军门一呼天地动，义士响应多如麻。胡兵屯云遏南境，将军索战登铜岭。寸兵誓断敌人头，尺组拟系单于颈。两兵交锋日光薄，北风不劲南风恶。将军壮气冲牛斗，倏见旄头马前落。腥膻迅扫南海清，翠华竟去无回旌。遂令壮士有遗恨，千载犹闻战鼓声。
莞草（明·卢祥）　　押东韵	菀彼莞草，其色芃芃。厥土之宜，南海之东。
