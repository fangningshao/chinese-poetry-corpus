市桥春涨（明·卢宽）	虹桥历年知几许，桥头趁市人如雨。三春潦涨从天来，飞湍激漱中流柱。中流砥柱立不难，岂畏怒浪高如山。古今豪杰经过此，何人只手回狂澜。
凤台秋霁（明·卢宽）	高台峨峨近仙宫，下有翠竹兼梧桐。相传凤鸟曾此止，一朝凤去台仍空。大明圣人履天位，岁稔时和群物遂。休徵毕至无后期，凤兮当应文明世。
彭峒水帘（明·卢宽）	峒中旧有神仙宅，峒门迥与红尘隔。骊龙夜半捲银河，喷作明珠下檐额。云霞为幔月为钩，四时垂地长不收。更阑人静籁悄悄①，满天风雨来清秋。
海月风帆（明·卢宽）	仙岩瞰海涵真迹，古来却有人能识。舟行往来渺茫间，帆影分明印岩石。潮生恶浪翻鱼龙，潮平千里如鉴空。夜深明月浸波底，隐映真如罨画中。
觉华烟雨（明·卢宽）	觉华禅宫隔烟水，楼阁斩然插天起。望中不见金碧辉，宛在空虚云雾里。云雾朝昏阴复晴，隐隐映映明不明。何当放舟达彼岸，置我身世于蓬瀛①。
