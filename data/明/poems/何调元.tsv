慧花园题赠罗方雨（明·何调元）	凤城城北如江村，荐绅往往多名园。方雨先生家于此，休官归卧逃尘喧。水际馀烟当绿野，屋边閒地如青门。纡回一径疏车马，往来多是渔樵者。入门数亩启双湖，长溪中插横桥下。种桃亦即是桃源，有莲何必非莲社。处处林开别有天，诸亭分布各超然。群峰云气迫窗外，众水泉声交槛前。香生并煖芝苓日，叶熟尝丰橘柚年。主人解组本无事，杖藜暇日多瑶篇。忆昔摛文徒草草，闻君一览称佳好。朱弦摸索已知音，宁用相逢嗟不蚤。公子兰孙总妙人，一时意气摅怀抱。每过淹留坐日斜，狂歌屡把青樽倒。拉我兹园快一游，竹石禽鱼恣幽讨。濡毫为作此园歌，园以慧花额者何。风盈双袖散天女，月宫数斗倾嫦娥。笑看坐閒拈亦得，梦回笔下生尤多。草能益知供箕颍，蓍亦通神待洛河。芳菲山简嬉游地，烂熳尧夫安乐窝。至人有慧灵于物，藏英歛萼空蹉跎。从容且爱西山爽，旦夕当净东海波。更起层楼近天汉，与君连酌金叵罗①。
