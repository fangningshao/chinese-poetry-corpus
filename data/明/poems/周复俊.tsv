寒江钓雪（明·周复俊）　　押霰韵	岚云冻不飞，江水明素练。千林冥若空，遥峰隐还见。渔歌岩下起，落日声犹转。
咏落叶（明·周复俊）	朔风厉修坰，三浦气方肃。叆叆山崩云，耿耿叶辞木。鸑鸑下萍川，槭槭翻萝屋。飘飖任回环，零乱鲜羁束。莫以九秋凋，惋彼三春缛。萧条紫烟岑，超忽丹林麓。于兹欲何言，岁暮偃修躅。
有所思酉水舟次作（明·周复俊）	去年三月滇水阴，今年二月沅州路。风光晼晚愁杀人，春色飘回忽迟暮。杨溪昨夜春泉发，竹寨沙边弄明月。始见繁花复乱飞，愁多不愿理春衣。花飞已怯伤春别，何忍还听唤子归。沅湘两岸垂杨碧，白日牵丝送行客。草际烟横浦溆香，江声千转流云长。梦魂惊载寤，水广何由度。王孙天末未归来，公子江南先有赋。公子王孙散夜愁，愁人难下杏花楼。楼台𡶒郁回清汉，山水清圆映去舟。停桡日欲晚，紫嶂猿啼远。何处积幽思，幽思似陇坂。临流歌复歌，濯缨潇湘里。菁菁芳草心，眷余纷何已。浮云有时卷，草色几时结。相送过吴宫，殷勤向君别。吴宫翘望转逶迤，层层玉树荫连欐。芳菲帆浦迷香径，窈窕菱潭带竹池。万里淹仍西复东，一年凉暑春徂夏。春临绝屿叩文莺，晓涉空津浮白马。我日思归今得归，山中美人音信稀。东风浩荡吹梧树，极目天南鸿雁飞。
