懒庵歌（明·余士奇）	眺望市廛间，海色明沙浦。中有懒庵人，偃仰长寄傲。薄宦今倦游，脱冠挂神武。飘然归去来，卜筑江之浒。野鸡离樊笼，广漠阔纵步。任性率所之，束缚良觉苦。我狭宇宙宽，折腰何足道。有时客至问起居，十日五日头不梳。閒尝扪室枕书卧，推窗搔首空踟蹰。科头揽衣出见客，草满庭除尘满榻。疑是希夷梦觉初，却向儿童觅巾袜。不问家有无，但知留客饭。脱粟蔬为羹，盘飧无兼馔。相期意不浅，物薄交始淡。宾主各尽欢，方外客疏散。尊空常作酒徒呼，把臂谁能青白眼。醉来送客不出门，一倒颓然不知晚。发声朗诵李杜诗，句读不成多脱简。噫嘻乐哉，懒庵之乐谁与同，缅思往事如转蓬。人生百年忽已老，何必出龊形骸中。世人弃懒庵，懒庵亦自弃。睚眦徒相煎，安得閒无事。君不见嵇山睥睨箕踞时，王公大人亦何为。田窦宾客相倾轧，翟门罗雀无盈歉。自兹笑流俗，此乐知者希。何如懒庵子，坦然共忘机。请君歌一曲，予乐和尔歌，世路茫茫奈尔何①。
