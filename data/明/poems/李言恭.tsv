访杨逸人山居（明·李言恭）　　五言律诗　押先韵	野人高卧处，只在白云颠。绝壁疑无路，深林忽有烟。门开千树上，犬吠一峰前。尔亦扬雄辈，山中独草《玄》。
晓渡（明·李言恭）　　五言律诗　押麻韵	烟树晓栖鸦，长汀带白沙。中流聊击楫，新水快浮槎。云与人争渡，春随客到家。遥知飞彩日，开满石城花。
晓发应城（明·李言恭）　　五言律诗　押齐韵	古道风烟接，天涯晓梦迷。猿啼千树露，人过一村鸡。远浦余灯暗，隔林残月低。此时有高卧，予独愧羁栖。
汉江城楼（明·李言恭）　　五言律诗　押东韵	楼阁依山出，城高逼太空。帆樯入烟雾，波浪过帘栊。灯火深林里，星河流水中。人家半渔者，蓑笠挂秋风。
村晚（明·李言恭）　　押微韵	山下数声犬吠，村中几处人归。短笛醉横牛背，斜阳正对柴扉。
山居乐二首（明·李言恭）　　押麻韵	一径杳无车马，万山忽有人家。相问不知岁月，惟见开花落花。
