元夕应制（明·赵迪）　　七言律诗　押麻韵	龙楼锡宴月初斜，宝炬星分照翠华。五夜歌钟连甲第，千门灯火映皇家。锦筵人醉飘《金缕》，罗绮春晴散彩霞。自是宸游多乐事，叨陪几度赐宫花。
秋怀（明·赵迪）　　七言律诗　押元韵	霜满枫林江上村，犬声篱落护柴门。空山落日秋砧暝，野渡荒烟晚磬昏。寂寂寒灯当永夜，依依凉月对残魂。羁怀凄切空垂泪，又听前溪起断猿。
登余干城（明·赵迪）　　七言律诗　押庚韵	荒原落日过重城，万里苍茫感客情。乡思雨中和雁断，秋风江上见人行。枫林西入吴江远，驿路东分楚水平。遥望天涯流落久，暮云啼鸟自纵横。
晚眺（明·赵迪）　　七言绝句　押麻韵	白云深处野人家，倚仗闲吟日未斜。江上数峰看欲尽，晚钟残月入芦花。
客中元夕（明·赵迪）　　七言绝句　押侵韵	花市银灯夜向深，香风罗绮迥沈沈。不知何处笙歌起，传得新愁上客心。
题雨竹（明·赵迪）　　押纸韵	黄陵日已昏，萧瑟凉飙起。残雨挂空江，溟蒙若千里。暝色夕鸟前，寒声暮猿里。应知叶上秋，尽入湘潭水。
分得九仙观送刘司务之天官（明·赵迪）	青山一径连花竹，瑶宫琼馆依林麓。昔云兄弟九仙人，跨鲤成仙岩下宿。仙人一去竟不来，落叶行迹空苍苔。石窗无人白云冷，药炉有火芙蓉开。春林不辨武陵处，阴崖尚忆瑶池路。仙乐时闻太乙宫，翠禽声起勾陈树。鸦浴池边日未斜，洞门流水秦人家。湖光占处知残雨，山色晴中见落花。朝来送君即倾盖，暮离筵与群仙会。仙人吹笙期子来，碧桃花下应相待。
踏莎行 送友人还山中（明·赵迪）	径转清溪，花飞红雨。武陵风景知何处。当年厌听水声寒，岂知忘却来时路。水绕人家，烟迷津树。晚峰江上青无数。幽人此别更多情，移家归向山中住。
