江上老渔行为赠大司农白阳毕老年丈请告荣归（明·周士登）	周家侈诵毕公烈，海岱毕公尤卓越。武库蟠胸六宇雄，文章经世中原绝。持平法署禀萧规，治狱无冠定国埒。仁恕公明兼擅之，长才洁守谁颃颉。参藩晋秩表群寮，八面威名何凛冽。韩范奇猷星斗寒，匈奴罗拜胆皆裂。金城方略动枫宸，借箸瀛津主眷切。百万军储待转输，叩阍费尽几心血。肠金赐爵酬肤功，握计周详刘宴策。半壁东南倚借殷，功成身退不烦决。洛社香山何陶陶，放食高歌随迭迭。不睹商山黄绮公，于今千载仰高节。圣明羽翼应思公，震履旋者曳帝阙。
