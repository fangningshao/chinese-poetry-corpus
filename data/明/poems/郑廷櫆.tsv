沧江夕照（明·郑廷櫆）　　七言律诗　押冬韵	淡云晴霭入高舂，芦苇萧萧岸色浓。河浸寒潮翔翡翠①，江涵秋影漾芙蓉。风生广漠郊原静，露下横塘烟树重。天际眺吟无限兴，落霞孤鹜绕千峰②。
雁塔瑶篸（明·郑廷櫆）　　七言律诗　押东韵	崒嵂浮图奎壁东，冷光晴挂水晶宫。擎天柱琢千寻玉，捧日轮生八面风。宝铎有时闻斗畔，水虬和雨跃鸿濛。游人坐觉云梯迥，百二山河入梦中。
浮石春涛（明·郑廷櫆）　　七言律诗　押歌韵	一拳鳌屃劈苍波，喷雪连云万象罗。珠浦月明疑露蚌，蜃楼烟断出香螺。龙拖春雨涛还捲，鲲化秋风浪更多。多少狂澜维砥柱，倒浮天驷控银河。
三溪印月（明·郑廷櫆）　　七言律诗　押东韵	素练平铺淡荡风，骊龙飞跃蕊珠宫。光浮合浦连银汉，冷浸瑶池洗玉虹。海客槎来牛斗犯，鲛人绡断水云空。相逢万顷冰壶共，蓬岛依稀指顾中。
横岭层霞（明·郑廷櫆）　　七言律诗　押齐韵	倚天岩岫万峰齐，胜概争誇水国西。日射晚霞堆蜀锦，月明秋壑露丹梯。幽人采药云常锁，樵客看棋路易迷。阆苑瑶池知不远，几时乘鹤度青溪。
北上过玉镜台（明·郑廷櫆）　　七言绝句　押灰韵	问地扶胥选胜裁，久闻玉镜已无台。一船明月寒波上，便是天心夜半开①。
