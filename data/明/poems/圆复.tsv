赠别华顶老僧（明·圆复）　　五言律诗　押先韵	老宿清无侣，名山住有年。须留三寸雪，衲挂半窗烟。破屋眠秋雨，孤铛煮夜泉。相逢笑相别，红叶满霜天。
赠无生祝发（明·圆复）　　五言律诗　押蒸韵	剃染酬初愿，皈依向大乘。夙传人似玉，新纳戒如冰。香钵分甘露，田衣挂紫藤。从今翠微里，添个白云僧。
东山纪别（明·圆复）　　七言绝句　押阳韵	谷口风斜斗笠狂，米囊夹路白于霜。山童不掩溪头寺，一任閒云满竹廊。
留别念空（明·圆复）　　七言绝句　押阳韵	问水寻山各自忙，草鞋无底踏秋霜。江南游遍将江北，何日还来共竹房。
