寄奉崇善促父亲解组（明·梁建）　　七言律诗　押萧韵	民事伤心两鬓萧，海天归思竟无聊。悬鱼太守闻羊续，留犊贤侯有魏苗。晓日花边宜解绶，秋风江上莫停桡。应思膝下频兴慨，尽日莱堂首重翘。
寓金台送罗鼎归羊城省亲（明·梁建）　　七言律诗　押寒韵	拂袖轻风动客寒，都门相送暂为欢。关河迢递言归易，湖海交深欲别难。堤柳含青春尚浅，山梅褪白雪初乾。到家足慰双亲念，菽水承颜喜问安。
沙浦呈族兄禘福（明·梁建）　　七言律诗　押尤韵	万顷沧波一个洲，坦夷清接玉山头。鸟如识主常书篆，潮解留人惯阁舟。买醉每投溪口市，豪吟偏上水边楼。青青杨柳低低月，笑破红尘傲五侯①。
