大忠祠（明·姚喜臣）　　五言律诗　押东韵	薄暮缘山麓，凄酸独对公。忠魂望曷极，块肉远成空。雀乱荒烟冷，碑危野草丰。邮亭暗月夜，马骨尚嘶风。
和杨大山游东岩韵（明·姚喜臣）　　七言律诗　押先韵	峰回翠叠对江天，木末凭阑意渺然。千尺阴松盘鹤盖，一声清磬起龙眠。道人唾落九天玉，学士毫挥万斛泉。高赋合推仙圣手，风骚还许俗为缘。
上巳王邑侯招集水帘亭（明·姚喜臣）　　押祃韵	岳灵抽东臂，龙虬迸其鏬。聱牙函寒湫，一啸悬珠泻。何代割云棱，翼然探奇藉。古甍盖碧流，细练舒虹架。四坐水晶盘，河道折飞斝。接应万峰青，顾盼烟云下。江左昔风流，褉修鸣琴暇。眷言陟山阿，蒿目怅耕稼。玉乳沸松涛，珠咳絪兰麝。摩厓恣幽寻，寒绡垂日夜。老佛冷空山，趺坐观不舍。如何新素娥，长把银钩卸。流览对澄江，玄晖真脍炙①。
