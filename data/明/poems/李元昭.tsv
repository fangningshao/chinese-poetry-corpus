送周虚岩归吴门（明·李元昭）　　五言律诗　押侵韵	返棹岁将晏，离亭酒亦深。岛云寒没影，江日冻生阴。莫惜飘蓬迹，应伤折柳心。丘中谁共调，徒自理鸣琴。
春雨闲居（明·李元昭）　　五言律诗　押尤韵	帘幕阴将放，图书润未收。水埋高渚脊，云透远峰头。绿重草容悦，红轻花态愁。闲居对妻子，燕笑抚茶瓯。
山中秋夜（明·李元昭）　　五言律诗　押真韵	万壑秋潭静，千岩夜色新。山中花作妓，海上月为宾。酒泛丹丘桂，羹传碧涧莼。暖云凝石榻，高卧傍南宸。
过吴判官村居（明·李元昭）　　五言律诗　押尤韵	残虹明远浦，片雨洗平畴。户敞从云度，阶空任水流。醉因花影劝，欢为鸟声留。日暮浑忘返，高眠傍斗牛。
楼卧寄滨上人（明·李元昭）　　七言律诗　押尤韵	肥遁偏宜林壑幽，梦魂常在阆风游。白生窗里星河晓，红落阶前木叶秋。仆懒祇堪操药灶，儿闲时得荐茶瓯。浮云不薄清虚客，终日相从卧石楼。
新昌莲峰吕山人夜携鱼酒过访丘中因有此作（明·李元昭）	日入林壑晦，乳犬吠檐隙。下榻爇兰膏，邂逅沧浪客。菰条贯溪鲂，瓦瓶挈村醳。傲睨不作礼，苍霞飘短掖。班坐肆吟笑，河汉倚寒席。墟落交广风，松篁自相戛。优游尘外怀，秉此杯中适。第觉五情爽，冥然会玄默。
结袜子（明·李元昭）　　押纸韵	世态人情薄如纸，平原倏忽风波起。那知筵上绝缨客，匹马横戈为君死。
