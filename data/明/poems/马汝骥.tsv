西苑诗十首 万岁山（明·马汝骥）　　五言律诗　押先韵	葱郁倚青天，微茫散紫烟。祖瀛符帝宅，泰华镇王川。树里西山对，花中北极悬。登封非远幸，三祝配尧年。
郊坛燕集（明·马汝骥）　　七言律诗　押文韵	北极冠缨紫气分，南郊楼阁坐氤氲。莺啼苑树琼筵合，燕蹴坛花锦瑟闻。二月衣沾星殿雨，九天杯覆露盘云。莫言词赋甘泉绝，欲向仙都诵赤文。
拟古宫词二首（明·马汝骥）　　七言绝句　押阳韵	上林羽猎载红妆，内苑新开六博场。采色满盘消永漏，不知纨扇冷昭阳。
北岳二十韵（明·马汝骥）　　五言排律　押寒韵	代郡高谁辟，恒山郁自盘。顶浮天地阔，傍掩日星残。形势并门扼，威灵冀宅安。省方玄帝始，分野紫垣端。锦绣虚无出，银镠缥缈看。宝符传七圣，玉检奉千官。俎豆行冬殿，琴棋驻晓銮。观碑垂岁月，窟石镇林峦。百里烟霞秀，三时雨雹寒。穴风生虎吼，岩瀑注龙蟠。横塞襟长白，穿胡带纥干。魏辽曾甸服，燕赵自泥丸。气涤腥膻杂，烽消岫岭攒。东衔沧海屿，北控黑河湍。钟乳犹悬穗，金芝即捧槃。薜萝翻翠壁，松柏护瑶坛。云步名仙会，脂图大隐欢。障开峰绕碧，社入灶还丹。拄杖思黄鹄，飞车问赤鸾。真源何窈窕，不获挂缨冠。
邵园行（明·马汝骥）	君不见汉家八叶神灵主，继世承平身好武。夸胡罢猎长杨宫，广苑还开上林土。上林奢丽帝城东，刺号新庄锦绣丛。连袤虽无百里大，嵲巀亦有三山崇。雄模远势跨京阙，万户千门通日月。松阁平临北斗回，莲池倒映西山没。周流一水锦帆扬，瑶草琼花夹岸长。蛟龙昼舞丹青洞，翡翠春巢金玉堂。天子八銮时不御，匹马奔驰欻风雾。回旌驻跸人岂知，伐鼓撞钟日云暮。五营万骑罗九旒，扫除阁道云霄游。近侍谁陪柏梁宴，将军独拜富平侯。哀歌少壮秋风起，北伐南征心未已。雷驱火卫出三边，虎骤龙腾归万里。自从七宝弃人间，桂楫兰桡那复攀。鼎湖只挽遗弓泣，银海难从赐剑还。一朝天地成翻掌，七贵上书要上赏。丁傅帡幪肺腑深，金张园沼恩波广。寂寞长思万乘临，龙文赤日转销沉。翠亭想像团华盖，彩仗虚无排碧岑。四海为家元不异，泰山之封七十二。意气峥嵘父老嗟，年光变化儿童戏。登临此地莫悲哀，请看昔日黄金台。千金骏骨葬何处，满目荒丘迷草莱。
过玄明宫故址有伤往事六十韵（明·马汝骥）　　押东韵	白日登遥陌，玄明问故宫。变桑徒霭霭，秀麦只芃芃。伊昔虞廷上，兹阉汉幄中。腹心推帝主，权位窃奸雄。《巷伯》诗篇重，门生礼数崇。阁臣行雅默，戚里坐昏懵。自恃回天势，谁分转日功。宪章更七圣，奴仆视诸公。左顺衣冠谒，东河奏疏通。笑谈倾海岳，呼吸动雷风。铁券衔恩异，银珰拜德同。岩廊逢魍魉，国社倚猿狨。刃血陈蕃戆，囊头孟博忠。急流翻俊乂，直道若愚曚。纨縠牢憎牣，肥甘簋厌饛。珍奇重译至，歌舞四方工。甲第联岑崿，长安表郁葱。弟兄争阀阅，亲昵获帡幪。绣屋频经始，琪园欲送终。夷坟开碧碗，夺宅失彤弓。南国楩樟尽，西峰土石穷。高居真玉帝，侍立俨金童。两观悬朱日，三梁架彩虹。蛟螭蟠栋赤，琥珀挂帘红。凿水规溟渤，为山象泰嵩。千门迷紫雾，十阁概玄穹。丘垄围丹竹，祠堂列锦枫。深林游鹿豕，仙域守罴熊。电雨何灵怪，星辰欻杳濛。诰笺垂彩凤，颂笔著雕虫。碑字黄扉出，彝章翠殿充。人情知损益，天运验衰隆。赫怒窥文勇，哀矜感舜聪。简霜才肃杀，评月变朦胧。书记殊邦斥，讴歌一旦空。夏门题贼榜，阴闼系官僮。火向寒灰灭，冰缘皎日融。脐间然董相，眼底见胡种。大市暄齑粉，佳城惜梓桐。暗檐惟雀网，废井但麋罞。阶涩莓苔迹，坛荒枳棘丛。香垆沉缥缈，翠帐落玲珑。怨鹤应归柱，哀驼竟化铜。阍人稀陕洛，羽士合崆峒。传舍存三岛，陪陵罢九嵏。绋颁元世改，巢破岂时蒙。黯惨无行马，凄凉有去鸿。川回沙苑外，台圯堞楼东。啸鼠穿残瓦，啼狐出败栊。烟光浮宿草，风色断孤蓬。炫达还重孽，恣雎更腐躬。群英虚宠贵，万姓实疲癃。骥伏云霄枥，雕翻日月笼。操刀怀必割，奉壁恨难攻。斡斗凭机速，旋钧借力洪。告猷多龌龊，布法或氋氃。音急看张瑟，词繁想受筒。履祥撄虎尾，畜吉牿牛犝。望已衡留传，占犹剑在丰。瑶编闻谠议，宝鉴仰宸衷。
