遣兴答李道源（明·吴哲）　　七言律诗　押萧韵	徒步何忧髀肉消，赋归无待《楚辞》招。摩娑药笼三年艾，濩落人寰五石瓢。蓑笠雨淹沧海钓，斧斤晴趁白云樵。游仙枕上西池月，转觉东华曙色遥。
丙申三月从平章左公总戎临安过南山访杨铁崖先生时溪涨马不克渡延伫口号（明·吴哲）　　七言律诗　押文韵	旂旐晨趋十万军，卫青幕府事纷纷。卧龙不远沧溟窟，走马来看馆阁文。春过名山花乱落，雨晴飞瀑路难分。先生高伴洪厓啸，独向溪边望白云。
七夕漫成（明·吴哲）　　七言律诗　押歌韵	乌鹊梁成岁一过，灵风此夕度鸣珂。鸾钗再合骈金股，牛渚重来失素波。巧落人间征应少，愁归天上别离多。回车月黯无消息，香雾云鬟奈尔何。
小孤山（俗谬为小姑，上有圣母庙像在焉）（明·吴哲）　　七言律诗　押文韵	中流玉卓迥无群，大海雄藩自楚分。绝顶薰芗常蔽日，靓妆楼阁不藏云。孤根暗直龙栖宅，乱水平铺鸟篆文。我欲维舟明月里，为神鼓瑟候湘君。
夜雪有怀范玉厓叔中朱沧洲孟辩（明·吴哲）	江南地薄雪并寒，缘江矮屋茅复单。析薪束缊空燎眼，春阳不暖先生槃。田家利酤常苦酸，东家垆头量子宽。山公八斗焉足醉，少须暂解双眉菆。门前柳花飞作团，瑶田珠树森阑干。邹枚僵卧竟不起，对此欲赋谁同欢？南州俊髦陆与韩，躁进误刷凌云翰。售才阮生急一官，肉眼不肯空曹瞒。沧洲渺弥，玉厓巑岏。二仙者流，同余肺肝。进直任公钩，退屑淮王丹。宗儒唱导富儒学，妙斡造化归豪端。乃谓仲尼颜子不死亦易事，忍见后天日月凋双丸。今夕复何夕，三山皆白鸾。我欲邀二仙，授简发漫汗。仙兮素爱我，御风谅非难。戒儿预沽客一石，此醉要吸六合万顷冰壶干。
题豫章镏孝纪所藏米元晖画卷时久不得东吴消息（明·吴哲）　　押侵韵	淞阳之居何处寻，展卷聊复尉幽心。门前莺去春事毕，屋里雨鸣江树深。微茫汉月堕燕草，窈窕吴成越吟。南宫仙人独不死，白云峨峨苍山岑。
过里洋河（明·吴哲）　　押阳韵	里洋河，何汤汤，奔流百折到泷冈，砂矶湾湾里路长。船头照见落日黄，愁云低没双凫翔。樯乌孤征心徊徨，遥空半作明月光。凉风忽来吹我裳，荻花夜白含清霜。里洋河，思故乡。
