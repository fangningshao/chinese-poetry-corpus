送周学博归衡阳（明·徐应寅）　　五言律诗　押东韵	握手临河别，应伤吾道穷。总如璧易玷，始信瑟难工。经阁长连汉，尘途但转蓬。千年庭下草，犹自识春风。
将别薇屋上钟况洲先生（明·徐应寅）　　七言律诗　押侵韵	薇屋凄凄急暮砧，晚来谁惜伴孤吟。莺声尚忆春三月，雁影忽看秋满林。倚槛有花空着眼，飞觞无酒不开襟。临流别意知多少，夜雨绵绵江水深①。
赠蔡宾峰先生（明·徐应寅）　　押卦韵	宝安多奇峰，仰止心自快。主翁对之居，群峰似罗拜。排闼送青葱，列帐呈环怪。云来皂盖青，云去元裳解。唯茹商山芝，不吞云梦芥。昂首八柱擎，吐气九霄隘。棨戟导遥临，笔峰卓高迈。何曾问主人，岂复椎椒薤。主翁仁者流，嘉宾浮邱派。宾主日往还，彼此辅僎介。峨峨入孤琴，厌厌陈沆瀣。侑歌咏有台，忘形超色界。但使静相亲，安用言相戒。敬尔岂斯须，千秋应不懈。
楫溪道中（明·徐应寅）	迟回重迟回，离别天南北。鹧鸪鸣秋山，笑人行不得。路阻意偏长，载道生荆棘。宿鸟恋故林，分飞乖羽翼。穿入丛莽间，令我心独恻。长天苦浮云，不见远山色。所以独徘徊，感物伤时节。
