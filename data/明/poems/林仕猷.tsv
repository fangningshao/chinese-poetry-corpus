灵山寺（明·林仕猷）　　七言律诗　押侵韵	一洞烟霞紫翠深，上方台殿锁秋阴。悬崖老树鸣天籁，落涧飞泉响石琴。往事祇今成感慨，浮生何幸得登临。留衣亭上三更月，照彻昌黎万古心①。
送林述古（明·林仕猷）	圣朝尚文治，侧席思英贤。下诏宣郡邑，推荐相后先。所以布衣士，彬彬起林泉。林君潮阳彦，质美而志坚。曩从张鲁庵，易学得所传。韦编已三绝，亹亹通幽玄。青衿立其门，执经望开宣。箪瓢足自乐，菽水奉亲欢。念此以终老，富贵浮云然。吾郡有贤守，奏对枫陛前。荐子以明经，书名达天官。州司遂逼迫，促登孝廉船。入市卖琴书，聊以充盘缠。上堂别慈母，白发垂双肩。母曰子行迈，重见知何年。人生谅难必，出处宁非天。秋风振落木，高城啸饥鸢。云海浩无际，川流亦溅溅。我老不出乡，送子韩江边。愿言崇令德，保身若冰渊。远大以为期，忠孝贵两全。
白牛岩（明·林仕猷）	幽怀旷冲赏，陟彼东山巅。山人邀我饮，满座皆英贤。披云望海水，拂石听流泉。昔贤有遗迹，遐哉弗可攀。矫首见白云，悠悠在青天。
