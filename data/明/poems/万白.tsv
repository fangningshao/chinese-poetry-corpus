秋兴（明·万白）　　七言律诗　押萧韵	北郭垂杨日夜凋，清秋登望旅魂消。半生江海同浮梗，何处林泉可弃瓢。奔走风尘双鬓改，羁栖戎马一身遥。数奇李广萧条久，短服辕门独射雕。
赠播州田宣慰（明·万白）　　七言律诗	先朝才杰济时艰，使节分符镇百蛮。鸾诰锦云浮玉篆，龙媒香帕覆雕鞍。中流一柱当霄汉，南土诸蕃拱将坛。伫颂边城勋业盛，凌烟图像与人看。
