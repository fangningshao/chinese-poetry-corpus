挽陈遵（明·陆宣）　　七言律诗	江风吹雨湿寒云，讣到山居不忍闻。乐善自宜久生世，彼苍何不少留君。片时枕上邯郸梦，五十年前云水身。屈指布衣韦带士，如君今有几何人①。
金洲晚渡（明·陆宣）　　七言律诗　押麻韵	扁舟一叶似仙槎，来往清津要浦涯。潮漾木兰过绝岛，江吞红日映残霞。青山两岸人临水，绿树孤村客到家。向夜白蘋洲渚静，短篷和月宿芦花。
大陇耕云（明·陆宣）　　七言律诗　押灰韵	二月氤氲遍九垓，陇头生事日相催。山前黄犊冲风去，林下鹁鸠啼雨来。万顷湿光寒不散，一犁生意暖初回。明时欲睹尧天日，犹解翻身起草莱①。
