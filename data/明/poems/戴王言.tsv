题萧生书屋（明·戴王言）　　五言律诗　押删韵	此地稀人迹，诛茅古树间。门前流绿水，屋上枕青山。藻思明霞发，幽情芳杜閒。真堪著书处，终日掩松关。
山楼夜雨（明·戴王言）　　五言律诗　押微韵	松间新雨急，楼外暝烟稀。宿鸟惊林乱，鸣蛩入牖飞。泉添秋涧响，风起夜灯微。爽气油然惬，焚香坐掩扉。
闻砧（明·戴王言）　　五言律诗　押侵韵	凉飙吹永夜，片片落清砧。繁杵霜前扣，哀蛩月下吟。素寒增腕怯，秋冷重愁深。去去边庭苦，宁怜闺阁心①。
梁幼宁明府以锦葵花诗索和（明·戴王言）　　七言律诗　押支韵	翠著纤条不自持，花魂疑向锦江移。微香暗损梁园雪，艳冶新含卓女姿。愁结晚烟翻带恨，泪垂春雨复多思。芳心未分同飘落，休怨河阳入梦迟。
白云晚望（明·戴王言）　　七言律诗　押尤韵	杖藜閒上碧峰头，回首孤城一目收。鸾道有花皆夕照，虹桥无树不烟留。僧归影带前山月，雁落声衔远浦秋。何处暮云栖不住，飞飞犹尚向罗浮①。
