次永州（明·偶桓）　　五言律诗　押麻韵	迢递南征日，边陲路转赊。零陵还属楚，湖口只如巴。送舍应防虎，居人解捕蛇。九疑遥在望，稽首问重华。
岁暮（明·偶桓）　　五言律诗　押微韵	忽忽岁云暮，朔风吹客衣。却因乡井近，转觉信音稀。山响鼪鼯啸，江空鹤鹳飞。百年浑潦倒，底事未能归。
送徐德源回横州（明·偶桓）　　七言律诗　押真韵	萧萧鞍马驻江滨，回首秋风益损神。自念未归他郡客，更禁相送故乡人。羁愁太剧难分袂，老泪无多易满巾。归向南溟有双鲤，寄书还肯问垂纶。
题唐人马图（明·偶桓）　　五言绝句　押萧韵	内厩多龙马，奚官晚更调。独矜红叱拨，老气压天骄。
为沈趣庵题画（明·偶桓）　　七言绝句　押鱼韵	溪山深处野人居，小小帘栊草阁虚。洒面松风吹梦醒，凌霄花落半床书。
怀友次陈石泉韵（明·偶桓）　　七言绝句　押东韵	枫林叶赤露华浓，来往晴沙一径通。遥望美人秋水隔，蘋花吹老楚江风。
赴夷陵（明·偶桓）	迢迢上夷陵，意促日易暝。乱石劖马蹄，丛棘罥衣领。登山若攀天，度壑如赴井。抚膺欲呕心，喘息屡延颈。但逢过虎迹，夐绝行人影。顾兹客怀恶，况乃道里永。毫素难具陈，聊以述短咏。
