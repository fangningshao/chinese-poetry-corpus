月溪山寺（明·苏群岳）　　五言律诗　押侵韵	招提翠微上，回合薜萝深。远壑鸣寒籁，空门闭夕阴。磬声和梵呗，山寂对禅心。万樾森秋色，风来猿一吟。
浮邱（明·苏群岳）　　五言律诗　押虞韵	郭外少尘事，仙丘半欲芜。虚亭留玉舄，荒井汲珊瑚。夕霭横明灭，丹光乍有无。似闻笙鹤过，此地即蓬壶。
韶州观音岩（明·苏群岳）　　五言律诗　押元韵	维舟此山下，磴道蹑云根。绝境疑无地，惊涛涌是门。红尘飞不到，白鸟自孤鶱。向晚诸天寂，江山月半痕。
过虞部欧祯伯先生蘧园（明·苏群岳）　　五言排律　押灰韵	松菊赋归来，森森一径开。小池通阿耨，高阁望蓬莱。远目扶桑出，樛枝倦鸟回。逌然终吏隐，况复一仙才。忆昨辞金马，投閒步紫苔。地偏风飒至，衣但薜堪裁。自种先生柳，争誇水部梅。孤标谁可似，千古意悠哉。兴在过逢数，情深凿落催。馆能招隐辟，记取旧宗雷①。
