前题（明·聂镛）　　七言律诗　押先韵	美人昔别动经年，几见娄江夕月圆。怪底清尘成此隔，每怀诗句向谁传。桃溪日暝垂丝坐，草阁秋深听雨眠。安得百壶春酿绿，寻君还上木兰船。
碧梧翠竹堂 其一（明·聂镛）	青山高不极，中有仙人宅。仙人筑堂向蹊路，莺啼花落迷行迹。翠竹罗堂前，碧梧置堂侧。窗户堕疏阴，帘帷卷秋色。仙人红颜鹤发垂，脱巾坐受凉风吹。天青露叶净如洗，月出照见新题诗。仙人援琴鼓月下，枝上栖乌弦上语。空阶无地著清商，一夜琅玕响飞雨。
