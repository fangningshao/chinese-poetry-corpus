夜归洱海道中（明·郑旦）　　五言律诗　押庚韵	杳杳空原暮，萧萧旌旆行。长风吹海暗，新月傍人明。河影城头堕，秋声塞外生。客怀频倚剑，时事正论兵。
晓发洱海夕次滨川（明·郑旦）　　七言律诗　押尤韵	天高野旷瘴烟收，风急霜繁落木秋。箐道千盘临戍堡，山城百雉入边州。诸蕃乐岁休戎马，孤馆频年望斗牛。夜半角声吹激烈，纷纷凉月照人愁。
塞上曲（明·郑旦）　　押尤韵	西望山前落叶秋，桑乾水上行云愁。笳声晓夜吹城楼。胡骑直过新聚落，吴儿初识古云州。
子夜歌三首（明·郑旦）　　押先韵	昨夜月团团，郎在何处边？安能作百丈，日夕牵郎船。
