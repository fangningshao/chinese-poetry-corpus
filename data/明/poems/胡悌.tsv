明朝（明·胡悌）　　七言律诗　押庚韵	明朝又上阖闾城，江上春潮一舸轻。过眼落花应有恨，傍人飞絮自多情。本因世乱依刘表，谁谓才多累祢衡。试问庞公归隐计，南阳何地可躬耕？
赠章伯高二首（明·胡悌）　　七言律诗　押麻韵	共是多情惜岁华，故应美酒送生涯。金齑细斫秋风鲙，玉髓新烹谷雨茶。每爱芙蓉依北渚，还思蝴蝶过西家。江南三月莺啼遍，不信樱桃未著花。
