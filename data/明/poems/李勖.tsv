送春（明·李勖）　　七言律诗　押元韵	强对东风酒一尊，留君无计黯消魂。绿波芳草汀边路，飞絮残阳柳外村。莺倦语时浑寂寞，客伤离处又黄昏。寒灯孤馆何曾寐，山雨潇潇独闭门。
山水便面（明·李勖）　　七言绝句　押阳韵	峰峦迢递水微茫，葭菼连天雁噭霜。仿佛湘南旧行路，短篷秋色近斜阳。
长安道（明·李勖）　　押麻韵	层城迢递入云赊，处处春风面面花。长乐钟声催漏箭，新丰树色拥行车。妖姬舞榭留明月，贵主妆楼结绮霞。日莫芗尘连九陌，鸾舆传幸五侯家。
