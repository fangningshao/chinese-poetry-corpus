次韵答白云悦禅师（明·朱右）　　七言律诗　押麻韵	向来同览赤城霞，山寺吟行石径斜。来往风流成二老，文章交好属通家。平安屡问东桥竹，寄远曾将小院花。支遁肯酬南坞约，相期岁晚度年华。
次刘伯温都事感兴（明·朱右）　　七言律诗　押歌韵	大将宣威起执戈，功曹况复有萧何。共鸣鞞鼓来酣战，正拟前军奏凯歌。天外愁云连汴合，雨余腥水入淮多。平居殊觉成寥赖，静夜惊闻涕泗沱。
春怀（明·朱右）　　七言律诗　押麻韵	舵楼空阔望京华，芦荻江枫岸岸花。山色淡浓昏雾薄，水光浮没夕阳斜。故乡鸿雁书千里，远浦牛羊屋数家。边塞柳营多苜蓿，石田徒忆旧桑麻。
次韵悦兑元见寄二首 其二（明·朱右）　　七言绝句　押麻韵	于越山中谢傅家，旧时池馆似东嘉。继公幽隐经行处，檐卜新开一树花。
遣兴（明·朱右）　　五言排律　押遇韵	幽径何逼侧，蔓草没行路。此生苦不辰，出门畏多露。迟回蒙山居，仿像商颜步。藉藉春花萎，冉冉芳年度。寄语素心人，朱颜恐非故。
遗安轩杂咏（明·朱右）　　押真韵	林屋小如舟，老鹤长似人。昂藏立清晓，起舞玄羽新。高标凛寒骨，羁孤向霜晨。从来青田姿，蹁跹离风尘。俯首谢轩车，不与鸡鹜驯。
次韵悦兑元见寄二首 其一（明·朱右）　　押鱼韵	逢人近问净天镜，今我重忆张贞居。曾将山渌开清昼，兼索溪藤写素书。
广琴操十首 将归操（明·朱右）	河之深兮，谁将厉之。河之浅兮，谁将揭之。河洋洋兮，不我济之。竭泽以渔兮，蛟龙辟之。覆巢夭胎兮，凤凰去之。夫人有知兮，予实类之。九州博大兮，将予遂之。
