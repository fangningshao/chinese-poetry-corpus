春夜闻子规（明·梁燧）　　七言律诗　押元韵	归去何劳枝上喧，春残疑是怨黄昏。声凄几动离人恨，肠断空思望帝魂。芳树夜深啼有血，孤窗初听月添痕。谁云地气南方至，愁向东风不可论。
村居（明·梁燧）　　七言律诗　押元韵	烟舍溪南薜荔垣，云深樵径绕荒村。桥通花坞閒栽药，人着荷衣自灌园。纤月夜窥萝幌静，午衙初放蜜蜂喧。市朝见说红尘满，谁向花时访荜门。
初冬过集齐枢先生山亭（明·梁燧）　　七言律诗　押阳韵	渔蓑还带旧诗囊，共过东篱径有霜。拂石地如仙子宅，开樽人惹令公香。云笼疏树啼幽鸟，亭倚孤峰隐夕阳。别去柴关应莫掩，问奇重拟到山堂。
山殿秋居和端止上人（明·梁燧）　　七言律诗　押阳韵	树古秋声隐上方，白云缭绕护虚堂。钟残山殿蝉初咽，叶落空林径满霜。窗冷放参僧过午，月明趺坐石为床。吟踪也罕来城市，几度寻幽到竹房。
寄黄凤滩先生（明·梁燧）　　七言律诗　押阳韵	三城忆别几星霜，杖履今闻在故乡。缃帙一床经御赐，炉烟双袖旧含香。窗环翠色滩声近，楼倚青山石榻凉。何日问奇还载酒，收将烟月入奚囊①。
游崆峒岩和洪邑侯韵（明·梁燧）　　七言排律　押尤韵	隰隰平原绿水洲，亭亭丹谷白云浮。一区石室天犹隘，四壁苍苔境自幽。溜滴玉虬常作雨，风和碧槛似凝秋。参差怪石空中现，断续繁花洞里收。径绕烟霞须着屐，情耽丘壑独披裘。听来钟鼓惊人响，多少清音纪胜游①。
