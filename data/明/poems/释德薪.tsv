鼓山喝水岩（明·释德薪）　　七言律诗　押灰韵	划破青山劈箭来，冷然一喝忽飞回。截流机峻吹毛利，逐浪声消劫石灰。空有烟霞同寂寞，绝无丘壑起喧豗。松门落得幽闲甚，烂熳黄花覆绿苔。
马聘三司马同许野公别驾过访和韵（明·释德薪）　　七言律诗　押麻韵	撩人好句带烟霞，何幸相将薜荔家。荒径扫除无剩叶，空林点染尚馀花。厨中盘供惟烧笋，竹里涛声只煮茶。但得骚人频过往，当年白社莫相誇。
余自虔入闽赠明府张次元一律后公寄我以诗盖悔黑海之飘溺而世网之难出也然顺水张帆每荡神志惟逆风按棹益验骨力历观古锥无不从荆棘林中打开通天大路乃依前韵复成一首答之（明·释德薪）　　七言律诗　押庚韵	何物幻成性与名，世人于此枉钟情。应同鸿羽云间发，莫作萍踪浪里行。庐岳移来山有色，西江汲尽水无声。回思不是他家事，定可将心旧处明①。
