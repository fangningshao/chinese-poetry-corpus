谒康陵（明·顾梦圭）　　五言律诗　押尤韵	早雾笼山暝，新松匝殿稠。三边余武烈，八骏想神游。花萼皇情远，衣冠岁事修。伤心大官酒，犹得献千秋。
拟古（明·顾梦圭）　　押阳韵	雍雍云中雁，八月徂南方。念彼北风来，怛焉怀稻粱。九月气已凄，十月繁冰霜。生来毛羽单，高飞不成行。君门有钟鼓，听之徒自伤。
感事（明·顾梦圭）	殷王祷桑林，断爪念衍咎。春秋志灾眚，法戒垂不朽。台寺布贞纯，何必生三秀。笥有千岁龟，不如人寿耇。煌煌宝鼎歌，讵协咸英奏。鹖雀为鸾凤，伊人独颜厚。
杂拟（明·顾梦圭）	妾住越江边，江花照颜色。清晨下机杼，日昃不停织。绣出双鸳鸯，邻媪屡叹息。采兰以自衣，掇椹以自食。绮户阅芳春，恋此父母侧。伯姊嫁五侯，少妹备宫掖。含羞谢良媒，掩镜长默默。
漷县行（明·顾梦圭）	入城半里无人语，枯木寒鸦几茅宇。萧萧酒肆谁当垆，武清西来断行旅。县令老羸犹出迎，头上乌纱半尘土。问之不答攒双眉，但诉公私苦复苦。雨雹飞蝗两伤稼，春来况遭连月雨。绵城之西多草场，中官放马来旁午。中官占田动阡陌，不出官租地无主。县中里甲死诛求，请看荒坟遍村坞。
裘葛行（明·顾梦圭）	夏月行部至雷州，思制一葛且复休。冬月行部至廉州，思制一裘且复休。故衣虽穿尚可补，秋毫扰民民亦苦。先朝不有轩尚书，堕水忍寒却新襦。千缣万镪入私橐，硕鼠硕鼠心何如。
雷雪行二首（明·顾梦圭）	昨夜雷轰今日雪，安德门前西山裂。河南檄报人贪子，更闻飞蝗满江浙。千古高人鲁两生，汉文谦让流英名。精卫年年负木石，海中波浪何时平。
感事六首（明·顾梦圭）	柏梁新营建章起，武帝雄心殊未已。金楹玉磶千万重，骀荡春光侔太紫。海东鞭石血横流，燕雀徜徉彩云里。君不见天庖椎牛犒大匠，荷锸丁夫谁馈饷。
