春日居九楼怀仁和梁明府（明·吴誉闻）　　七言律诗　押尤韵	春风黄鸟坐相求，倚听声声重客愁。削壁飞花聊进酒，乱山疏雨对登楼。黔天不到云中雁，湖海难逢雪后舟。应笑故人酬世拙，一官寥落自边州。
初入镇郡（明·吴誉闻）　　五言排律　押尤韵	镇郡开黔户，罗施迹尚留。山原犹北折，河水自东流。猿作殊方语，莺为绝国愁。攀崖凌鸟道，沿谷瞰龙湫。弥月晴阳少，经时毒雾稠。鸡声出晓寨，萤火入边秋。仗剑星随马，当歌雪满楼。暗蓬惊散地，飞梦杳浮邱。白发游堪远，丹心愧未酬。艰危身万里，曾不为封侯。
登匡山（明·吴誉闻）　　五言排律　押尤韵	灵岳标南纪，澄湖澹北流。青莲梵宇豁，白鹿洞门幽。瀑趁星河水，风含谷树秋。三天①虹作驭，双阙玉为楼。雁塔云中起，鳌峰象外浮。仙踪徒历历，吾道竟悠悠。横睨空诸界，幽寻胜十洲。几时招五老，重与访丹邱②。
