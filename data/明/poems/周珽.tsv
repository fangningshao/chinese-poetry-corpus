如梦令（明·周珽）	深院一番风起，狼藉残红满地。点点露珠浓，应是别离人泪。无寐，无寐，闲却半床鸳被。
定风波 客园看桂（明·周珽）	蟋蟀声寒黯淡风，谢家池馆九秋中。丛桂四山香满院，一片，妆成金屋画阑东。对酒不知身是客，堪惜，夕阳容易散晴空。却待夜深明月好，须早，扁舟隔岸采芙蓉。
生查子（明·周珽）	切切乱蛩悲，暗与羁魂语。深夜苦怀人，卧听芭蕉雨。烟雾障林峦，秋梦行何处。孤雁落西风，声咽寒芦渚。
生查子（明·周珽）	径转翠屏开，一片荼蘼雪。不待晚妆成，自下香阶折。莺是故园莺，月是当时月。谁分比来心，只觉看承别。
踏莎行（明·周珽）	芦月凝霜，蕉风作雨，飘飘叶落梧桐树。蛩吟底事动哀音，不知人在愁深处。鹤怨空鸣，鸿孤远度，伤心又被秋光误。怪他有梦不归来，云山岂碍魂归路。
蝶恋花（明·周珽）	芳草生烟横野渡，绿到春山，山色深于树。离恨年年萦别绪，桃根桃叶秦淮路。眼底韶华容易度，燕子斜阳，说与归期误。婪尾余花春已暮，柳丝不解牵伊住。
东风第一枝 春日（明·周珽）	南浦拿舟，东郊列幕，中旬准拟携酒。恁教压雨欺烟，几时小桃红透。鱼笺讯远，要修褉、山阴人旧。倩好风、为扫苔茵，池水尽他吹皱。更明日、垂杨绕堠，早今日、芳兰密牖。丽词一曲歌成，那寻雪儿绣口。无多春色，总莫负、燕前莺后。可怜是、几个黄昏，多半忆君时候。
东风第一枝 游峡山（明·周珽）	六寺烟深，双峰黛冷，嬉游时际暄暖。曲塘画癋参差，曦来荻芽沙浅。娇春罗绮，映绿净、波纹吹软。尽瘦生、掌上谁擎，漫认倚风轻燕。帘乍卷、垂杨拂眼，门半掩、小桃窥面。歌云日趁新妆，泪竹几巡古苑。微茫林角，挂一抹、残杨如线。怕后游、晴雨无凭，有约也应难见。
