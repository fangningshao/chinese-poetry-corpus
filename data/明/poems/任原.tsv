送舒从事还南海（明·任原）　　七言律诗　押庚韵	老逢离别倍伤情，一骑临秋复远行。客路惊心孤雁影，家林入梦断猿声。珠崖日落天低海，铜柱云寒雨过城。翻忆旧游多感慨，独嗟书剑误儒生。
赠同舟从军林生（明·任原）　　七言绝句　押阳韵	青天无尽碧波长，百尺云帆挂夕阳。海路音书何处寄，西风吹雁不成行。
见乡人程大（明·任原）	少年策马辞乡邑，落魄天涯几秋色。凤池昨遇故乡人，不道姓名应不识。布衣拂却长安尘，相看感叹念情亲。青春作客无远近，白发从军多苦辛。以兹失路谁相顾，我向东流子南去。归梦不离沧海云，边愁远絓青枫树。枫树丛林隔海天，百年聚散一茫然。簪缨故旧应谁在，萍梗江湖祇自怜。临歧执袂须倾倒，明朝又别关山道。心随征雁向斜阳，悉对离忧醉芳草。
