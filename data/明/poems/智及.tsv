悼楚石和尚诗（明·智及）　　七言律诗　押元韵	潦倒奚翁的骨孙，高年说法屡承恩。麻鞋直上黄金殿，铁锡时敲白下门。烦恼海中垂雨露，虚空背上立乾坤。秋风唱彻无生曲，白牯狸奴亦断魂。
次韵寄开化一元禅师（明·智及）　　七言律诗　押阳韵	厌看功臣树色苍，故山端的胜殊方。桑麻原隰连香径，金碧楼台峙宝坊。瀹雪小斋云半榻，贯花新偈入千行。春深四大轻安否，佛祖权衡赖抑扬。
师祖善权元翁和尚忌辰（明·智及）　　七言律诗　押先韵	为爱团圞十亩园，红芳消后绿阴连。杖藜日涉真成趣，野菜时挑不费钱。临济栽松亲夋地，仰山种粟自烧田。祖翁活计谁相委，独立南荣为惘然。
次韵答梦堂法兄（明·智及）　　七言律诗　押庚韵	兵戈南北竞喧争，兄弟分违似隔生。瀛海丹山君宴坐，劫灰双径我徒行。只添束篾腰间重，依旧眉毛眼上横。赖有祖翁家活在，不妨日午打三更。
答东皋伯远法师（明·智及）　　七言律诗　押鱼韵	东皋尊者隐郊墟，小小屠苏睹史居。切柏代香朝演法，卷帘进月夜抽书。村园果熟秋霜后，花径苔生宿雨馀。心境两忘诸幻灭，更于何处觅真如。
示寿知客（明·智及）　　七言绝句　押支韵	开先寺里迎宾日，禅月堂前索偈时。客路如天春似海，子规啼断落花枝。
