浪淘沙 新秋（明末清初·刘碧）	昨夜雨绵绵。寒涩灯烟。薄衾萧索不成眠。晓起床头看历日，换了秋天。绿叶尚新鲜。犹想争妍。教他知道也凄然。眼底韶光容易改，树且堪怜。
苏幕遮 客里送春（明末清初·刘碧）	乱云中，残照里。又送他归，懒唤莺儿起。山径落红谁是主，别恨离情，目断韶华矣。擘涛笺，飞翠尾。每到关心，逗得愁如绮。岁岁劳人长徙倚，一似杨花，暗去随江水。
