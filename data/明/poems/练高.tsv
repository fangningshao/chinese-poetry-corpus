送赵将军（明·练高）　　七言律诗　押侵韵	崆峒一剑倚秋阴，谁识将军百战心。老去功名余白发，闲来歌舞散黄金。呼鹰大泽风竿劲，射虎南山雪羽深。敲缺唾壶银烛短，时人不解垄头吟。
送张起潜之柳州（明·练高）　　七言律诗　押灰韵	浔水环城拥翠来，柳阴府署倚云开。唐祠侑食歌丹荔，汉柱铭功篆绿苔。日落雷塘龙雾合，虹消桂岭飓风回。南行无雁音书少，别思绵绵不易裁。
送云南教授刘后耕（明·练高）　　七言律诗　押齐韵	见说思陵过五溪，热云蒸草瘴天低。星联南极穷朱鸟，山抱中流界碧鸡。苜蓿照盘官况冷，芭蕉夹道驿程迷。巍巍尧德元无外，未必文风阻远黎。
