冬日闲居和居士贞丈韵（明·王人鉴）　　五言律诗　押元韵	忽忽寒光早，贫居水上村。病疏当世事，拙负故人恩。黄叶深樵径，荒烟淡筚门。凭谁论出处，短褐信乾坤。
得草衣道人湖上信（明·王人鉴）　　五言律诗　押文韵	一散菁葱社，松阴路遂分。孤云堪作我，朗月辄思君。溪暖莼初动，桐欹露已闻。感离因忆旧，远望思纷纷。
虞山访李孟芳（明·王人鉴）　　五言律诗　押微韵	下帆寻旧泊，投暝识岩扉。径寂疑为客，灯明宛似归。随风群木响，欲雨一峰微。无计偕君隐，空嗟握手稀。
夜宿慧山下和俞孺子（明·王人鉴）　　七言律诗　押庚韵	山昏溪暝市销声，唯有流泉不断鸣。莫以停舟依酒旆，急须敲火就茶铛。暗中叶落疑人至，空外云移似鹤行。细啜微吟过丙夜，冷然疏磬隔烟清。
乙丑除夕（明·王人鉴）　　七言律诗　押庚韵	除夜今年暖更晴，不须随俗爇松明。遭逢如此翻堪笑，闻见于时尽可惊。石罅土凝留腊意，竹间泉韵泻春声。漏深暂得销群动，坐向寒灯见一生。
春寒（明·王人鉴）　　七言绝句　押侵韵	林风溪雨弄春阴，古屋凝寒午更深。烟火萧条人迹断，自笼双袖听新禽。
湖州道中（明·王人鉴）	寒溪曲折带，桑原人语鸡。鸣又一村破，寂偶然闻梵。呗问程频尔，误方言微茫。芦荻翻黄影，点缀峰峦出。翠痕落日湖，昏行不得孤。篷浊酒亦销魂。
