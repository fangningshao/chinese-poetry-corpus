九日陪李犹登高（明·陈观）　　七言律诗　押阳韵	百年能几遇重阳，逐伴登高引兴长。邑宰喜陪元亮饮，参军那似孟嘉狂。山云映水摇秋色，浦树含风送晚凉。满地黄花应笑我，白头犹自客他乡。
书上清万年观东壁（明·陈观）　　七言律诗　押麻韵	长松初日访仙家，万壑遥连一径斜。涧道云寒龟出曝，药栏风细鸟衔花。道人开院闲调鹤，童子分泉自瀹茶。湖海年来浑漫兴，寻真犹欲问丹砂。
无题（明·陈观）　　七言律诗　押寒韵	记得年时共笑欢，别时何易见时难。鸾筝指下柔荑软，蝉翼钗分翠雾寒。红雨落花春事晚，绿阴成子鸟声残。金茎不赐文园渴，瘦减裙腰日日宽。
登西城楼（明·陈观）　　七言律诗　押尤韵	年光如水去悠悠，对景伤春易白头。歌舞楼台花外酒，风波湖海鸟边舟。平居有客迷蕉鹿，当道何人问喘牛。家在云山归未得，凭高无那长离愁①。
