大石山房（明·孙七政）　　五言律诗　押文韵	结客中林伴，寻芳曲水濆。众山留暮雨，孤壁断春云。藉草飞英遍，探泉小洞分。不堪王逸少，今日惜离群。
和石田翁落花诗次韵（明·孙七政）　　七言律诗　押真韵	欲赏须当趁斩新，迟来只恐堕芳尘。还输连夜追游者，孤负明朝早起人。委地不收空伴月，招魂何在并伤春。儿童戏折心犹怪，雨妒风欺莫可嗔。
寄怀禹锡阿咸侨寓百花洲上（明·孙七政）　　七言律诗　押鱼韵	萧然穷巷一茅庐，却喜频回长者车。避地不忘梅福隐，移家还傍伯通居。春风洲上花犹发，夜月门前柳自疏。若忆嗣宗长啸处，岂堪回首重踟躇。
春尽日闻莺（明·孙七政）　　七言绝句　押东韵	正愁春去对春风，忽听莺啼碧树丛。无数飞花向帘幕，将愁尽入一声中。
玉关怨（明·孙七政）　　七言绝句　押删韵	紫塞黄云万里间，征夫一望总潸潸。今古沙场惟白骨，几人生入玉门关。
橘（明·孙七政）　　押侵韵	美人有嘉树，结实如黄金。微霜降秋节，芬芳满中林。采采不盈箧，岁暮远相寻。缄以尺素书，致以瑶华音。开缄读素书，字字琅与琳。把玩不去手，置我高堂阴。恍行洞庭上，秋色潇湘深。况此东南美，橘颂步高吟。橘柚匪芬芳，荷君芬芳心。
关山月二首（明·孙七政）　　押尤韵	关山片月迥含秋，万古长悬青海头。愁杀清光照沙碛，秦时白骨未曾收。
