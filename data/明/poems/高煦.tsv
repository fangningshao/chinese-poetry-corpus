怀仙歌赐周玄初（永乐四年九月十九日。见周玄真《鹤林类集》）（明·高煦）	我怀蓬岛之仙人，骖驾朱凤骑紫麟。瑶池清宴接谈笑，误落尘寰经几春。青童昨夜传书至，中有琅函洞章字。洞口桃花似旧时，门外孤松发新翠。椷书欲报碧云远，薜叶女萝若在眼。方平倘会蔡经家，为报扶桑水清浅。
拟古诗（六首。永乐五年）（明·高煦）　　押灰韵	三五肇人极，圣道何巍巍。夏殷逮成周，文风渐弘开。吕政绝天纪，残苛恣雄猜。万姓坐涂炭，六籍成寒灰。自谓世无敌，沙丘忽崩摧。阿房乐未央，长城空怨堆。人文至今存，狂秦安在哉？千古骊山下，秽德衔余哀。
洞天秋望赐周玄初（明·高煦）	蓬莱宫阙涵清秋，羽客临风闲倚楼。海天一碧湛杯水，尘埃九野分中州。云里仙归鸣佩玉，紫凤琪园自栖宿。遥瞻西极半林青，知是瑶池桃未熟。
感兴二首（明·高煦）　　押真韵	东风拆群植，淡荡吹芳辰。鸟鸣声已和，得气先于人。况我圣明父，奉天弘至仁。遂令六合里，万物皆生春。朝回坐斋阁，怡然乐吾真。诗章学古雅，琴调多清新。缅怀古哲王，宝贤安国民。予才虽未逮，有志当期伸。
