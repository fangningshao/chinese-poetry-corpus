游金山寺还舟中流作（明·夏掞）　　五言律诗　押侵韵	纵是裴公寺，能忘魏子心。帆开吴日落，钟度楚云深。半饷分南北，中流吊古今。江山虽好在，无奈二毛侵。
巾山（明·夏掞）　　五言律诗　押尤韵	双峰遥湿处，少顷雨声稠。野鼠行诗卷，山禽掠酒筹。海天先得暮，江月只宜秋。一笛谁家发，随风到上头。
广陵（明·夏掞）　　七言绝句　押萧韵	九曲池亭龙气消，谁家《水调》共兰桡。眼前亡国无多恨，江水东边是六朝。
前有樽酒行（明·夏掞）	玉壶乳酒一色同，素手提来笑春风。笑春风，听我歌，流光火急将奈何。默坐青轩散桃李，不如抱盏发阳阿。乘健出游遨，开怀恣欢谑。前有一樽酒，何用银球系床脚。
