得林茂之书并诗（明·冒愈昌）　　五言律诗　押鱼韵	不谓三年别，能来一纸书。开缄如见汝，读罢转愁予。淮水月常在，秋风柳易疏。更怜诗句好，吟望意何如。
夜抵范丈人庄（明·冒愈昌）　　七言律诗　押先韵	谁道生还亦偶然，乡心不禁涕双悬。路从燕市三千里，人似苏卿十九年。月黑枫林疏出火，霜消茅屋晚炊烟。预愁身贱虚劳问，形影相将转自怜。
赋得鹫峰寺前残柳答吴非熊林茂之留别之作（明·冒愈昌）　　七言律诗　押先韵	执手城隅对黯然，西风残柳鹫峰前。曾笼红版桥头月，尚带清溪渡口烟。望去藏乌非往日，愁来系马复何年。因君欲折难为折，忍和新诗向别筵。
听南岳六空上人弹琴（明·冒愈昌）	我闻唐时颖师宋义海，千载琴心应有待。开士于今岂后身，朱弦一曲鼓青春。春空云漠漠，春思生寥廓。于水见潇湘，于山见衡岳。弹为山水音，仿佛闻仙乐。仙乐冷冷行树中，慧鸟流音和晚风。虚言世上知音少，君自心如半死桐。
