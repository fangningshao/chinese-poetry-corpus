寓楚感怀（明·钟云瑞）　　七言律诗　押支韵	薇垣贪对紫霞枝，迢递光阴十五期。卖傅少年空有泪，冯唐白首亦何悲。敝裘猎猎风霜老，羸马萧萧道路巇。看尽浮云一回首，落花啼鸟未须疑。
花朝会饮池亭（明·钟云瑞）　　七言律诗　押萧韵	词客乘春过野桥，草亭烟景正相撩。行边物色都成句，到处诗坛亦挂瓢。鸟弄新声风外细，花含淑气雨中娇。江山莫道无名姓，天与闲情总见招。
中洲用原韵答武山（明·钟云瑞）　　七言律诗　押灰韵	山环碧水水环台，宇宙千年此地开。龙卧潭澄秋月白，鹤归湾带晚潮回。中流灯火悬宵汉，别岛云霞隔草莱。野渡舟横鸥鹭静，琴书终日独徘徊。
钓台（明·钟云瑞）　　七言律诗　押尤韵	江风吹老几羊裘，江月辉辉江水流。学馆星辰虚岁月，钓台烟雨自春秋。狂奴故态情犹在，圣主劳谦道与谋。何处独留文正记，君臣千古思悠悠①。
赠袁居易掌教同安（明·钟云瑞）　　七言律诗　押齐韵	天入东南思欲迷，离歌一曲夕阳西。关河浅水停春溜，驿路寒云暗古堤。精舍雨馀花气润，虚堂月落海潮低。教条共说苏湖老，编策千年有旧题。
送袁汝进掌教侯官（明·钟云瑞）　　七言律诗	满前冠盖拂红云，笑领东风入八闽。槐影绿遮墙外景，杏花红透座边春。百年濂洛游踪阔，万里苏湖眼界新。翘首金台三两载，满天风雨起鹏鹍。
龙潭峡许公岩（明·钟云瑞）　　七言律诗　押覃韵	秋日携尊上翠岩，筋骸粗健尚能堪。烟笼古洞色空碧，风静仙台人共谈。有韵泉声鸣豹谷，无心云影接龙潭。悬崖隔断岸千尺，临望沧浪舟二三①。
赠文学陈君景阳（明·钟云瑞）　　押职韵	水北有佳士，百行光前式。元和结胸襟，古道照颜色。孝比闵无间，学慕颜益力。图南志未衰，定展云霄翼。
