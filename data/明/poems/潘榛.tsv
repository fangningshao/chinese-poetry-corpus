咏陈生（青县处士陈坤）际槎轩（明·潘榛）　　五言律诗　押灰韵	小巷通城辟，柴门逐水开。渔歌随棹远，帆影过墙来。柳密初侵院，庭幽半欲苔。主人休沐至，于此涤尘埃。
戴明府（河南林县知县青县人戴佩）漱江亭（明·潘榛）　　五言律诗　押麻韵	迟日园林媚，孤亭傍水斜。绿苔明曲径，淡柳暗平沙。随意窗前草，无名涧底花。主人息机久，服食效丹砂。
秋水篇（明·潘榛）	芦台七月足秋水，一望苍茫烟波里。卫河北来势欲吞，滹沱东下疾如矢。汪洋千顷静不风，瞬息惊涛百丈起。渔人不敢试舟航，千夫万夫立水涘。皇皇蚁穴忧其崩，高岸重堤未足恃。嗟我无能分民忧，几回欲与河伯死。却意河伯岂无灵，杀时犉牡修禋祀。侵晚水势若为消，我士我民沾沾喜。忆昔当初二月春，土功百里若云屯。畚锸仓皇务农废，移家仍复住河滨。堤筑何止千万丈，胼胝何止数十旬。富人仆赁或哿矣，伤哉零丁此孤贫。籴得城中数升米，幼妇稚儿共采薪。糟糠不厌强赴役，稍息犹恐督吏嗔。五月六月工方歇，遥看凹面堤嶙峋。准拟中流今砥柱，何来大水又浸沦。以我修兮以我守，胡为频频苦我民。嗟此小邑屡荒旱，更有冠盖如飞翰。同行奔走孑无遗，况复迢迢一河岸。至如僻地客少过，小民从容里田畔。卒岁不闻力役征，生平不识水揽漫。祈寒暑雨仍咨嗟，起向官府坐长叹。我民何独生水乡，行役修堤曾不惮。数十年来此邑疲，里闬萧条半逃窜。有如偏累苦不休，谁不星星各解散。呜呼天地生人各一方，不须冲疲苦较量。我闻卫河东岸去，下海曾不百里强。水没田舍固难当，水归大海亦其常。安得排决令东注，年年不复此堤防。
