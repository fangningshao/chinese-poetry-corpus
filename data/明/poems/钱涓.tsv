秋波媚 芙蓉（明·钱涓）	艳质谁教托蓼洲，寂寞更谁俦。半竿落日，几行征雁，一叶归舟。那堪风雨频相妒，红粉逐波流。深深绮阁，盈盈罗帐，多少清愁。
相见欢 山园（明·钱涓）	阶前云补苍苔。衬花开。窈窕朱阑碧户、似天台。山一带。水一派。足徘徊。满目画耶诗也、费安排。
菩萨蛮 蜂蝶（明·钱涓）	窥红惹绿身儿小。飞飞惯入芳林扰。伊也点鸦黄。个兮浅淡妆。树头春意闹。翻逐邻家悄。风度远花香。知他飞那厢。
清平乐 腊梅（明·钱涓）	峭寒方甚。蕊破枝头嫩。独喜傲霜无瘦损。另是一家风韵。游蜂酿蜜来赊。翻疑葛染成花。日映隔帘金碎，暗香透入窗纱。
