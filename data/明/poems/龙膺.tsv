赠天竺比邱梵名娑羯延主北禅古刹十六韵（明·龙膺）　　五言排律	世阅三千外，程逾十万强。须弥经日月，沙界饱风霜。崭崄攀猱狖，岩穷狎虎狼。佩镰炊石火，洗钵漱冰浆。赤脚寒无著，华颠岁亦忘。芜菁烹作糁，毡罽绩为裳。吹角驱魔鬼，持珠诵法王。唐音通呗咒，胡语省迎将。细齿如童龀，庞眉自老苍。娑婆同印度，膻浊混氐羌。二伴来殊域，三生话旧邦。黧皮俱瘦肋，绀目并凹眶。合掌跏趺惯，垂腰辫发长。慈悲无怨爱，解脱得清凉。为说宰官法，偕登选佛场。北禅金布地，卓锡待支郎。
