夏日访友人馆时途中闻警（明·释今应）　　五言律诗　押寒韵	偶自山中出，寻幽到药栏。夕阳斜带雨，林木易生寒。隔岸风烟异，孤筇去住难。移时即分手，江路水漫漫。
灯夕雨（明·释今应）　　五言律诗　押支韵	微雨偶然至，朔风还复吹。夜深幽思远，寒入琐窗知。雪水烹新茗，灯花剪旧枝。何妨今夕兴，共话月圆时。
中秋偶作（明·释今应）　　七言律诗　押尤韵	寒岩老去不知秋，水浅溪清亦自流。荒草独留风力劲，黄花何喜客情愁。松间月出人探少，桐井寒深茗饮休。自与青山相对久，西堂钟起未回头。
元旦漫题（明·释今应）　　七言律诗　押齐韵	春辉初试小楼西，暖日笼云亦易低。谷鸟变声知律转，寒花弄色与人齐。窗含淑气垆烟迥，帘捲东风野霭迷。山院晓来无别事，新诗吟就竹间题①。
