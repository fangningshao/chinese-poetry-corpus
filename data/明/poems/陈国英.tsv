山中漫兴（明·陈国英）　　五言律诗　押歌韵	散发寻幽地，登山一放歌。采芳眠药圃，耽翠坐藤萝。愚谷风波少，顽仙慷慨多。非关徒适志，吾道在槃阿。
赠别署县吕明府二首（明·陈国英）　　五言律诗　押尤韵	乍出葵阳道，骊歌声未休。山花恋去驾，梅雨送行舟。文治推单父，才名识太丘。明时方汲引，迟汝到皇州。
过龟湖诗（明·陈国英）　　七言律诗	竭泽年来鱼□□，沧桑犹是古龟湖。浮沉往迹潮高下，去住冢□云有无。世乱未能终稼穑，士贫那肯废诗书。□时得睹修和理，鸡犬桑麻遍海隅①。
罗浮歌二首（明·陈国英）　　七言绝句　押麻韵	朱崖翠壁满流霞，怪石穿松故老家。坐玩茏葱五色雀，令人忘想就丹砂。
感遇（明·陈国英）　　押药韵	平生怀一剑，无异风胡削。琉璃吐莲花，江河精不涸。纵横运无前，截蛟如断藿。如何没埃尘，芒寒未磅礴。夜夜斗牛边，宝气尚腾焯。慎勿畀匪人，用之同刈获。以防君子身，千年光涵锷。
曹溪参六祖赋得三十四韵（明·陈国英）	不识朝华路，寻源一睇凝。香流溪口寂，云护宝林层。龙象胎真气，山河应圣兴。我师诞岭南，觉性自圆成。黄梅会七百，不羡六朝僧。一悟无相偈，衣钵遂亲承。逍遥爰自来，飘笠作萝藤。远□身藏猎，知机鸟避鹰。自解风幡义，演法道力胜。四山为坐具，兰若纷坡陵。佛树台阴古，潭心海气蒸。亚仙檀樾主，高原尚棱棱。功德天广大，诸魔静伏惩。果然下下者，别有上上能。说法龙降钵，卓锡地泉升。金刚永不坏，流璃一鉴澄。慈云荫下界，慧日无边明。击空波浪灭，一叶须弥凌。不立文字教，顿入最上乘。三车希解脱，四道證无生。天龙全依护，人鬼自凝丞。大千同普照，沙佛合齐登。譬如彼茎草，能为丈六腾。迦叶智无量，瞿昙骨崚嶒。古塔曾栖鹤，花龛萃百灵。琳宇耀金梵，宝幡绘吴绫。天乐时闻响，传灯续相仍。如如元无极，世法漫损增。五花终成果，今修得未曾。快瞻真面目，千年拳服膺。时代虽云隔，檀经信有徵。迷川怀彼岸，大路准金绳。兔角洵为幻，电光亦匪恒。待看野劫火，化作玉壶冰①。
