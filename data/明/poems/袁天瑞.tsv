旧鹤还巢（明·袁天瑞）　　七言律诗	一去琼台梦几春，风光还记此溪滨。白云高树黄花主，明月孤舟赤壁人。十顷湖田秋啄足，一声江笛晓归频。静求深养丹砂顶，莫放茶烟破睡魂。
山隐（明·袁天瑞）　　七言律诗　押庚韵	今古谁同物外情，鹿门风致首阳清。烟霞堆里三间小，松柏阴中一榻横。春酒醉来花对舞，石棋敲断鹤栖声。岩前清沁诗脾水，谁许高人此濯缨。
晚望（明·袁天瑞）　　五言绝句　押微韵	远树连天暗，烟横夕照微。芦花秋水阔，孤雁候群飞。
七夕（明·袁天瑞）　　七言绝句　押尤韵	凄凄鼓角乱更筹，细雨残灯客况幽。老大无穷家国念，肯同儿女望牵牛。
东湖钓叟（明·袁天瑞）　　七言绝句　押寒韵	风月飕飕白发寒，芦花篷底坐渔竿。烟波不是逃名姓，莫作鸱夷一样看①。
