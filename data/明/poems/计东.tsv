宣府中元夜即事（明末清初·计东）　　五言律诗　押齐韵	边月新秋夜，哀音四面齐。战场多旧鬼，野祭有遗黎。柝乱愁人听，风惊倦鸟栖。遥遥天汉上，河鼓渐垂西。
任丘道中回望西山有感（明末清初·计东）　　五言律诗　押虞韵	不尽西山色，苍茫远帝都。内廷传甲第，我舌问妻孥。寂寞隆中啸，悲凉督亢图。昔贤知未遇，时一哭穷途。
宣府逢立秋（明末清初·计东）　　五言律诗　押寒韵	秋气吾所爱，边城太早寒。披裘三伏惯，拥被五更残。风自长城落，天连大漠宽。摩霄羡鹰隼，健翮尔飞抟。
邺城吊谢茂秦山人（明末清初·计东）　　七言律诗　押东韵	邺中怀古正秋风，词赋深惭谢氏工。生欲移家辞白雪，没随疑冢对青枫。诸王礼数何常绝，七子交期竟不终。自是贵游无远识，布衣未必叹飘蓬。
答云间蒋驭闳（明末清初·计东）　　七言律诗　押歌韵	西陵原上忆经过，屈首从君学《九歌》。岂意边书惊御宿，遂令复壁老山阿。破家张俭飘零久，赁保王成辛苦多。今夕相逢还道故，数声鹤唳起庭柯。
