羊径（明·黄器先）　　五言律诗　押青韵	羊径肠应曲，行人大不宁。胆矾来鸭绿，铁宝闪银青。杂树云依密，洪崖水自零。此中聊可慰，潇洒得林坰。
太平寺（明·黄器先）　　五言律诗　押侵韵	吾亦久遗荣，东林浃素襟。支云天炼石，秣马客鸣琴。面寺开三径，头陀共一吟。不妨来信宿，自是武陵寻。
书堂石（明·黄器先）　　七言律诗　押阳韵	数里飞湍似吕梁，梁山之上读书堂。秋来江色流黄叶，雨后人家住碧湘。中古有音传姓字，少微无恙乐虞唐。踏歌野服看鸂鶒，双聚双飞亦雁行①。
登高峰远眺（明·黄器先）　　七言绝句　押东韵	雨溪云碓杂村舂，万顷腴田绿海中。绝顶日晴堪野眺，稻粱馀粒落征鸿①。
游南华寺（明·黄器先）	名园缥缈寻给孤，韶石磊落似砗磲。灵鹫宝林皆飞走，西域天竺东来储。刹土毫光万里照，雁荡灵湫寓梵书。韶州之北舜张乐，韶州之南佛结闾。白象辚囷兽蟠地，朱门灼烁金为居。香藤古树曹溪口，美室良田鹫岭初。诸天高阁鸣钟磬，半夜长廊击木鱼。累朝受敕帝为护，八圣延光皇作誉。法宝螭文首天语，虞书周诰锡当宁。眷兹大鉴属全智，故来一人谓起予。况今纷纷学孔辈，视为月窟奔蟾蜍。阙里沙门道非隔，南华东鲁近通渠。三千万忆周儒释，缝掖袈裟互卷舒。杏坛菀茂当兰若，作礼威仪比曳裾。小子何当来忏悔，跏趺踧踖复与与。叹息孔庙蔑由至，遥瞻曲阜帝农墟①。
九仙山（明·黄器先）	昔年去看山，手扳万仞如飞猿。今年去看山，循循咫尺如蚰蜒。彭殇老壮真倏忽，安得在世尝酡颜。武彝天寿皆往昔，九仙户牖反泫然。为因兹山禀神秀，天池绝顶吐涓涓。昆仑瑶池此渗液，星宿下注基流元。腴田绘地来灌溉，琪枝琳草殊翩翩。高比泰华耀南极，俯视南溟如杯盘。九仙列坐九拳石，团团似挹池之边。樵竖相传每如此，名称至今雄九仙。青龙玉华皆子姓，神姿异骨得奇权。上游飞驰作门户，回环百里分墙垣。日月风雷悉经此，飞鱼宿豹藏般般。昔年宅兆居其下，尝欲祭海先河源。偶修郡志乃搜入，招提亦与记灵园。灵台灵沼半天上，巀嶭畏忌劳间关。非疑四愁在此处，何因平子发之叹。盖由宿昔好奇胜，功名不慕慕游山。襄阳冠盖不愿往，愿从庞公采药还。而今老病在山下，抱朴松风听之间。帘泉石楼不可到，安不泪下如流泉。于戏，天地可望不可即，谩期两腋习习生风翰。
玉华山（明·黄器先）	玉华山如玉笋开，屋连华盖张三台。道士开坛礼北斗，九仙嶂下訇清雷。是时玉皇正宣敕，命我老人寿南极。茅屋不惊风雨来，子孙长大贡天樯。
青龙山（明·黄器先）	青龙山前山似园，浑如八阵开旌𣄈。孔明久在隆中卧，水口有山如虎逻。日日看山烟雾中，又如狮子舞春风。滚滚抛毬何处去，观君恐是天边御。
