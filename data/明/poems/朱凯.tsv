下小茅峰行平野约四五里入玉晨观（明·朱凯）　　七言律诗　押东韵	先朝台殿影重重，香霭霏微散碧空。金液妙存云笈里，玉晨形在宝珠中。桧生左纽天机契，龙豢前池海脉通。绿发仙翁披鹿褐，一龛神气与生同。
题郑所南画兰（明·朱凯）　　七言绝句　押元韵	渚宫春冷北风寒，九畹萧条入塞垣。老死灵均在南国，百年谁为赋《招魂》？
茅山中人皆不饮泉水悉下汲于注壑又不善蓄佳茗住兹三日清苦之味颇未沾唇既归作三十韵以自解兼呈社中诸友（明·朱凯）　　押纸韵	情闲好品茶，性淡能辨水。江左几泓泉，勺勺定媸美。浙右园焙栽，种种别妙理。七宝白云淳，石井剑池泚。夐乎惠麓流，名下无虚士。金沙与于潜，实难为娣姒。顾阳针芒如，他山麦颗比。斫射联吉祥，碧叶光薿薿。唐贡接真珠，绿丛秀蕊蕊。串膏浪有名，生膏久亡矣。当时境会亭，今也生荆杞。对景访遗踪，险峻屡曾履。事须身所亲，趣在工夫里。正法陆生经，傍参诸野史。竹炉与箬筐，相随无远迩。穷源汲水清，篝火烹旗紫。应手倾入壶，蟹眼若浮蚁。甘腴胜醍醐，芳香夺兰芷。杯面铺白花，盏底绝纤滓。醉目闭即舒，倦体卧还起。诗腑常焦枯，七碗犹未已。同好唯两僧，合志只三子。争新与斗奇，各尽胸中技。遂结夙世缘，任彼老饕訾。寻真到华阳，岂以口腹恃。款食颇精丰，供饮何率尔。漫呼出厨间，熟汤差可拟。噤呷润渴喉，敢将唇大哆。吾社适闻之，笑我应见齿。明年再往兹，裹茗置行李。
