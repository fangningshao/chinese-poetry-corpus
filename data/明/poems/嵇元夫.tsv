立秋日卢沟送新郑少师相公（明·嵇元夫）　　七言律诗　押尤韵	单车去国路悠悠，绿树鸣蝉又早秋。燕市伤心供帐薄，凤城回首暮云浮。徒闻后骑宣乘传，不见群公疏请留。三载布衣门下客，送君垂泪过卢沟。
刈稻夜归（明·嵇元夫）　　押微韵	西庄刈稻夜半归，明月皎皎当柴扉。橹声隔岸人语近，斗柄插江霜气微。木叶萧萧覆林屋，芦花茫茫藏钓矶。儿童村南酒家去，野夫独立风吹衣。
