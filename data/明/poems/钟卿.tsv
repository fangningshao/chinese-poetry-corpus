寿榕湾祁君七十一（明·钟卿）　　七言律诗　押寒韵	古树层云巽水干，此溪还藉此根盘。沧桑静久观时变，水木资深见菌蟠。丰茂信知春不老，幽深谁道岁能寒。携樽我有山阴兴，潮涨扁舟正泊阑①。
佚题（明·钟卿）　　七言律诗　押虞韵	净地尘中画一区，径沿花木未嫌纡。嬉酣春事人咸集，斟酌烟光鸟亦俱。墨海醉摹齐榜旧，梯桄愁望相轮孤。愧从高会江黄后，也执鞭弭共步趋①。
都门送王君静斋归里（明·钟卿）　　七言律诗	杏花红媚君迎我，杨柳青颦我送君。笑里天涯俱是客，望中云物总思亲。寻常弧矢都男子，前后箕裘有几人。若问都门临别意，颠风千骑走红尘①。
