题城东见山亭（明·郑一统）　　七言律诗	平郊迤逦面水城，古树蓊郁罗园亭。夕烟朝霞递起灭，锦画石屏纷隐明。玩芳凭栏眼自醉，挹秀扪苔他不营。何须别向觅方外，这里却是真蓬瀛①。
玉堂对菊（明·郑一统）　　七言律诗　押寒韵	簇簇金丛向彩栏，二林偏喜壮奇观。新枝却带三秋露，晚节那惊九月寒。盈把任从陶令醉，落英何但楚人餐。托根还是清华地，毕竟芬芳到玉銮。
京邸中秋玩月（明·郑一统）　　七言律诗　押尤韵	楚天爽气满神州，今夕人间半度秋。玉露几团初欲滴，冰轮一点向空流。浮烟扫去星河静，素影飞来几榻幽。共醉清华眠碧落，此身不觉在瀛洲。
题茂林（明·郑一统）　　七言律诗　押阳韵	洪波撼石响琳琅，细雨凄林色郁苍。林密有溪穿水洞，石平随意作鱼梁。桐江竟系炎光鼎，清渭全苏赪尾鲂。心迹未须论出处，一蓑风月想馀芳①。
仙桥渡（明·郑一统）	金碧丛中芳未歇，天风淅淅东井冽。道人一醉紫霞归，双眼玲珑弄秋月。双眼玲珑弄秋月，渔声何处施罛濊。便将野渡作星槎，直泛银河访机织。一水盈盈异悲悦，我欲万丈驾云梁，无劳太史虚饶舌。
