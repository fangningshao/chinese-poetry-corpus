湖桥夜泊（明·杨仪）　　七言律诗	捧酒篷窗月倍辉，夜深水竹风微微。野禽背霜忽振羽，山果落泉时溅卮。箬笠多情能恋我，钓丝遣兴不须归。醉来稳作芦花梦，两两眠鸥未肯飞。
惜分飞 和陈霞栖韵（明·杨仪）	月户花阶凡几度，尽把芳尊嘱付。转眼浓华故，鸾胶总被秦娘误。榆荚杨花曾入赋，也解漫天飞舞。梦觉西堂午，琵琶声断闻鹦鹉。
桃源忆故人 访周汝寺（明·杨仪）	单衣晓怯东风冷，忽过湖波千顷。山色倒侵溪影，一路随孤艇。美人室远飞云迥，遥忆小堂春永。睡起碧纱人静，隔竹敲新茗。
