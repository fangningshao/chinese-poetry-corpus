过黄塘庵礼六祖访了上人（明·郑绍武）　　七言律诗　押齐韵	黄塘烟景似曹溪，为扣禅关屐拂堤。香散上方云外馥，偈开尘界梦中迷。心閒那觉风幡动，棹影翻惊鸟雀栖。便欲早寻莲社约，他时应不复眉低。
西湖怀古（明·郑绍武）　　七言律诗	西湖长者忆苏公，烟景风流二妙同。天载一泓邀晚翠，人开千顷泛春风。山空古寺湮秋草，日落荒堤锁暮虹。自古乾坤俱梦幻，剑铓何用割愁峰。
夏泛晴湖（明·郑绍武）　　七言律诗　押尤韵	云送馀雷捲雨收，林塘六月即清秋。山烟入树浓初淡，水鹤窥鱼去转留。的的岩花幽欲笑，双双鸥鸟剧于游。停桡试问蓑翁意，佝偻晨宵此钓舟①。
