酬毗陵刘庆云湖上见赠（明末清初·柴绍炳）　　五言律诗　押阳韵	刘生才把臂，几载客钱塘。一见如相识，重游即故乡。春阴桑叶白，日暖柳花香。未邈湖山兴，高歌那断肠①。
喜陆大景宣归河渚（明末清初·柴绍炳）　　七言律诗　押灰韵	征途几岁朅归来，庾信江南重可哀。春雨草连村市没，晓风花傍战场开。我思卖药仍无地，君定垂纶何处台？总是他乡成浪迹，故人相见且衔杯。
