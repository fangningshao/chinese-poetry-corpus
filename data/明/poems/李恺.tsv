双忠庙（明·李恺）　　七言律诗　押东韵	翠华西幸朔河空，独赖睢阳有二公。共守孤墉心似铁，誓吞逆虏气如虹。邮亭叶落秋声外，古木鸦啼夕照中。庙貌至今犹俨雅，令人千载仰英风。
治平寺（明·李恺）　　七言律诗　押尤韵	金刹嵯峨瞰碧流，狂歌时喜一遨游。诸天有像烟霞古，净土无尘草木幽。香篆煖回山殿雪，磬声寒彻海门秋。逢僧话久归来晚，不觉城南月满楼。
灵山寺（明·李恺）　　七言律诗　押微韵	几因书暇访禅扉，杖屦行行入翠微。金磬声从风外落，宝花香逐雨中飞。钵中龙卧云归早，定里僧閒客到稀。坐久苍黄山日暮，始知静境息尘机①。
留别李中书（明·李恺）　　七言律诗　押庚韵	几度过逢幸识荆，嘉君彤管侍承明。同根气谊千钧重，忤世功名一纸轻。愧向宜阳聊出牧，辱从文水枉麾旌。归来细检琼瑶赠，翘首西吴倍怆情①。
