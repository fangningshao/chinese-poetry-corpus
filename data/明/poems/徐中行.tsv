暮发滁阳（明·徐中行）　　五言律诗　押齐韵	荒城一骑出，落日万蜂西。涧水流人影，松阴散马蹄。县崖青欲滴，芳草绿堪迷。洵美非吾土，翻然忆故溪。
董体仁送余至固节旗亭饮别赋此贻之（明·徐中行）　　五言律诗　押青韵	自古销魂地，经过复此亭。布衣交自重，尊酒眼偏青。柳色春堪惜，骊歌老倦听。因君怀旧侣，落落叹晨星。
入桐江（明·徐中行）　　五言律诗　押文韵	奔流千折下，峭壁两崖分。樵径冲江雨，渔舟宿岭云。布帆林杪见，水碓月中闻。独有披裘客，千秋不可群。
九日登芦台怀于鳞元美兄弟明卿诸君子二首（明·徐中行）　　七言律诗　押灰韵	秋高葭菼大河回，病起层楼雨色开。沧海白云陪下榻，中原落日见停杯。一官已负陶潜兴，九辩谁怜宋玉才。因忆吾侪燕市里，每逢佳节便登台。
得滇南除目戏作（明·徐中行）　　押纸韵	余昔四十时，秩已忝金紫。弃捐垂十年，仅乃复其始。故璧则犹是，马齿加长矣。顷失曾不忧，今来亦何喜。未能免俗缘，栖栖聊复尔。终当拂衣去，相从鸱夷子。
五子诗 谢山人榛（明·徐中行）　　押侵韵	落落沧海客，高视翰墨林。披褐登燕台，悲风吹我襟。踯躅冠盖间，四顾营知音。淫思构篇章，一一郢中吟。交李道益广，救卢义何深。中怀皎白日，末俗徒黄金。妻子且不问，况乃腥腐侵。食胆岂不苦，斯文故难任。茫茫四海内，独用千古心。不学蓬蒿士，悠悠空陆沉。
