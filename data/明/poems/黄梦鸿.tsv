三月六日斋中新燕（明·黄梦鸿）　　七言律诗　押真韵	剑倚孤斋及暮春，双双紫燕忽相亲。谩寻知是新梁栋，对语惊飞旧主人。入户片时栖息定，衔泥当日往来频。伫看挟子飞腾去，亦暂为巢寄此身。
登镇淮楼（明·黄梦鸿）　　七言律诗　押佳韵	缥缈飞楼景色佳，凭高一望遍天涯。蜀山西去连三楚，淝水东来带两淮。近市碧烟斜日起，远村芳树暮云霾。仲宣徙倚应词赋，暂息尘机散旅怀。
秋日扬子舟中（明·黄梦鸿）　　七言律诗　押庚韵	木兰此日泛秋清，去去潮生两岸平。杜若洲前飞鹭急，芙蓉江上浴鸥轻。开函欲检观涛赋，卷幔翻含击楫情。正值斜阳方独酌，舟人指点石头城。
秋夜行舟（明·黄梦鸿）　　七言律诗　押寒韵	望断青山夕照残，飘然一叶度更阑。波浮皓月涛声细，帘入清风露气寒。明灭渔灯依极浦，参差雁影落前滩。升平不用刘琨舞，行路空嗟世上难①。
