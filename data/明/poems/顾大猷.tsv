春初雨雪新霁过乌龙潭访谢少连（明·顾大猷）　　五言律诗　押先韵	林竹谁开径，春江暂系船。青山君偶借，沧海兴应偏。城阙留晴雪，衣裳净夕烟。泠然心赏得，佳处若为传。
初冬社集甘露阁（明·顾大猷）　　七言律诗　押寒韵	严风动树转新寒，系马招提木叶干。钟鼓还鸣梁殿阁，壶觞雅集晋衣冠。江枯白雁芦初断，地古青莲露已残。总是空门无去住，赋诗行酒尽余欢。
秋晚客鸡鸣寺（明·顾大猷）　　七言律诗　押庚韵	古寺崔嵬俯帝城，攀跻渐觉旅愁轻。楼台寒入三山色，砧杵秋高万户声。向夕张琴依竹坐，有时待月伴僧行。从来禅室多心赏，几席无尘梦亦清。
芜城（明·顾大猷）　　五言绝句　押遇韵	日落芜城门，草没芜城路。无复鹤归年，时见鸟栖树。
梅华阁（明·顾大猷）　　五言绝句　押药韵	残雪映江城，春风度郊郭。不见阁中人，梅花自开落。
