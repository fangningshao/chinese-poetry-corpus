过徐州回銮处（明·陈循）　　五言律诗　押麻韵	偶得回銮处，遥因想翠华。彩云飞辇路，象迹印汀沙。晓日彭城地，春风杨柳花。独惭随使节，重此泛仙槎。
沛县（明·陈循）　　五言律诗　押齐韵	汉祖歌风处，荒台宿草迷。野云连砀北，溪雨过丰西。人自殊方至，书因去客题。鸰原千里隔，落笔数行啼。
山城月夜自和东行集句韵（明·陈循）　　七言绝句　押尤韵	蟾光如水浸清秋，防塞将军在戍楼。千里无尘烽火寂，夜深犹起看旄头。
开平（明·陈循）	滦河河北开平府，云是前朝故上都。万瓦当年供避暑，孤城此日事防胡。龙冈夜照乌桓月，凤辇时巡敕勒处。何区登临最愁寂，李陵台上望平芜。
