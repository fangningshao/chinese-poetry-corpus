述怀和敖静之韵（明·马中锡）　　七言律诗　押真韵	几年骑马走黄尘，富贵邯郸一欠伸。世上鸡虫无了日，山中猿鹤已嗔人。文园卧病思封禅，宣室求贤问鬼神。读罢古书长太息，小檐花落又残春。
西掖晚归有感时事聊赋述短章用呈同志者（明·马中锡）　　七言律诗　押寒韵	矮窗缺月照人寒，残雪留檐冻木干。衰信已凭双鬓寄，世缘聊作一枰看。斜封官好空批敕，神武门高未挂冠。误却登山与临水，十年骑马走长安。
早春自述（明·马中锡）　　七言律诗　押东韵	杏花雨过柳花风，睡起凭阑酒正中。一碗午茶鏖醉北，半溪春水带愁东。泥香乳燕窥帘入，巢拙鸣鸠借树同。试问春光还几许，少年人病已成翁。
次敖静之九日言怀韵（明·马中锡）　　七言律诗　押阳韵	骑马闻鸡有底忙，一秋憔悴沈东阳。身随杖竹空存节，鬓比篱花不耐霜。帝载八年纷奏绩，王师六月苦周章。何须更落西风帽，黄叶填门独举觞。
晚渡咸阳（明·马中锡）　　七言律诗　押先韵	野色苍茫接渭川，白鸥飞尽水连天。僧归红叶林间寺，人唤斜阳渡口船。表里山河犹往日，变迁朝市已多年。渔翁看破兴亡事，独坐秋风钓石边。
送青县刘明府（明·马中锡）　　七言律诗　押庚韵	早春飞舄觐瑶京，又向都亭折柳行。天上已沾新岁宠，马头还问旧行程。到官桃李花初暖，在路风烟晓正晴。此别相逢定何日，依依云树独关情。
