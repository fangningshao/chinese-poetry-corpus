游西湖和钱学士韵（明·法聚）　　七言律诗　押萧韵	大堤回接凤山遥，金勒东风嘶马骄。芳草不知埋帝舄，柳枝犹似学宫腰。天空水月三千顷，春老莺花十二桥。闻说楼船醉年少，平章独免紫宸朝。
越王台（明·法聚）　　七言律诗　押真韵	越王台上客登临，范蠡湖头草正新。敌国荒凉吴鹿豕，故宫行在宋君臣。杖藜远塞风烟暮，花木深城雨露春。往事不须悲落日，高歌独立恐伤神。
吴山秋望呈张侍御（明·法聚）　　七言律诗　押虞韵	子胥庙前江日晡，越王城头云有无。故宫台榭几黄叶，南度寝园今绿芜。长笛关山瞻北固，清樽鱼鸟傍西湖。萧萧落木苍郊外，几处寒烟破屋孤。
游灵谷寺（明·法聚）　　七言律诗　押微韵	石磴迢遥入翠微，倚空台阁映斜晖。长廊春寂花初落，万木云深鸟自归。灵谷慈风生梵境，寝园佳气护朱扉。未应志老无长舌，古塔铃音彻上机。
呈梦居（明·法聚）　　七言绝句　押鱼韵	大地何人不梦居，梦中休问梦何如。煮茶消得闲风月，不向蒲团读梵书。
