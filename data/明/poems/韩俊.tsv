菊（明·韩俊）　　七言律诗　押支韵	艳当秋候已惊迟，况是重阳又过期。恋节人心空自别，有花何日不相宜。香分静阁微风度，影上华筵夜月移。试问三春娇逼眼，到今曾见傲霜枝①。
林氏女（明·韩俊）　　七言律诗	毓秀深闺迥异人，两间正气自能存。宁教香骨埋黄壤，未许焦头折翠钿。烈日争光三道远，高风励俗百年传。遥遥华胄真无愧，应有芳名著简编①。
五月五日伯声侄精诚祷雨有应志喜（明·韩俊）　　七言律诗　押先韵	繁露精神拟广川，火龙应祷起重渊。风雷忽送三更雨，庭院如鸣百道泉。云汉祇今无旱魃，甫田从此有丰年。高堂坐爱凉如洗，满酌蒲觞赋飒然①。
除夕（明·韩俊）　　七言律诗　押歌韵	岁月无情可奈何，残灯孤馆客愁多。百年犬马心空壮，万里风云鬓已皤。苍狗天边惊变态，涓流山下欲成河。凭谁领会鸱夷意，小艇江湖浩浩歌①。
