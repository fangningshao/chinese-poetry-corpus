宴陆氏庄（明·施侃）　　五言律诗　押灰韵	恶雨忽云止，高云招可来。农移虹外笠，儿跪掌中杯。竹亚鸟双落，歌清渔独回。稍闻幽惬处，鞋脚即相催。
登瓜州南楼（明·施侃）　　七言律诗　押元韵	金焦壁立原无地，吴楚中分独此门。万里风清悲白鸟，六朝踪迹倚黄昏。山光隐见云边寺，日气霏微海上村。闻道长安应不远，野人端欲献江蘩。
庵中寂无一人童子觅酒未至（明·施侃）　　七言绝句　押灰韵	数尽归鸦酒未来，佛香伴我信悠哉。忽惊门外欢声过，邻父叉鱼得隽回。
岁暮（明·施侃）　　押微韵	阴风激人山雪动，空村入暮岁事微。饥鸟挟子抱寒树，农夫牵茅遮坏扉。塞北蒲宫何燥燥，城东草堂聊依依。青灯照影忽不惬，却走出门月满衣。
