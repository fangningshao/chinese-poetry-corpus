钱塘雨泊（明·郭第）　　五言律诗　押冬韵	一片迎潮雨，钱塘泊岸逢。烟明六和塔，云暗两高峰。茶熟篷窗火，香残野寺钟。湖头旧游路，湿翠想高松。
出扬子桥喜见江南山色（明·郭第）　　五言律诗　押庚韵	小艇淮南道，经过无限情。可怜扬子渡，不见海潮生。水断瓜州驿，江连北固城。涨沙三十里，树杪乱山横。
喜吴翁升见寻遂移就松下榻（明·郭第）　　五言律诗　押支韵	独有高松下，偏宜日暮时。野烟空翠合，丝雨半帘垂。下榻元无住，逢君似有期。不因成胜赏，何以慰遐思。
立秋日忆陈从训将至燕都（明·郭第）　　五言律诗　押真韵	黄鸟忽飞过，窅然思故人。不知千里外，若个酒杯频。客路燕山晓，河桥御水滨。焦山凝望处，梧叶下秋旻。
咏井底花影赠李太常（明·郭第）　　押屑韵	素绠夜不垂，寒波晓含洁。娇英被银床，葳蕤弄澄澈。对月还对镜，堪赏那堪折。细读太常诗，泠然莹冰雪。
宿象山下刘权家简澜上人（明·郭第）　　押删韵	我宿象山下，薜门潮一湾。为寻焦隐君，太山今又还。田家恐漂麦，扰扰趋林闲。白发一老翁，倚树遥相扳。把臂一问之，颇觉开心颜。呼儿摘韭花，携筐弄潺湲。粉蝶不妨雨，乱飞绕双鬟。土壁积檐溜，苔藓成斑斑。浊酒无劝酬，满饮歌南山。心将平等观，身已离尘寰。忽怀古祠下，老僧应闭关。明日渡江去，慈云相对间。
