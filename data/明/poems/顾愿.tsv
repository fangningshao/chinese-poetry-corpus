张侯行赠左虞都尉（明·顾愿）	吾观今古兜鍪士，银鞍绣毂沾沾喜。学书才足识姓名，矢志唯堪取金紫。登楼清啸久莫闻，横槊题诗竟谁是。乃公马上嫚诗书，胄子人间艳纨绮。今之都尉古彻侯，张侯事业非等俦。邺架从知蠹鱼乐，董帷常抱书生忧。词赋俨然挟西汉，风雅直欲追东周。雀弁胡缨尘一尺，绿沉金锁闲三秋。偶然肘后黄金耀，何为又转楼船漕。丰草长林麋鹿心，金羁玉勒非其好。视之敝屣且掷还，逼促不耐蓬蒿间。木兰一叶浮绿水，酴醾十斛寻青山。余家住近青山下，落魄无心问耕稼。奚啻平原十日留，高阳徒侣无冬夏。迩来散尽床头金，朱颜恐受白发侵。丈夫有怀自激烈，何嗟独未逢知音。君不见万钟世禄仓厢积，牙筹会计靡遗策。琼轩绮构入青云，北邙好占山盈尺。又不见介胄功高享茅土，分符秉钺气食虎。一朝失意归穷巷，夜行小尉乘醉侮。何如张侯富贵轻，独抱明月凌沧瀛。有曲真堪和郢雪，无字不可偿连城。雕虫宁耻壮夫事，附骥敢羡升天行。一时不显张侯迹，千秋不朽张侯名。
