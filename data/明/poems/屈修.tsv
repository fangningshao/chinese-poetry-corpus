半帆（明·屈修）　　五言律诗　押东韵	此帆张一半，却不借天风。水月好时得，江潮生处通。闲吟疑放浪，高坐直浮空。可笑操舟者，双眸与世同。
赠海公道兄诗（明·屈修）　　五言律诗　押庚韵	春风吹弱柳，卧起听莺声。愁向寂中入，身从懒处成。经年蔬水味，寒夜酒杯情。别后聊搔首，无端白发生①。
宿海云寺（明·屈修）　　五言律诗　押微韵	雷峰峰外翠，四面湿人衣。落叶不舍去，归禽殊懒飞。木棉千岁老，菜甲及冬肥。白发奚为者，劳劳过古稀。
奉寄远公（明·屈修）　　五言律诗　押寒韵	高楼名薝卜，绕壁总琅玕。竹色生秋气，棋声入夜寒。出门问农事，歛迹即心观。最忆过从处，茶瓜十日欢①。
寿朝老（明·屈修）　　七言律诗　押庚韵	谢家才藻世知名，廿载烟霞欲待清。十赉文成幽事足，九如歌罢道心生。丹山未许将雏隐，双岫还看驾鹿行。指点罗浮最深处，扶筇东望访方平①。
赠平溪林卿臣诗（明·屈修）　　七言律诗　押先韵	衣冠犹似晋时贤，玉树临风更皎然。闭户不知离乱后，读书长傍父兄前。春寒酌酒花当眼，客过题诗月满船。十载交游谁易得，白云溪上几回眠。
赠生白上人（明·屈修）　　七言律诗　押齐韵	支提近接海云西，谁辟荆榛法界齐。刹影萧疏松杉古，禅关深锁绿杨低。翻经静夜销香印，出定閒时看药畦。一领衲衣馀岁月，烟霞明媚足真栖。
奉陪袁银台游海云寺（明·屈修）　　七言律诗　押先韵	揽衣旧识雷峰路，不到雷峰四十年。步履得陪林下客，笑谈真出世中仙。楼台远近来山色，村舍周回绕稻田。欲拚余生筑茅屋，学参黄蘖白头禅①。
绘空轩（明·屈修）　　押侵韵	绘出虚空手，谁能会此心。开琴理中夜，明月为知音。梵语落天半，松涛生院深。披衣向何年，行处自沉吟①。
