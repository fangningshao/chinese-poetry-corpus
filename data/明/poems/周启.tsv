中都龙兴寺伏睹御书第一山三大字碑有作（明·周启）　　七言律诗　押元韵	九重宸翰丽天文，三字穹碑压厚坤。山色不知今古异，地灵惟戴帝王尊。蛟龙绝缡盘亭构，狮象诸天拱寺门。千载钟王夸健笔，敢同羲画与时论。
春日杂兴二首（明·周启）　　七言律诗　押麻韵	门对江村八九家，红尘昼静寂无哗。凤巢遥傍新移竹，鱼浪轻吹细落花。春剪未开深院响，野壶时过短墙赊。少年几许须行乐，莫惜芳尊赏物华。
