浣溪沙 秋日（明·翁孺安）	雁阵才过字一行，碧天沉影散秋光。凉风初沁白罗裳。堕叶井梧旋静砌，含英篱菊护低墙。声声何处捣衣忙。
减字木兰花 题日涉园（明·翁孺安）	白云深处。帘捲画楼含暮雨。玉树歌残。野鸟心闲独自看。门摇杨柳。高士纶竿今在否。尚想分题。林外烟岚翠不齐。
鹧鸪天（明·翁孺安）	三月听莺绿已肥。香车常趁落红归。道旁蝴蝶能相逐，梦里鸳鸯不肯飞。惜别去，思依依。绣床犹剩舞时衣。博山熏透无人语，院落沉沉冷夕晖。
