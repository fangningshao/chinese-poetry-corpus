谢南阳王大人以手札见讯兼有巾箑之惠（明·马来如）　　七言律诗　押先韵	一行锦字堕云边，为问山中阿对泉。老景迩来浑似寄，风情别后俨如仙。空江月冷生幽梦，陋巷春迟幕晓烟。巾箑有如琼玉重，几回东向泪潸然。
江上怀吴下人朱侍山久羁均阳（明·马来如）　　七言律诗　押阳韵	江草江花剩吐芳，怜君何事滞均阳。有怀空写愁边句，无伴同传旅次觞。云暖探奇凌翠巘，风平鼓棹泛沧浪。逢人为报家乡侣，吴客而今作楚狂。
