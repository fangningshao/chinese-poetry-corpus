勾曲道中早行（明·陈凤）　　五言律诗　押庚韵	京国秋风急，驱车还晓行。石林清露滴，野水白烟生。逾坂迟童仆，问程称弟兄。丹霞开曙色，前馆正鸡声。
江上（明·陈凤）　　五言律诗　押歌韵	长风吹古堞，落木下沧波。孤月动寒幌，暮烟生碧萝。客怀闻雁急，人语入村多。又宿秋江上，依然旧钓蓑。
秋日登雨花台（明·陈凤）　　五言律诗　押灰韵	落叶山中寺，秋风江上台。凤城双阙迥，牛渚片帆来。繁吹暮仍急，清樽醉复开。东篱菊尚晚，留取尽余杯。
雨中酬诸君见过（明·陈凤）　　五言律诗　押歌韵	久雨空堂静，高人载酒过。布袍同濩落，长铗任悲歌。水气浮高柳，秋容入败荷。明朝是九日，无菊欲如何。
雨中客至（明·陈凤）　　七言律诗　押麻韵	新水柴门涨碧沙，孤村烟树隐渔家。客来湖上偏逢雨，春到江南又见花。沽酒隔邻传小瓮，打鱼深夜出枯槎。浮生莫遣浮名误，醉里还惊两鬓华。
藕花居（明·陈凤）　　七言绝句　押真韵	十里莲花过眼新，水风犹自起香尘。明年还约看花侣，来唤湖边雪藕人。
花园子（明·陈凤）	当年内苑花如绮，万树红云日边倚。监使惟承巡幸欢，诛求那惜花园子。别有朱门令尤急，绿衣怒叱青衣执。春风惨惨白日寒，愁把花枝对花泣。祇今圣主罢游畋，诏书屡却黄龙船。岁时虽有上林役，种植还堪助衣食。君不见玄明宫少阳院，秋雨霏霏秋草遍。
戴文进溪山春雨图（明·陈凤）	林间雀声急，知有少女风。溪云挟雨至，倏忽弥春空。霏霏湿尽山桥路，行人冲雨行唤渡。沾泥涉险亦何为，兴来疑向若耶去。山环水绕路不分，绝径乃有逃名人。贪看秀色卷帘坐，不觉岚气侵衣巾。林花落地半随水，流向前溪犹未已。新水才添势正雄，客舟多系垂杨里。意匠经营何太奇，空堂素壁迥含姿。恍然对此翻自讶，如在山村看雨时。
