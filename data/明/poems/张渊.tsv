次陈沧洲重阳韵（明·张渊）　　七言律诗　押删韵	置却功名土苴间，沧洲长与白鸥闲。到门秋水当天坐，绕屋芦花带雪关。明月满川惟载鹤，清江一笛正看山。只惭碌碌东西者，赢得流年损壮颜。
秋兴次韵（明·张渊）　　七言律诗　押微韵	识来三十四年非，珍重山林短后衣。龟背刮毛惭我拙，虎头食肉任人飞。老亲种种垂秋发，旧屋萧萧淡夕晖。办得浮家明日去，五湖处处是渔矶。
次韵沈陶庵题有竹庄（明·张渊）　　七言律诗　押先韵	爱汝石田茅屋好，依然风物似斜川。白蘋洲渚沧江外，红树园林夕照边。艇子打鱼偏趁月，山童洗药每临泉。老夫欲问东家住，分取瓜畴数亩烟。
题白石翁画虞山古桧（明·张渊）	虞山老桧三株青，斗坛半掩招摇星。道人丹成化鹤去，三桧夭矫飞龙形。是谁手植经千载，曾见昭明读书在。几回天上葬神仙，不独人间变桑海。古人今人绕树行，古今人去树长生。乃知劲气合元化，不与凡木争枯荣。长洲老石好异者，百里携杯游树下。浩嗟天下有树此树无，我去此树何人图？三日经营双眼力，满空苍翠移真迹。鹤骨虬筋左纽文，雷裂霜皴古秋色。日暮袖归归不得，满山风雨山灵惜。居然赠与卧云人，长啸寒风生石壁。于乎！石君诗画天下知，此笔尤为天下奇。劝君风雷当掩户，恐化蛟龙擘空去。
题林和靖秋深二帖与石田同用坡韵（明·张渊）	乾坤悠悠书两幅，墨光深照西湖渌。人间番覆似浮云，此纸完全如璧玉。少陵瘦硬真入评，右军姿媚宜云俗。想当援笔对梅花，谁用官奴寒把烛。自然心画得天妙，一字百金酬不足。乃知形貌列仙癯，石带烟霞山少肉。岩岩气节高百世，奚假文章身后录。东坡去后古祠荒，月下不闻迎送曲。遗迹君家岂偶然，天遣清风激修竹。凭君开卷望孤山，三灌蔷薇咀秋菊。
