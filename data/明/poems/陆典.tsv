次和鹤客游鹁鸽峰（明末清初·陆典）　　五言律诗　押灰韵	山到将穷处，高崖复陡开。沁泉幽磴滑，背石冻云颓。庵僻僧难住，峰奇客每来。自惭无济胜，空有梦徘徊。
江楼（明末清初·陆典）　　七言律诗　押尤韵	云际长江江上楼，乾坤日夕撼中流。杯倾浊酒供怀古，笔蘸惊涛倩写愁。烽火南州闻转战，茧丝东国动咿嚘。凤皇黄鹤空回首，崔杜吟诗满地秋。
乙卯人日风雪同黼季山中早行送东涧先生葬兼示遵王（明末清初·陆典）　　七言律诗　押东韵	肠断梅花发故丛，空山赴哭及曈昽。百年身世悲风里，千古文章白雪中。留谒不辞来孺子，起坟多愧葬扬雄。何人为琢寒山石，有道碑裁第二通①。
次和牧翁三月十六日招集娄东诸词人论文即事 其二（明末清初·陆典）　　七言律诗　押真韵	门馆清闲彦会新，情多正值哭残春。空山虎豹无文质，浊水蛟龙有屈伸。玉版谭禅共调笑，朱樱荐食动酸辛。荒涂今古明明在，策足何知要路津。
舟中看雪用蒋文从韵（明末清初·陆典）　　七言律诗　押寒韵	绥绥一夕洒林峦，双桨招携载酒宽。劫尽乾坤存太素，岁穷人物入高寒。禁多风雅篇中见，借少方蓬海外看。老我无才夸白战，醉歌欲起卧袁安。
赠江右施伟长一首（明末清初·陆典）　　七言律诗　押庚韵	须眉历落舌纵横，讲武论文满座惊。提笔杀人犹带血，杖藜哭世不闻声。踢翻北斗身须见，吸尽西江气未平。千古鲁连归海上，何人一矢躲聊城。
次和牧翁三月十六日招集娄东诸词人论文即事（四首选一）（明末清初·陆典）　　七言律诗　押微韵	麈尾清言喜入微，玄亭俗客驾来稀。山光独隐乌皮几，世事双扃白板扉。寥落关河闲战垒，苍茫天地剩渔矶。春风片席高人语，千仞分明一振衣。
