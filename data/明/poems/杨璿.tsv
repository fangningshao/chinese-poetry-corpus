与余民用、潘时觐同游惠山（明·杨璿）　　五言律诗　押庚韵	前朝湛氏宅，十载一经行。境胜多题咏，僧闲少送迎。松风禅榻静，花雨石床平。共饮山中水，萧然脱世情。
雨憩听松阁（明·杨璿）　　五言律诗	山雨正冥冥，山僧开翠屏。水拖千涧白，云约半峰青。石髓分茶鼎，尘心静佛经。松风坐来定，余韵绕檐楹。
陆墟别业（明·杨璿）　　七言律诗　押齐韵	文笔峰前湖水西，幽栖地僻少轮蹄。花间稚子坐垂钓，竹下老翁行灌溪。酒熟漫判金谷饮，诗成先许锦笺题。已闻孙笋如蓬贱，更说雕胡似掌齐。
安阳山（明·杨璿）　　七言律诗　押删韵	宦辙东西未得还，十年飞梦绕家山。一时胜会非良偶，半世浮名总是闲。幽境会心诗里写，野花随意醉中攀。君恩早晚容归老，准拟常依水竹间。
次韵天全公东济川上人二首（明·杨璿）　　七言律诗　押庚韵	兰若迢遥信马行，浓花随处笑风情。英台仙去名犹在，清磬僧闲手自鸣。晓认千峰春有迹，月明万簌夜无声。石床细扣愣伽旨，怪底东方白易生。
