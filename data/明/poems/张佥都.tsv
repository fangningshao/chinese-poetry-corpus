元夕同李伯承高伯宗赋得火树银花合（明·张佥都）　　五言律诗　押灰韵	火树排虚上，银花入暗开。一宵春色到，万户夜光来。对月惊飘桂，临风拟落梅。莫辞归去晚，携得艳阳回。
雪夜邓州顾别驾送至丹江有诗见赠赋此答之（明·张佥都）　　七言律诗	寂寂丹江夜色空，风尘郡国叹飘蓬。岂无佐吏如殷浩，雅有中郎识顾雍。雪霰微茫渔火外，星河摇落戍楼东。怜君尚策青丝骑，却与山阴访戴同。
回中山（明·张佥都）　　七言律诗　押灰韵	承露甘泉次第开，如何七夕上之回。班龙五色垂天下，翠凤千旗荡日来。异代巡游那可问，殊方登眺自生哀。茂陵只在兴平里，夜雨秋风长绿苔。
留别殷仁夫（明·张佥都）　　七言律诗　押支韵	合黎山畔黑河湄，四月津亭散柳丝。同是投荒君且住，可能生别我无悲。弟兄绝域分襟处，尊酒斜阳奏角时。玉塞金陵千万里，相看歧路泪双垂。
留别赵梦白（明·张佥都）　　七言律诗　押元韵	娟娟丛竹翠犹翻，冉冉微霜白渐繁。海上孤槎张博望，尊中十日赵平原。江鸿片月寒争渡，朔吹空林晚自喧。知己风尘看汝在，那能离别不销魂。
留别刘玄子（明·张佥都）　　七言律诗　押尤韵	即看宾客散应刘，何意功名到故侯。薄宦未能成病免，离筵早已入边愁。旌旗黯黯黄河暮，雨雪霏霏白草秋。纵使登楼堪望远，浮云无处觅中州。
寄见甫弟（明·张佥都）　　七言律诗　押真韵	历尽巴山白发新，西风何处不伤神。马曹蹭蹬官难起，鸟道艰危老更贫。九派长江春后雁，一年芳草梦中人。相思况是无消息，徙倚天涯涕泪频。
送伯宗高比部为景府长史（明·张佥都）　　七言律诗　押歌韵	方城紫气郁嵯峨，带砺今看帝子过。砺指恒山为太岳，带环涢水作黄河。朝廷礼数元王异，宾客文章宋玉多。在昔曳裾应不贱，休从华发怨蹉跎。
月夜闻笛（明·张佥都）　　七言绝句　押支韵	十载皋兰三出师，角巾归第鬓如丝。那知今夜关山月，却向中原笛里吹。
