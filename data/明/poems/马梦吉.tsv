过崇武写怀（明·马梦吉）　　七言律诗	崇武翩翩渡晚河，飘然天地一轻艖。王程车马曾经涉，驿路旌旗几度过。宦况渐怜青鬓改，旅怀长望白云歌。罗浮咫尺如堪对，回首神京路已赊。
怀古（明·马梦吉）　　七言律诗　押歌韵	使节翩翩晚渡河，挥毫吊古漫蹉跎。千年霸气凌山岳，一剑孤魂逐逝波。亚父彭城埋怨骨，虞姬垓下咽悲歌。凭君莫话兴亡事，花落花开可奈何。
次鲁源先生韵裁答宗志（明·马梦吉）　　七言律诗　押先韵	抱疴归来思渺然，故园朋旧意堪怜。十年问学寻真谛，半夜论心得妙传。吾道本来无障翳，俗情空自混风烟。凭君指点江门路，活水源头便现前①。
