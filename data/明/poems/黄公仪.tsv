任河池漫成八句（明·黄公仪）　　七言律诗　押支韵	衔恩西去守河池，节操承家愿未移。接籍已知生齿寡，前驱安怪吏人迟。蛮风肯为双轓肃，昼日偏宜一鹤随。郑侠有图吾可绘，入疆何敢复言疲。
怀远雨夕（明·黄公仪）　　七言律诗　押真韵	江郡东来此要津，万山如戟斗嶙峋。舟航阻绝经商路，车马踌躇问驿人。风至烟尘常扑面，雨馀沾湿不容身。愁听门外桓伊笛，何用喧喧动四邻。
得同社欧嘉祝秋闱捷报（明·黄公仪）　　七言律诗　押真韵	夙盟谁不羡藏珍，到此欣闻脱颖新。三献已知终售主，一鸣应自足惊人。唱来白雪称高调，步去青霄已绝尘。明日上方逢给扎，长扬羽猎更无伦。
署中梅花（明·黄公仪）　　七言律诗　押麻韵	小院寒梅冬著花，似迎春意到窗纱。淡香枝上霜疑密，疏影林间月欲斜。吟处何如官阁动，折来将寄陇头遐。閒情不作师雄梦，皤鬓偏惊对物华。
登河池城看筑工（明·黄公仪）　　七言律诗　押真韵	孤城一上一伤神，佚道犹难信子民。累土莫忧过百雉，结茅今已历三旬。山来粤北连多隘，地去黔西在接邻。近报荒蛮窥四境，正思戎马泪沾巾。
吴守戎招集寿佛阁（明·黄公仪）　　七言律诗　押灰韵	新筑禅林傍水隈，北城连骑快追陪。正逢过雨频挥麈，有约观涛复举杯。难向风尘嗟吏隐，便于词赋识仙才。须臾霁月山头见，似共慈云落上台。
周邑侯枉过村居（明·黄公仪）　　七言律诗　押歌韵	郎星行部及春和，老稚争迎睹玉珂。曲巷向逢仙吏寡，应门今报使君过。为怜折节忘轩冕，何限留馨在薜萝。苍赤安危劳置问，保釐谁不望恩波①。
初至苍梧有作（明·黄公仪）　　七言律诗　押虞韵	南纪遨游兴不孤，扁舟今始过苍梧。峡中赤水还朝夕，洞里丹砂问有无。百雉河山成锦绣，千帆榷酤奉征输。邮亭未可逢关吏，漫学终军浪弃繻①。
舆地图载河池有智州山意为名胜询之州人无有知者口占一绝（明·黄公仪）　　七言绝句　押删韵	河池环绕尽皆山，叠嶂层峦莫可攀。问及智州人不识，名山虚列地图间①。
