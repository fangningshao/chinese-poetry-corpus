过故沈丘王废苑（明·田汝鳷）　　五言律诗　押虞韵	寂寞何王苑，荒凉废寝孤。月临还玉砌，风振自金铺。春暖狐交窜，天昏鹳独呼。可怜台下柳，还对古城隅。
御苑秋砧（明·田汝鳷）　　五言律诗　押侵韵	露结金扉冷，霜凄绣幕深。搴罗出素手，乘月响清砧。高入宫云断，低随阁漏沈。无言为谁苦，永夜助蛩音。
天王寺春望（明·田汝鳷）　　七言律诗　押麻韵	招提春望尽烟霞，绿竹青松老衲家。门对三山纡宋苑，碑传二帝狩胡沙。云边虚阁流清磬，树里寒僧演《法华》。人代几回登眺处，空余辇道夕阳斜。
旅夜忆郁子南归（明·田汝鳷）　　七言律诗　押庚韵	月上高梧风露清，疏灯旅夜忆君行。孤舟深傍芦花宿，鱼火潜依浦屿明。江上雁过乡思剧，天涯人去梦魂惊。含情无那江皋晚，愁听寒更断古城。
秋兴四首（明·田汝鳷）　　七言律诗　押庚韵	宫梧殒翠下承明，御水流寒绕帝京。北极天连鳷鹊观，西山云起凤凰城。露凝仙阙开金掌，月照千门锁玉衡。惟有伶俜梁苑客，旅魂零落不胜情。
