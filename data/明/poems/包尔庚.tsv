苏武慢 秋日旅感（明·包尔庚）	玉分红，金橙剖绿，渐报江南秋老。正磋摇落，况复清砧，空外又闻频捣。佩剑磨残，唾壶击碎，耗却壮心多少。怅年来、病翮缡褷，逊他飞鸟。念从古、赋擅凌云，笔能摇岳，一例天涯潦倒。质衣酒肆，贷粟监河，不及侏儒长饱。潘鬓将凋，沈腰增瘦，留得一囊玄草。胜寒灯如豆，蛩吟四壁，伴人幽悄。
