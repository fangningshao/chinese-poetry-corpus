长安冬日即事二首（明·沈泰鸿）　　七言律诗　押东韵	满院微阳到朔风，厌看浪激在寒空。西山朝爽严城外，十月江梅藻句中。自许疏丛分冻雀，那堪上苑集冥鸿。纤埃似隔清凉国，佛火琉璃夜半红。
咏花影二首（明·沈泰鸿）　　七言律诗　押东韵	晻暧铺芬信化工，不教开谢听春风。剪裁素手应难定，相像冰姿也未同。物态尽从形里问，禅心讵待落时空。绿情红意遮分别，夜月朝阳西复东。
忆事（明·沈泰鸿）　　五言绝句　押庚韵	空山秋月明，处处暮猿清。不是愁肠断，还闻第四声。
长安雨后（明·沈泰鸿）　　七言绝句　押先韵	京尘行处是风烟，春晓常疑欲暮天。惟有濯枝新雨后，江南无梦也泠然。
春思三首（明·沈泰鸿）　　七言绝句　押元韵	乱水浮花正掩门，花神零落未招魂。春心不与春光尽，细向罗衫觅酒痕。
