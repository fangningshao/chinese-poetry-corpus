结屋（明·郭本）　　押宥韵	贮木二十年，一屋未必就。风雨日薄蚀，土花起皴皱。捐弃弗忍言，黾勉始结构。因循复三载，石雨穿寒溜。枯栋三两横，客来不敢留。人生须盖藏，辗转事饤饾。握粟出经费，厨人生怨诟。自笑鸠为巢，未了先白首。休哉孙五郡，去官借车厩。至今清白声，犹不愧屋漏。
哭杨焦山继盛（明·郭本）	滚滚数行泪，远为杨焦山。反复读谏草，五内皆潸然。自昔如弦直，累累死道边。机事渊海深，孰能察其端。天声震西北，地轴摇东南。日月复薄蚀，山湮谷成渊。问地地不语，吁天天不怜。孤愁何所极，塞于天地间。
过以祯西庄（明·郭本）　　押阳韵	杲日明西野，绿荫连松篁。清风徘徊至，满座纳虚凉。门窗见凫峄，苍翠飘岚光。时闻读书声，伊吾禾黍场。东邻有坛杏，雨过生微香。
