九月二十四日早朝（明·林春泽）　　五言律诗	走马出东署，承明漏向残。月华分曙色，霜气重秋寒。车驾榆林道，衣冠玉笋班。小臣金鉴录，何处达龙颜。
宿青县公署（明·林春泽）　　五言律诗　押先韵	江亭寒色净，夜榻水光连。远意青山外，孤心白月前。生涯真泛梗，客路又穷年。深坐烧官烛，闻鸡独不眠。
中秋清源公署（明·林春泽）　　七言律诗	万里秋光旅夜清，空庭倚杖转伤情。月明偏照干戈地，风冷惟闻鼓角声。东海鱼龙俱寂寞，南枝乌鹊尚飘零。天衣欲把思无力，愁绝长安北斗城。
谢刘中丞商侍御建百岁坊（明·林春泽）　　七言律诗	翠旗谷口万松风，喘息犹存一老翁。讵意夔龙黄阁上，犹怜园绮白云中。擎天华表三山壮，醉日桑榆百岁红。愿借末光垂晚照，康衢朝暮颂华封。
宫词（明·林春泽）　　七言绝句　押文韵	沈香亭北夜炉熏，自拨琵琶向夜分。岂是玉颜偏寂寞，君王原不识昭君。
行宫二首（明·林春泽）　　七言绝句　押真韵	汉皇车驾拟南巡，河上行宫处处新。杨柳堤边含雨色，翠眉愁结未舒颦。
居庸歌赠张心斋侍御（明·林春泽）	居庸城堞摩青穹，关门跨峙虎豹雄。千岩萧萧响戍柝，万木惨惨回悲风。上谷云中出三辅，北门锁钥金汤固。飞峦峭壁苍翠寒，迅湍惊涛雷霆怒。忆余昔度关头云，边烽初息无妖氛。儿童走卒手加额，为说潞阳张使君。往者先帝事西巡，翠华晨渡榆河津。六军腰横白羽箭，八骏身被金龙鳞。驾言遥遥向西指，使君闭关不肯启。赤心独把逆鳞批，劲气直作神羊抵。群小口噤不敢言，乃挽六辔回东辕。使君六月霜风冷，即今凛凛横关门。君不见朝廷有道单于款，土木之监犹未远。穆王马迹穷昆仑，千载祈招徒恳恳。呜呼！张公之力能回天，况当揽辔澄九埏。吾将望尔于泰华之山巅。
