如梦令（明·施绍莘）	日约楼阴初整，风暖烟消人静。早起未梳头，闲扫小园芳径。清净，清净，只剩数枝花影。
浣溪沙（明·施绍莘）	半是花声半雨声，夜分淅沥打窗棂。薄衾单枕一人听。密约不明浑梦境，佳期多半待来生。凄凉情况是孤灯。
菩萨蛮（明·施绍莘）	春深加倍心情恶，慵歌懒笑梳妆薄。独自掩窗纱，莺啼诉落花。梦回刚拭泪，偷立秋千背。风起乱红飞，不知双泪垂。
点绛唇 泖桥次韵（明·施绍莘）	寺枕荒塘，时时雪浪吞僧屋。桥头路曲，废井当枯木。如此幽闲，恰好闲人宿。窗敲竹，酒醒茶熟，天水鹦歌绿。
浣溪沙 月夜（明·施绍莘）	如镜窥妆逗小楼，真珠帘外半痕收。倒簪花影上人头。品得秦筝初度曲，花前和露耍千秋。柳丝浓翠拂鞋钩。
浣溪沙（明·施绍莘）	愁卧寒冰六尺藤，懒添温水一枝瓶。乱鸡啼雨要天明。等得梦来仍梦别，甫能惊觉又残灯。西江别路绕围屏。
谒金门（明·施绍莘）	春欲去，如梦一庭空絮。墙里秋千人笑语，花飞撩乱处。无计可留春住，只有断肠诗句。万种消魂多寄与，斜阳天外树。
满庭芳 初夏（明·施绍莘）	树染橙香，花燃榴火，曲池莲盖初张。槐阴半亩，引起竹床凉。门静闲花自落，小园中、无数新篁。凭栏久，闲调鹦鹉，摘叶戏螗螂。日长，真似岁，轻施冰簟，闲梦羲皇。正孤蝉吟树，乳燕依梁。且喜黄梅过也，建兰开箩岕茶香。东斋晚，一壶村酒，新月上松窗。
