旅馆秋夜不寐（明·陈韶）　　七言律诗　押支韵	残梦惊回枕半欹，山城何处角声悲。鬓毛似叶秋都落，骨肉如星晓渐离。沽尽酒资为客久，欠多诗债了人迟。黄花开处凭谁报，三径归看未有期。
早春书怀（明·陈韶）　　七言律诗　押元韵	春来生怕恼吟魂，不待春来便出村。诗骨瘦来山并耸，酒肠宽去海都吞。板桥晴雪梅花路，茅店东风竹叶尊。囊底青蚨有三百，未甘骑马傍人门。
