寿见复六十（明·李如一）　　五言律诗　押阳韵	数载列冠裳，朱颜鬓未霜。门多长者辙，酒共少年场。有子能不朽，随兄尚雁行。百年行乐健，秋月药栏香。
仲弟习静东园构亭奉先慈志感一首（明·李如一）　　七言律诗　押元韵	圣善遗龛供小园，仲郎思永构层轩。偏惊蔚草心空切，欲卧冰鱼殇觉翻。今日怡颜惟雁塔，昔年留训在鸰原。栖身恨不依祠侧，吩咐司香莫过喧。
见复弟二月二十生作诗寿之（明·李如一）　　七言律诗　押庚韵	初度春逢两度晴，晚年应学少年行。田园共乐贫长统，婚嫁粗完老尚平。何必洞天藏大酉，漫携斗酒祝长庚。谁云一日长乎尔，满世百花皆是兄。
示孙辈（明·李如一）　　七言律诗　押青韵	五世辛勤诗礼庭，相传独此旧毡青。风云奋迅舒双翼，灯火沈酣醉一经。学语自宜壮岳置，援弓莫夺弈秋听。孝忠已有叔榜样，须作尔曹座右铭。
新迁南庄，喜友人送菊，用李中麓次唐荆川咏菊韵二首（明·李如一）　　七言律诗　押阳韵	松菊秋冬并历霜，重阳景物映松堂。数杯白堕吾供趣，几朵黄花人羡芳。老至可怜空见色，年高始信但闻香。英茎作供衰尤藉，花槁枝头枕未忘。
元旦次日（明·李如一）　　七言律诗　押支韵	雪片横飞日影随，阴晴错出使人疑。村中贲节纷纭过，门外酬劳步履崎。吟友既亡无伴侣，眇躬默坐悔迁移。书生夙习难抛弃，字得窗光便叫奇。
次昌仲弟喜雨一首（明·李如一）　　七言律诗　押文韵	迩来萧索不堪闻，笔砚虽疏尚未焚。幸得甘霖扶秀实，好留衰骨共芳群。食新屡饱无穷惠，吐故连收有韵文。桂树垂垂应伴月，可容豪兴席中分。
书目写就自题（明·李如一）　　五言绝句　押寒韵	蠹简生平习，衰残展未完。藏书数万卷，留与子孙看。
柬许伯清（明·李如一）　　七言绝句　押文韵	衰贫出口便纷纭，尘俗形骸懒谒君。梦寐当今子将子，骚坛月旦可容闻。
