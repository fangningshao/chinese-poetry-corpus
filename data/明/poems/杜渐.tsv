海珠（明·杜渐）　　七言律诗　押阳韵	息偃频来借上方，晓瞻晴旭捧扶桑。烟消黛色横明镜，风漾波光上画廊。海阔直疑天地小，僧閒真觉世人忙。生平自此尘襟涤，愿友山间白石羊。
谒李忠简公祠（明·杜渐）　　七言律诗　押侵韵	前哲高风播海浔，祠堂瞻拜惬遐心。东南秀气干星象，文武才名振古今。万顷春潮回砥柱，九重时祀到诃林。文溪千载清流在，不共珠江较浅深①。
小金山（明·杜渐）　　七言律诗　押侵韵	似爱逃禅几度临，水心虚槛倚长吟。花开花谢成春夏，潮长潮消无古今。天末青山如北固，海边明月到东林。超然境界非人世，何处瀛洲更可寻①。
厓山吊古（明·杜渐）　　七言律诗　押侵韵	宋主潜踪何处寻，厓云愁色昼阴阴。若非塞北金牌急，未必溟南玉玺沈。千古英雄空有泪，一时天地果何心。邦家兴废寻常事，海畔行吟感独深①。
浮邱社怀赵太史（明·杜渐）　　七言律诗　押尤韵	金银楼阁紫烟浮，赤舄仙踪寄上头。社辟雅堂人去远，秋深玄圃客来游。衮衣未断公归恨，别墅能忘世治忧。怀旧定悬清夜梦，迢迢瀫水到浮邱①。
飞来寺（明·杜渐）　　七言律诗　押灰韵	维舟峡麓登中宿，寺记飞来有是哉。若果飞来必飞去，不能飞去定飞来。层云半掩千峰出，一水中流两岸回。何事不同僧结伴，南浮北去入风埃①。
