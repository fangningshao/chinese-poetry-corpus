次酬潘子迁执丈并荅讯曾笃卿表弟（明·陈善赓）　　七言律诗　押鱼韵	卜居宁问楚江渔，半亩依城数掾馀。绝世却希人事淡，藏身犹愧姓名疏。弟兄浪迹真萍似，孔李通家更水如。独羡遗吴称间代，未须黄石授编书。
六朝清隐寿潘子迁执丈（明·陈善赓）　　七言律诗　押萧韵	沧溟逸翮自逍遥，漫拟閒居赋寂寥。金鼎香传洪令熟，玉笙吹向子乔招。嘤鸣荏苒同三世，鸿藻才华踞六朝。近报新恩频诏老，看君七十老渔樵。
秋夜偕诸子饮罗伯常镜园（明·陈善赓）　　七言律诗　押东韵	名园幽僻足芳丛，白社开尊此夕同。琥珀光摇寒炬色，芙蓉香带菊花风。谈深茗碗双星下，人坐冰壶一镜中。夜气渐深霜渐落，林间纤月隐朦胧。
九日答潘茂才（明·陈善赓）　　七言律诗　押先韵	闲亭幽寂似枯禅，偶读新诗亦爽然。授柬自同莲社后，开尊谁共菊花边。风前得句惊霜雁，云里怀人隔暮烟。欲把茱萸聊寄赠，蒹葭无柰渺长天①。
