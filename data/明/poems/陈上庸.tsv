过小云谷梅亭听岭飞霞先辈鼓琴（明·陈上庸）　　五言律诗　押侵韵	亭高日夕阴，四望欲春深。古木花争发，青山鸟自吟。我来及明月，君正抚瑶琴。雅韵同谁赏，泠泠此际心。
初秋喜邝无傲过宿山斋（明·陈上庸）　　七言律诗　押歌韵	好月良宵能几何，衡门难得故人过。话逢子夜炎蒸去，事忆青山感慨多。酒可禁愁浑忘癖，诗能却病欲成魔。怡怀尚有留宾榻，满沼荷香鸟复歌①。
望湖楼（明·陈上庸）　　五言排律	清迥凭湖侧，高轩枕水湄。望收青草阔，閒与白云期。落日凝寒雾，衰藤挂短枝。亭从天外赏，山许镜中窥。棹舫堤桥过，攀崖拥露跻。笛残知牧返，歌歇识渔疲。鸥尽忘机日，花多解语时。芄兰公子佩，秋水美人思。信有庾公酒，能无王粲词。下临虽不极，上出岂如斯。睇目神将远，濯缨吾在兹①。
