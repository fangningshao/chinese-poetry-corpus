江村晚步（明·尹琦）　　五言律诗　押东韵	散步出门去，行行怯晚风。隔溪多浣女，前棹一渔翁。返鸟依林密，微云绕岭蒙。我游亦已久，归去与谁同。
答查伊璜见赠（明·尹琦）　　五言律诗　押庚韵	江流不可复，珠海问津行。世路多奇险，君心自太平。欲寻今古事，故作浪游情。笔墨随歌舞，笙歌乐盛名。
铜雀台（明·尹琦）　　七言律诗　押灰韵	有客新从魏地来，为言曾上魏王台。阴谋盖世成何事，漳水东流不复回。弦管已成山鸟弄，绮罗留作野花开。年华想象无消息，惟有猿声薄暮哀。
答澹归师见赠（明·尹琦）　　七言律诗　押真韵	旷代相期只一人，羡君能付等閒身。还家可作腰金贵，蹈海宁甘粒食贫。谏草焚馀浑似梦，头颅秃去任生新。当年媒孽风波起，谁得相从世外臣①。
