寄傲园小景十幅仿卢鸿一草堂图诗自题十首 笼鹅阁（明·刘珏）　　五言律诗　押文韵	谁知轩后阁，宛在水之濆。牖外树交合，阶前萍即分。鸟窥书影静，鱼伺墨波勤。岂有山阴帖，人言此右军。
寄沈同斋（明·刘珏）　　七言律诗　押真韵	药栏花径断红尘，坐阅升平五十春。茧纸有书皆晋体，锦囊无句不唐人。新图写就多酬客，美酒沽来只奉亲。昨夜天涯忆君梦，西风吹过楚江滨。
答陈醒庵二首（明·刘珏）　　七言律诗　押阳韵	玉堂仙去白云乡，更喜风流得仲将。紫玉制箫吹别调，黄金换酒涤愁肠。百年天地双青眼，十亩园林一旧庄。记得去年同看竹，水云深处叩僧房。
挽夏太常仲昭二首（明·刘珏）　　七言律诗　押支韵	同官十载住京师，一片高情我独知。箫管隔云春宴处，佩环摇月早朝时。墨翻东绢千竿竹，灯淡西窗数局棋。谁道归田犹有乐，胜游常醉习家池。
寄傲园小景十幅仿卢鸿一草堂图诗自题十首 其四 螺龛（明·刘珏）	竟日双扉掩，其中草色新。石幢门外树，法相壁间寻。借渡石微窄，凿渠雨始深。一登绵昼夜，萧寂了无音。
