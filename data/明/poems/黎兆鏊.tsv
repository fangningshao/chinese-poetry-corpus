将归五羊赋谢梁遂良侍御（明·黎兆鏊）　　五言律诗　押真韵	二天分两地，回驭值埋轮。朝日不到峡，秋风思故人。槿花随委路，棕叶贴轻身。心共羊肠绕，回看处处春。
都中元夜承何象冈宫詹陈杲庵给谏二同年宴集观登即席赋（明·黎兆鏊）　　七言律诗　押真韵	抖尽长安十斛尘，频年倦封帝城春。上书敢问中兴相，结袜原多侍从臣。雪入敝裘侵短袂，风吹蓬鬓垫疏巾。细听玉漏朝天去，且取华灯照故人。
秋闱校士呈两主考并诸同寮（明·黎兆鏊）　　七言律诗　押先韵	建陵城里锁秋烟，奎庭论文太史前。暗索骊黄呈伯乐，浪寻星宿问张骞。云从桂水层层浣，月出漓波正正悬。自愧磨砻非匠琢，敢将烧玉辨于阗。
剑阁（明·黎兆鏊）　　七言律诗　押寒韵	自昔人歌蜀道难，天彭井络剑锋看。蚕丛空割三分地，鸟道还纡十八盘。半壁军储支楚堑，连年烽火达长安。轻身报国崎岖尽，忍听哀猿堕泪寒。
上蜀殿下（明·黎兆鏊）　　七言律诗　押歌韵	玉潢分陜重岷峨，桐叶新封玉露多。天府久称巴僰地，维藩先贡涧瀍禾。梁园雪起词臣赋，巫峡秋听楚客歌。鸿宝书成丛桂里，频倾醴待穆生过。
过楚宫（明·黎兆鏊）　　七言绝句　押东韵	巫云巫雨暗湘中，手把沅兰问楚宫。宋玉宅前芳树满，晚来犹起大王风。
槿花（明·黎兆鏊）　　七言绝句　押庚韵	春风何意谢朝荣，十二雕阑媚眼轻。可是野人篱下种，一湾流水插柴荆①。
