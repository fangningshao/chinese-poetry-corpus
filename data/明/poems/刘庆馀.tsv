北岸渔歌（明·刘庆馀）　　七言律诗　押歌韵	江郭逢春处处和，群鸥上下浴烟波。斜风嫩雨翻青笠，轻絮飞花点绿蓑。短棹不妨潮浪涌，疏篷偏占月明多。得鱼沽酒陶然后，晚傍杨堤欸乃歌①。
独珠回峰（明·刘庆馀）　　七言律诗　押删韵	孤峰缥缈耸云间，蜒蜿天成控百蛮。象罔虚传遗赤水，明珠今化作青山。九霄隐跃骊光吐，一颗疑从合浦还。我欲淩空挥八极，直来海外得跻攀。
双滩赴海（明·刘庆馀）　　七言律诗　押支韵	澄南碧涧绕城陲，争赴朝宗涟且漪。静影沈沈呈素练，惊湍潺潺奏埙篪。双龙喷雨涵天阔，万顷浮光丽日奇。想是源头多活水，长桥日夜汪流澌。
西峰牧笛（明·刘庆馀）　　七言律诗　押灰韵	乱石荒村小径开，断桥流水复萦回。一犁春雨牵黄犊，半亩芃田映绿苔。柯竹响生天籁动，梅花韵叠楚歌来。临风三弄同归去，不觉西风夕照催①。
