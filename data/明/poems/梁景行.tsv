从白沙先生游厓山谒大忠祠作（明·梁景行）　　五言律诗　押尤韵	忠祠奇石屼，正气大江流。此日悲狂浪，伤心覆御舟。三仁心矢日，一旅运逢秋。千古厓山上，哀猿处处愁①。
阙题（明·梁景行）　　七言律诗	扁舟閒度峡山云，遥望旌旗曙色分。一水中流通楚越，两禺高峙倒星辰。凌空古阁堪留梦，入洞名花笑向人。海国太平公等在，欲磨崖石记斯文①。
百鸟图为司空李西涯题（明·梁景行）	乾坤万象真留形，谁家画史传分明。羽毛变化极纤巧，模象仿佛传其精。千回万转各殊异，东涂西抹如生成。鹭浴晴波荡凫雁，鸬翻远渚盟鵁鶄。雏鹙老鹳浮河白，眠鸥舞鹤迷田青。鸳鸯欲动鸂鶒止，乌鹊翔集鸺鹠惊。并坐枝头见黄鹄，摇曳原上鸣斑鸰。翂翂翐翐鹪鹩起，栖栖昵昵栗留停。暮雨江南鹧鸪湿，秋风北海搏鹞清。鸲鹆能言笑鸠拙，鹦鹉解语夸鸆灵。雕鶽凌厉卑鶗鴂，𪄶鹈冲突欺鸠鹒。枪榆斥鴳不处木，差池鴶鹄仍催耕。𪆱鶧白雉贡异国，翡翠大鸟来南溟。鹨鹍鸧鸹自惊悚，𪄱鸙鷑鵧喧相争。赫赫鹓鹣与鷎鵺，嗅嗅鸨鹘群翁鹏。邓林吸木闻夜静，珠树鹔鹴知风生。子规百舌竞来往，画眉倒挂频叮咛。太平天子御宸极，九苞丹凤来虞廷。回头一顾韶箫作，啁啾百鸟俱无声。我从何处见画本，司空李氏今名卿。欲留数语话端的，却愧才非杜少陵①。
