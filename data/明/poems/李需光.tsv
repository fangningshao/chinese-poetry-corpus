秋日集海珠寺（明·李需光）　　七言律诗　押庚韵	万顷波涵碧海澄，龙宫珠放耀仙城。光浮五色琼楼出，幻化诸天贝阙擎。宝磬漫敲春昼永，梵音长逐晚潮生。我来拂麈逢僧话，四面光风惬素情①。
登小金山（明·李需光）　　七言律诗　押尤韵	灵洲屹峙瞰中流，影湛晴波翠黛浮。宝藏菩提纡岁月，妙高灯火自春秋。江容点缀千林暝，景色萧森万树稠。莫倚飘蓬嗟白发，夜深仙鹤掠孤舟①。
谒谢南海神登浴日亭（明·李需光）　　七言律诗　押青韵	浪戢潮平海效灵，清森祠宇镇南溟。五更日涌摇金碧，三岛烟消列翠屏。浩浩洪恩覃澥渤，洋洋禋祀享明庭。一尊寄傲沧波里，浴日亭寒酒未醒①。
罗浮（明·李需光）　　七言律诗	四百峰峦奠粤东，峭天屹屹削芙蓉。瑞摇碧落珠光灿，丹转真坛紫气通。崒嵂插空环翡翠，松杉夹道隐虬龙。登游欲问长生诀，须向山中访葛洪①。
厓山吊古（明·李需光）　　七言律诗　押删韵	洪涛滚滚吼厓山，万古英魂瘗此间。日抱孤忠翻浪赤，波飘血泪点苔斑。元腥已扫龙犹泣，宋愤长含玺未还。吊魂只凭江上笛，月明三弄水潺潺①。
