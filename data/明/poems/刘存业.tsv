资福寺（明·刘存业）　　五言律诗　押微韵	昔日嬉游地，重来愿不违。柱残高阁改，庵古老僧非。曲槛俯清水，迥廊步夕晖。何人知此意，更与一留衣。
题梁钝庵先生迎翠楼（明·刘存业）　　五言律诗　押庚韵	昔贤风已邈，台榭尚留名。草色迷花坞，苔痕上藻楹。径幽无马迹，林静有莺声。想像高人趣，悠然寄远情。
游罗浮四首（明·刘存业）　　七言律诗	说着登山有好怀，便携樽酒陟层崖。乾坤胜境无拘禁，今古游人自往来。尘占石台芳草弱，鸟啼云窦碧桃开。归来记取曾游处，展卷灯前取次裁。
凤凰台（明·刘存业）　　七言律诗　押灰韵	城中几许佳山水，胜日来游只凤台。若个诗人忙下马，旧时花雨忆衔杯。啼禽碧树森瑶室，遗履仙坛翳紫苔。门外纷纷满尘土，方知此景是蓬莱。
送洗马梁叔厚使南交（明·刘存业）　　七言律诗　押麻韵	四牡騑騑别翠华，锦衣英簜照天涯。壮心遥傍征南柱，豪气高凌博望槎。麟凤丰仪昭代出，文章声价远人誇。葡萄薏苡浑无用，管取归来学相麻。
过韶阳吊熊义士（明·刘存业）　　七言律诗　押灰韵	天骄杀气中原下，孺子龙舟海上来。庾岭征师云阵捲，曲江降将夜城开。山河有恨忠魂激，日月无光壮士摧。感慨芙蓉津下水，至今犹动路人哀①。
游山诗次杨吉士韵送路从龙（明·刘存业）　　押寒韵	六鳌钓罢虹霓竿，玉笙乘风吹紫鸾。微吟呜呜倚清寒，赤松山深轻相韩。我有虚室炼就丹，与君握手倾肺肝。不须清露出铜盘，一胸盈盈冰玉团。拂拭莫耶醉中看，殷勤赠以青琅玕。天地云霞制衣冠，直登蓬瀛履屼巑。回首日月空跳丸，蜀道非难人自难①。
