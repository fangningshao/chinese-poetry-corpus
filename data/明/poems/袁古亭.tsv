访友不遇（明·袁古亭）　　五言律诗　押齐韵	路入柳边迷，柴门觅旧题。地藏春树暖，云压夕阳低。野蝶倾谁舞，幽禽独自啼。山翁何处去，帘外草凄凄。
秋日吉安书怀（明·袁古亭）　　七言律诗　押灰韵	浪涌寒江秋又回，旅怀偏负菊花杯。愁闻边塞催鼙鼓，忍见风霜剪草莱。万里飘零金嶂寺，两秋摇落凤凰台。凭高不尽岑阳兴，极目高天一雁来。
秋日感怀（明·袁古亭）　　七言律诗	露湿银桥暑气清，寒风一夜剪疏棂。乡关迢递肠应断，京国繁华梦未醒。北雁远冲寒水落，残蝉犹带夕阳鸣。天涯处处嘶胡马，客路风高难请缨。
登凌山紫剑亭（明·袁古亭）　　七言律诗	步上凌山紫剑亭，剑横霄汉斗牛惊。水拖晴练风前皱，山列华簪雨后青。烟火几家人远近，风霜千里客飘零。望中咫尺长沙路，欲把文章吊屈平①。
