鹦鹉（明·张维）　　七言律诗　押先韵	憔悴君家历岁年，翠襟蒙宠自须怜。能言肯信真如凤，钩喙应知不类鸢。千里云山迷陇树，几回魂梦绕秦川。稻粱未必虚朝夕，直为樊笼一惘然。
蛙（明·张维）　　七言律诗　押尤韵	熟梅天气雨初收，何处蛙声隔水楼。鼓吹翻嫌惊好梦，公私谁为乱閒愁。薰风候已违花信，碧草凉应动麦秋。赤鲤闻雷争变化，尔能烧尾跃云不。
戏题斗促织（明·张维）　　七言律诗　押阳韵	自离草莽得登堂，贤主恩优念不忘。饱食瓮城常养锐，怒临沙堑敢摧强。敌声夜振须仍奋，壮气秋高齿渐长。眼底孽馀平剪后，功成谁复论青黄。
蝇（明·张维）　　七言律诗　押先韵	呼朋引类竞纷然，入我房栊扰昼眠。鼓翼有声喧耳畔，侧身无赖簇眉边。频惊栩栩南柯兴，始信营营止棘篇。挥汗未能操咏笔，任他长剑逐堂前。
