登拂水岩（明·顾云鸿）　　五言律诗　押庚韵	一杖入丛箐，春泉处处生。岩侵湖墅近，崖豁海门平。云径分樵出，风林带鸟倾。盘回千嶂尽，下界一鸡鸣。
还山（明·顾云鸿）　　五言律诗　押真韵	柴门一以杜，胜事日相因。移竹听初雨，披花出故人。石衣行地古，野语隔墙新。忽笑朝来梦，风尘易水滨。
昭君怨（明·顾云鸿）　　七言绝句　押真韵	一闭昭阳二十春，才瞻天表已胡尘。由来错认君王弃，过眼何曾屈一人。
雪夜梦与受之登楼境界超远已觉恍有所得口占纪之（明·顾云鸿）	任城腊五夜，雪势浩方永。拥裘深帷中，照见须眉影。神马挟冯夷，我驭何不骋。遂登白玉楼，俯视方壶顶。秋阳郁平林，下界亦井井。有美楼居人，含毫发奇颖。拍肩遂共歌，绮思一时冷。谈笑闻邻钟，冷然得深省。
