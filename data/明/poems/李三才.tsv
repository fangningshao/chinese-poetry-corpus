秋夜宿直（明·李三才）　　五言律诗　押先韵	十载犹郎署，蹉跎愧少年。凉风回树杪，白露下庭前。漏度三更雨，灯残五夜烟。由来飞动意，回首欲茫然。
吕梁遇仲文留饮志别（明·李三才）　　五言律诗　押侵韵	潦倒从吾好，飘零见汝心。颜无别后改，交比向来深。船压鱼龙夜，星稀乌鹊林。人情惊反覆，肠断《白头吟》。
初至金陵酬李吏部于田（明·李三才）　　五言律诗　押东韵	飘泊愁谁语，艰难喜尔同。客心秋草外，世事酒杯中。野色侵船黑，江波荡晚空。相看无限泪，不是泣途穷。
初至金陵魏懋忠李于田见过留饮（明·李三才）　　七言律诗　押寒韵	春风洒涕别长安，此地开樽强笑欢。纵得故人分客恨，更教短铗对谁弹。秦淮日夜愁中急，汉阙崚嶒梦里看。闻道蓟门新接战，乡云边月共凭阑。
送诸博士寿贤量移过里兼怀顾叔时兄弟时方有洮岷之警（明·李三才）　　七言律诗　押庚韵	秦关西望壮心惊，风雪梁园送汝行。汉帝有恩前贾席，书生何计请终缨。金缯岁月翻挑虏，宵旰朝廷已论兵。若到江南逢二顾，安危万里想同情。
