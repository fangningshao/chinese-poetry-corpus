风雨中忆含桃（明·薛章宪）　　七言律诗　押歌韵	含桃摘后已无多，更耐风狂雨横何。纵有绀跗垂弱蒂，分无丹颗缀柔柯。朱唇失绛羞樊素，赪颊啼红泣苎萝。想见流莺正无赖，应同老子共悲歌。
阳山大石（明·薛章宪）	郧星自天着山巅，与天作石知何年。谽呀赑屃断后裂，欲随不随相钩连。硗然蹄股躩且跧，霜饕雪虐成顽坚。夸娥负山跂一足，罔象拔河耸两肩。嵌空窒罅鬼手刓，蜂房联络僧庐悬。崚层石磴蛇倒退，决往未省愁攀援。还从青衣驾赤犊，更觅小有穷兜玄。
