雅集分韵（明·高得旸）　　五言律诗　押萧韵	帝里春风早，金河冻雪消。暗黄初著柳，新绿已平桥。东阁情何限，西园景倍饶。朋簪喜相盍，歌咏乐清朝。
春夜次韵（明·高得旸）　　五言律诗　押东韵	柳叶蛾眉绿，花枝粉脸红。金鬟笼细雾，绣幕护香风。夜气三更后，春光二月中。梨云随蝶梦，来往绕帘栊。
题王叔明枯木竹石（明·高得旸）　　七言绝句　押萧韵	吾乡画手鹤山樵，鹤去山空不可招。真迹幸留王宰石，疏篁老树共萧萧。
晚春曲（明·高得旸）	香雨飘红换新绿，雏鸾怨咽参差玉。画阑坠露泣残妆，远翠愁山蛾黛蹙。劳劳乳燕说乌衣，海天凝云烟草迷。东流苦长西日短，惆怅花前畐卮。绣幕深沉雨声小，梦入神山良夜悄。镜里韶华又一年，曲渚鸡鸣锦屏晓。
钱舜举寒林七贤图（明·高得旸）　　押萧韵	骚坛逸响何寥寥，作者逝矣谁能招。诜然七子美风度，乃有遗像图生绡。衣冠半带晋秀气，人物绝是唐中朝。想当朝事得休暇，拟采野景归风谣。青骡黄犊踏冻雨，寒驴瘦马冲寒飙。醉鞭笑停以按辔，吟镫戏拍摧联镳。有花多情且少待，寻梅有兴非无聊。此图我尝见十数，高林大树风萧萧。扫除闲冗存简素，吴兴笔老才尤超。方之粉墨巧涂染，奚止天地相悬辽。尚疑高李六君子，当时未见潘逍遥。道同气合志相感，虽旷百世如同僚。画师晚出有深意，况自昔日传今朝。屋梁落月见颜色，妙处不待穷摹描。君不见袁安僵卧寒正骄，王维乃作雪里之芭蕉。
