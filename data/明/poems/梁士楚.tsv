游南华寺（明·梁士楚）　　七言律诗　押寒韵	楼船千里驻清滩，宾从相将礼法坛。出匣灵光生锡钵，登台佳气遍旃檀。江留花影诸天静，涛落松声五月寒。此去万缘俱息尽，青山随处逐黄冠①。
中秋九日得晴字（明·梁士楚）　　七言律诗　押庚韵	九十分秋夜气清，半轮沧海试新晴。东窗漏转花移影，南浦风高雁有声。千里美人圆缺恨，一尊词客古今情。相呼莫厌枫林醉，玄鬓年来祇自惊。
答黄公绍闻倭之作（明·梁士楚）　　七言律诗　押庚韵	沧海藩离彻五城，竹垣荒舍有枭鸣。清湍半饮胡人马，落日空窥汉将营。豪吏夜呼冯虎啸，美人春怨带鹃声。长缨莫笑迂儒计，试向尊前数甲兵。
怀侯国储参戎（明·梁士楚）　　七言律诗　押文韵	信陵宾客识侯君，持节南驱万马群。昼把鸟弓开塞月，夜潜鱼阵出关云。牵衣最喜春风满，把酒犹惊夜雨分。去日小楼僧未老，琅琅经贝不堪闻。
夜郎道中（明·梁士楚）　　七言律诗　押删韵	夜郎城北控南关，远俯三巴近百蛮。汉相战功留赤水，唐人诗思半青山。溪菁宿雨猿应啸，岭树连天雁欲还。同是边城更愁苦，可堪停辔问民艰。
九日黎惟敬朱石潭邓云川湛然上人集朝汉台（明·梁士楚）　　七言律诗　押东韵	初衣归隐故山中，出郭风烟迥不同。曲水细分陶径远，暮云低傍汉台空。高僧机向青山息，上客词兼白雪工。回首廿年征战扰，祇馀残菊对飞蓬。
江潭晚泊（明·梁士楚）　　七言律诗　押歌韵	两岸风花散逝波，共怜孤梦绕江沱。灯前对酒虚鸣剑，海畔传书尚枕戈。百计术穷詹尹卜，千愁心折鄂君歌。浓烟处处迷芳草，不见王孙奈尔何①。
题朱山人隐居（明·梁士楚）　　七言绝句　押麻韵	天畔晴峰敛醉霞，隔溪流水似僧家。蒲团不入游仙梦，独绕山城树树花①。
柳枝词（明·梁士楚）	钱塘堤水绕苏家，残雪霏霏点客茶。最是少年寻乐处，小桥深巷柳丝斜。
