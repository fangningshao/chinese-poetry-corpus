仲春即事（明·苏方晋）　　五言律诗　押侵韵	抵掌几升沉，朝花剧一吟。杯棬宁不古，犬马可无今。槛外时光迅，阶前雨气深。且兼多近况，长笑听啼禽。
春日有感（明·苏方晋）　　七言律诗	刺桐花落碧兰空，鶗鴂声中思万重。骠骑未提三尺剑，羽林宁挽六钧弓。蓬婆戍远寒云暝，铁瓮城高夕照红。借问月氏何日尅，将军谁是汉英雄。
草玄精舍次罗邑侯韵（明·苏方晋）　　七言律诗　押鱼韵	结构云霞笑自如，林间散发夕阳初。萧疏翠竹王猷宅，冶艳黄花靖节居。东郭短筇酣醉后，北山高枕梦魂馀。问奇间有人相识，静锁蓬窗解著书①。
柏梁体送欧崙山北上（明·苏方晋）	九真日南天宇宽，牛女星分朱明端。仙灵窟宅连蜷蟠，五岭重溟矗淼漫。扶舆蜿蟺满郁单，有美一人曰崙山。孕精毓粹矹巑岏，沙洲乃翁幼承颜。刻志励学熊和丸，平生浩气发冲冠。左图右书穷研钻，九流百氏摘瑕瘢。摛词千万翻涛澜，掐心擢肾剜肺肝。嵬眼倾耳惊崩湍，揽佩纫纕结茝兰。铺兜罗列衣冰纨，牛鬼蛇神怪携刓。骇人毛磔与胆寒，抱璞握瑜陋砮丹。雾縠参差珊瑚间，顿令屈宋如衙官。三都八斗飘棻檀，一朝举翮去长安。流音飞响雍门弹，淬锋砥锷挥镆干。锟铻拂试琢琅玕，柱堂栋厦耸大观。运斤游刃馀髀髋，岂徒芳誉插贤关。兔罝鹗荐将登坛，清庙朱弦玉朱干。鳞羽游翔宗虬鸾，咳唾九天珠落盘。何数谪仙召金銮，待诏先生齿见攒。矞云五色绕薇垣，天王得骏十二闲。真才方联玉笋班，扶摇九万风斯抟。簸荡乾坤谁跻扳，一鼓元气洗区寰。此日送君云漫漫，山齾齾兮水潺潺。秋霄淡荡香露漙，桂花馣蔼扶胥湾。兰桨清风盩屋间，南浦销魂心悲酸。离歌频写空濡翰，持杯把袂惜团栾，此去何时衣锦还。
