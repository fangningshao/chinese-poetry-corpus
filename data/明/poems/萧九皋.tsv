华表江声（明·萧九皋）　　七言律诗　押灰韵	标空峭壁倚江隈，入望江声动地来。水接苍梧通八桂，山连北极近三台。夜深拟和南征曲，风起应同玉剪催。闻道吕梁波峻急，汪澜千古砥潆洄。
文昌萝月（明·萧九皋）　　七言律诗	东郊烟树远依依，解指文光照翠微。芦荻溪边遥共映，薜萝丛上逗清辉。文心似雪盈阶玉，笔底生花满树琪。霓羽当年知满匣，嫦娥应共乐芳扉。
文峰耸汉（明·萧九皋）　　七言律诗　押先韵	崚嶒削立插云天，缥缈空中小八埏。奎壁星连光射斗，蛟龙日暖灿临川。东封碣石为池砚，西借昆阳作纸笺。赋就金门成五色，应多雁塔著名贤①。
文笔山（明·萧九皋）　　七言律诗　押先韵	谁将班管插遥天①，苍翠横空文自妍。澹点秋旻排雁字，浓添春雾走龙蜒②。便移锦石为池砚，即把香云作纸笺③。赋就金门成五色，应多雁塔著名贤④。
