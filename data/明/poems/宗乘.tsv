留别道恒（明·宗乘）　　五言律诗　押真韵	浪迹兼多病，相看独尔真。同消半载日，弥重一生身。凉月舟前路，秋风别后人。所怀应自得，情忘莫沾巾。
新冬（明·宗乘）　　五言律诗　押微韵	荒斋草尽腓，薄冷暗微微。上卷新秋句，加身旧葛衣。窗疏留堕叶，檐浅恋残晖。来往殊相绝，都忘举似机。
闲居（明·宗乘）　　五言律诗　押肴韵	落叶积深巷，闭门无客敲。闲云过石面，争雀堕篱坳。障眼书难废，看心日易抛。青青数竿竹，应不厌穷交。
发皋亭（明·宗乘）　　五言律诗　押遇韵	晓发凌苍苔，徘徊谷中步。松门磬已微，空翠惊相顾。涧声杂幽禽，岩花落深树。孤怀当何如，复此春向暮。
月下树影同石城赋（明·宗乘）　　五言律诗　押东韵	了不异真树，枝枝生自空。下檐云转影，摇壁野过风。淡极如烟外，欹多似水中。闲人古来少，心喻幸君同。
秋日小病同心石师强至山寺（明·宗乘）　　七言律诗　押微韵	寺门秋竹冷烟扉，石路欹斜在翠微。领略心情忘我病，寂寥光景见人稀。欲题古壁花生眼，久坐荒苔藓透衣。应笑学空多岁月，个中还挂往来机。
