自叹（明·叶琼）	自叹人生世，有子世代昌。子壮撑门户，和睦贵淳良。我家亦有子，有子反相伤。外人道名好，实未得其详。大儿若犬豕，三男似虎狼。忤逆无父母，认利作爹娘。剜我心头肉，医我眼前疮。骄媳侈言说，首饰置田庄。痴儿不省事，听信妻言章。怨我无业分，骂我穷鬼像。也曾养育汝，长大娶妻房。如何枕边说，亲甜胜蜜糖。嫌弃双亲陋，对犬叱姑嫜。三兄和两弟，日夜斗阋墙。见利不顾理，担棍又持枪。兄称兄本事，弟说弟高强。手足恩情断，水火各参商。桓公杀子纠，怀剑腹中藏。反言詈父母，瞪目骂高堂。借得男银使，利息倍乡邦。借得男谷食，立取稻登场。说尽长和短，全无把耳装。有此忤逆子，不如做和尚。欲与外人讲，犹恐丑外扬。受尽许多气，填塞满胸膛。为完儿女债，因少岁月粮。衣食虽分定，饥饿不可当。老妻夜聒耳，我亦泪汪洋。路远不能行，抱病在高床。诸儿各自计，逐利奔走忙。有儿无饮食，难同犬马养。有儿总不顾，恨父早不亡。生前尚如此，死后枉烧香。汝亦为人父，生子照汝样。天道岂无知，雷霆烨烨光。我今老又病，何须命更长。年衰皮骨弱，日夜厌糟糠。几度思量苦，一思一断肠。此恨归阴府，定当诉阎王。人孰无父母，谅不出空桑。父母虽贫陋，天恩不可忘。急难需兄弟，逊让些何妨。寄语人间子，慎勿乖彝常①。
