李少妇词（明·崔庆昌）	相公之孙铁城李，养得幽闺天质美。幽闺不出十七年，一朝嫁与梁家子。梁家之子鸾凤雏，珊瑚玉树交枝株。池上鸳鸯本成匹，园中蛱蝶何曾孤。丈夫壮志仕远方，山川阻绝道路长。儿女含情不忍别，一别那堪肠断绝。高梧叶落黄花香，忽惊今日重阳节。佳晨依旧复谁在，满苑茱萸不堪采。更上高楼望远天，天涯极目空云烟。不向旁人道心事，回头滴泪空潸潸。牛羊归尽山欲夕，门外终无北来客。此身愿得归泉士，死后那知离别苦。春花易落兰早摧，凤台翠幄垂蛛丝。芳魂不作武昌石，定寄湘江斑竹枯。斑竹枝头杜鹃血，血点泪痕俱不灭。青山碧草夜茫茫，千古香魂坟上月。
