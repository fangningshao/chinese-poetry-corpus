馀杭道中（明·徐时进）　　五言律诗	风雨馀杭道，崎岖事远征。树穿山罅绿，麦缀陇头青。马首望还望，羊肠行复行。仆夫忽攀柳，为报已清明。
和西吾师山居 结庵（明·徐时进）　　五言律诗　押豪韵	结屋藏空谷，翛然隔世嚣。半龛留月住，四壁倚云牢。泉绕铛边净，山围枕畔高。有人时问偈，一任叩扉劳。
望君山二首（思亲也）（明·徐时进）　　七言绝句　押删韵	春风犹记舞衣斑，暂借图书白昼闲。最是酒醒人静后，梦魂无夜不君山。
赠含珠（明·徐时进）　　七言绝句　押阳韵	银箭铜壶夜未央，薰风初入合欢床。怪来枕畔攲明月，自是君身有夜光。
题邓凤扇（字达如）（明·徐时进）　　七言绝句　押鱼韵	寂寞文园病渴馀，寻春偶入绛仙居。西湖十里莲如锦，试比卿妆总不如。
