客夜（明·龙瑄）　　七言律诗　押元韵	寂寥孤馆掩黄昏，满抱羁愁谁与论。时候早寒淮北地，田庐多润海边村。天凝蜃气朝犹暗，风杂潮声夜复喧。几夜强眠眠不得，拥炉枯坐欲销魂。
山居雪中（明·龙瑄）　　七言律诗　押元韵	风抱茅檐雪拥门，山居牢落易黄昏。平头踏冻舂粳米，榾柮煨烟煮菜根。万事由他愁不得，一寒如此乐犹存。清欢今夜须拚醉，倾倒何妨瓮酒浑。
平乐府（明·龙瑄）　　七言律诗　押先韵	凄凄烟雨岭南天，翠壁青林断复连。山县总荒兵火后，土民还住贼巢边。车筒昼夜翻江水，刀具春秋种石田。幸际时和太平日，不须鸡骨预占年。
荆山乡思（明·龙瑄）　　七言律诗　押微韵	驿厅长昼思依依，坐看晴檐柳絮飞。斜日鸟呼春不住，东风雁比客先归。山程迢递淹征辔，野水微茫梦钓矶。却忆旧居江口市，雨香蘋藻鲚鱼肥。
和南村春兴（明·龙瑄）　　七言律诗　押齐韵	朝来携杖到前溪，风暖花香满袖携。郭索近晴穿草出，钩辀长日隔林啼。松阴野庙将春社，茅屋人家正午鸡。眼底韶光尽诗景，酒庐僧舍漫留题。
