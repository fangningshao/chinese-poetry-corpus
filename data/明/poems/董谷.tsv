金山寺（明·董谷）　　五言律诗　押阳韵	孤绝江心寺，烟波接渺茫。浪花浮石磴，帆影落僧床。金碧辉天界，歌钟起下方。月明潮落后，倚槛听鸣榔。
云山图（明·董谷）　　五言律诗	众绿献秋色，寒山生夕容。林间静茅宇，云外响村舂。落日行文豹，澄江飞断鸿。遥怜徐孺子，一榻坐千峰。
塞上曲 辽阳（明·董谷）　　七言绝句	摇空白浪见玄菟，遍野黄羊是福余。最苦辽阳城下戍，月明清泪下吹芦。
临清柳枝词二首（明·董谷）　　押鱼韵	春早持斋一月余，罗衣初试觅香车。丁宁夫婿严斋禁，顶上归来始破除。
