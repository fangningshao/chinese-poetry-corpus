承瞻美子念左虞三君子枉顾小饮漫述（明·毛文蔚）　　押支韵	蓬庐日偃息，宾从忽来仪。开径荡暄浊，清云澹逶迤。翩翩诸君子，才藻何陆离。倜傥推王生，排难固不辞。曹丘好游誉，慷慨富文词。张侯更豁达，五斗轻金龟。惠顾良不薄，写我久怀思。翘林郁萧瑟，阳景相蔽亏。愿得素心赏，曷知黄发期。无为射声利，磬折多酸悲。
