丹阳道中（明·黄玄）　　五言律诗　押灰韵	五陵为客久，儒服满尘埃。望阙无知己，还乡愧不才。山阴残雨度，河广断云开。归去多朋旧，春城共酒杯。
河上立春（明·黄玄）　　五言律诗　押真韵	故国几时别，殊乡今早春。青阳开霁雪，残日送归人。渐与云霄隔，空惊岁月新。不堪零落处，愁泪满衣巾。
北岭陪殷大夜饮感别（明·黄玄）　　七言律诗　押先韵	故国秋风见仲宣，悲欢都集夜灯前。二毛对酒仍堪醉，万里还家祇自怜。树拂断猿疑峡路，月临征雁梦湘川。谩将草木同衰朽，未必阳春雨露偏。
送金秀才之温陵（明·黄玄）　　七言律诗　押阳韵	官亭花发酒初香，白马翩翩大道傍。醉客尽随歌舞散，寒川空对别离长。紫云洞里逢秋月，赤鲤潭边度早霜。休说故山多少恨，军中吹角断人肠。
秋夜听谷大弹阳春白雪遂歌以赠（明·黄玄）	昔闻歌《白雪》，未知弦上声。看君弹来秋月下，十指如度春风鸣。初闻飘飘下天阙，乱逐回风气骚屑。冻来深树梅不开，散入空林竹应折。又如纷纷江上来，流音中节浑相催。灞陵一日几人度，剡溪半夜孤舟回。清川带寒流，野鸟绝繁语。少女歌残叶共飞，仙郎唱罢花能舞。须臾雪晴风亦迟，按弦问君君不知。声残响绝无所见，惟见桐枝秋露垂。
题周进士古木清猿图（明·黄玄）	昔从锦城来，却过愁猿道。千崖万嶂不可闻，此中哀怨令人老。况是西江秋水来，冲波逆折鸣风雷。攀萝涉水苦难度，腾枝抱子俱萦回。空林阴阴不知处，前惊后呼若相语。正当绝险陵天梯，揽辔听来泪如雨。君不见蚕丛开国通秦关，六龙西幸仍跻攀。猿声鸟道有如此，一为长歌《行路难》。
咏秋风（明·黄玄）　　押霰韵	目眇洞庭波，辞雄楚江宴。帝子正愁予，羁臣发先变。冷然阊阖生，飒尔江潭遍。随阳惊塞雁，附热驱巢燕。萦回步云飞，飘拂歌雪转。衣露戒履冰，弦霜愁泪霰。蔡文掩悲笳，班姬袭团扇。凄凉如一宵，偏向长门殿。
