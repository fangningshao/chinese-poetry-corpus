晓饭小姑山下（明·胡梅）　　七言绝句　押先韵	雨岸黄芦霜满船，推篷晓爨鹭鸶前。小孤山下风初定，江面刚生一寸烟。
山居杂兴（明·胡梅）　　七言绝句　押微韵	支遁长松见者稀，松边刚试薜萝衣。随来独鹤相依久，几度开笼不肯飞。
万历己酉秋初游白下潘景升俞羡长王太古柳陈甫江仲嘉诸社长留结秦淮大社以病辞归酒半书怀写置壁间（明·胡梅）	我家白板扉，覆檐乌桕树。远山若画屏，颇适栖迟趣。每忆七岁时，摊书未能句。偷线作钓丝，频遭邻媪怒。得鱼辄放去，倒向萍汀卧。梦一白髯翁，引行松下路。教我学吟诗，茫不知其故。携手登高坛，失足遂惊寤。此梦宛未散，长渐耽词赋。自谓口出云，人讥泥染絮。今秋二十余，远游桃叶渡。遍访众骚坛，旗鼓各争竖。结社留小巫，气索不敢赴。孤舟若病马，到家岁云暮。相对妇攒眉，瓦瓶沽白堕。醉吟长五言，书之挂蓬户。无佛处称尊，一笑颜微破。
游九曲环珠洞（在镇东）（明·胡梅）	异珠有九曲，此洞实堪比。天以洞作珠，人以身作蚁。岂有线系腰，从者若衔尾。石怪扪始知，土腻欲粘指。忽漏一罅光，仰面豁然喜。天大等盘盂，日小如桃李。谁知滨海山，奇绝有如此。
秋夜梦支道林谈秋水篇晓入华山听一雨大师讲楞严（明·胡梅）	道人近住支公古松下，梦与支公臂常把。所谈惟有《秋水篇》，所见即是当年马。将醒未醒闻马嘶，枕席才离眼复迷。来参法席谈奇梦，影乱朝霞众已齐。天花几散莲花顶，师即支公师未省。丹青老手乏神通，难画松间梦时景。日暮辞归乏笋舆，松花满脚路忘迂。负来斗粟施香积，此是贫家明月珠。
