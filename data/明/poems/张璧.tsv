嘉禾（明·张璧）　　七言律诗　押歌韵	城楼倒影落湖波，湖上风帆镜里过。归客自炊菰米饭，小娃争唱《竹枝》歌。梭头艇子轻于叶，雪色沙鸥白似鹅。此地将军战时血，春来丹渍藓痕多。
送曹弘道吴（明·张璧）　　七言绝句　押阳韵	螺女江头春水长，年年送客折垂杨。多愁怕送东吴客，只为东吴是故乡。
横溪（明·张璧）　　押先韵	扁舟东来歌扣舷，四顾云水心茫然。蛟龙见窟不见唾，星斗满身如在天。打鼓卖鱼江雨歇，看山濯足溪风颠。解衣典取酒一石，醉伴忘机鸥鸟眠。
