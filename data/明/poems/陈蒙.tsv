宿迁（明·陈蒙）　　五言律诗　押元韵	古邑临河水，昏鸦噪县门。四方争集市，三户自成村。禾黍秋风陇，牛羊落日原。客愁千万种，辛苦向谁论。
题石田翁赠朱守拙小景（明·陈蒙）　　七言绝句　押麻韵	野藤刺水竹篱斜，落尽东风枳壳花。日午不闻茶臼响，春城买药未还家。
闻笛（明·陈蒙）　　七言绝句　押青韵	落尽梅花雪满庭，故园杨柳梦中青。羌儿马上传来曲，今夜关山月里听。
