送别鲍通判（明·梁临）　　五言律诗　押阳韵	江风吹浪急，送别海天长。白石笼寒水，青山带夕阳。六鳌今可钓，一苇最宜航。后夜相思处，梅开白玉堂①。
洪武四年面圣恭赋（明·梁临）　　七言律诗　押支韵	午门韶舞阅春辉，阊阖炉烟细细时。黄帕金盘擎虎榜，绯衣乌帽拜龙池。身临北极闻天语，面觐东宫见凤姿。每慕仙瀛今始到，壮行安敢负男儿。
赐宴中书堂（明·梁临）　　七言律诗　押真韵	凤皇台上燕儒臣，丞相传宣礼意频。琼漾葡萄银瓮露，金摇芍药玉堂春。蓬莱冠盖天香满，鼎鼐盐梅道味醇。鼓腹愧蒙天泽溥，愿推馀滴惠蒸民。
客中有怀（明·梁临）　　七言律诗　押虞韵	书剑蹉跎独蹇予，三年马上苦驰驱。云连故国人家少，月淡荒村客影孤。卖赋相如归上国，猖狂阮籍在穷途。天涯不见传书雁，飒飒西风剪白芦。
寄刘教谕二首（明·梁临）　　七言律诗　押东韵	六年甘苦与君同，秉节全身祸乱中。鸿燕去留南浦阔，鱼龙变化禹门通。山田过雨瓜浮翠，江渚沉烟蓼吐红。虽老犹存三寸舌，独逢四海息兵戎。
烈妇陈以安妻赵氏（明·梁临）　　七言律诗　押豪韵	君厄凶狼度不逃，妾身妾命比鸿毛。血凝白刃千年艳，名压青山万古高。故国杜鹃愁草树，苍江精卫怨波涛。他年太史求遗迹，未必无人为显褒①。
