冬景画为许总宪题（明·张潮）　　七言律诗　押先韵	冷入飞云碧玉巅，何人弄月石楼前。一双道士舞玄鹤，数点寒鸦横素烟。剥果静含初九复，杀机中隐万生田。负暄欲以献天子，不使茅檐独盎然①。
游流杯次许旴川孝廉韵（明·张潮）　　七言律诗　押庚韵	马度峰门春象明，鸟知人意散歌声。淡浓尽点山中景，活泼新添川上情。东壁诗痕题石古，西岩花气逼怀清。醉馀漫立垂杨侧，吟眺莺梭锦欲成①。
龙门岑曙山（明·张潮）	步沿东涧澹忘还，振衣复上岑曙山。山天书屋象大畜，习坎□□声潺潺。飞湍喷雪白龙下，疑是银河九天挂。旋流萦绕花石潭，浮觞饮我清无价。琼葩瑶草清人心，会仙更入西云深。仙人去后万花寂，跫然空谷犹遗音。可怜岑曙閟奇绝，包括烟霞韬日月。龙门山水偶遭逢，颇似史迁探禹穴。君不见燕喜天藏地设待人成，诛茅架阁向幽境，应见昌黎赏玩情①。
灵洞遗迹（明·张潮）	曷名古灵洞，异迹相流传。穗女占岁稔，石犁蹊人田。石牛食禾黍，饱向高冈眠。淤泥五仓化，石楼塘中莲。形影昼不见，斗月扬婵娟。语似燕罔两，物迹犹依然。无乃好事者，谬悠开其端。久矣然疑蓄，对景费吾言①。
