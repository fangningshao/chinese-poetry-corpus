大驾视牲南郊（明·袁帙）　　五言律诗　押庚韵	大路调仙驭，朱旗列禁城。帝牛三月系，田烛九衢明。日并龙旒出，山将彩旄迎。横汾卑汉咏，禋祀秉皇情。
大明门候驾（明·袁帙）　　五言律诗　押微韵	虎旅驱中道，钩陈警六飞。圜丘群望毕，宣室受釐归。旭日迎芝盖，晴云拂羽旂。笙歌前路拥，拜舞接光辉。
杨花（明·袁帙）　　五言律诗　押微韵	点点飘仍聚，盈盈密更稀。轻窥朱幌入，乱绕玉窗飞。雪作漫天舞，春从舌地归。章台无限恨，零落竟谁依。
燕（明·袁帙）　　五言律诗　押齐韵	最爱堂前燕，高飞忽复低。趁风穿柳絮，冒雨掠花泥。帘影朝双舞，梁尘晚并栖。绿窗离思切，肠断各东西。
自柳至平乐书所见四首（明·袁帙）　　五言律诗　押萧韵	象郡极萧条，宾州颇沃饶。趁虚多丑女，互市半良猺。箬裹槟榔贵，花妆茉莉娇。愬轩叨使者，异俗采风谣。
秋兴二首（明·袁帙）　　七言律诗　押虞韵	金陵自古帝王都，太祖开基孕宝符。王气千年盘日月，山河百二拥荆吴。宫城曲抱秦淮水，寝殿平临玄武湖。寂寞遗弓龙去远，宸游今日自欢娱。
长干曲（明·袁帙）　　五言绝句	停桡暗相语，妾在长干住。郎亦秣陵人，便可同舟去。
西芦词（明·袁帙）　　五言绝句　押屑韵	秋雁集复飞，寒潮明更灭。日暮风起时，芦子花如雪。
金陵歌（明·袁帙）　　七言绝句　押尤韵	夹岸垂杨起画楼，秦淮烟浪接天流。朝朝桂桨来江口，夜夜兰灯集渡头。
