玉兰（明·陆树声）　　七言律诗　押寒韵	葱茏芳树雨初乾，樽酒花前洽笑欢。日晃帘栊晴喷雪，风回斋阁气生兰。参差玉佩排空出，烂熳香鳞拥醉看。自是东君苦留客，莫教弦管易吹残。
和观莲（明·陆树声）　　七言律诗　押东韵	秘省仙郎别苑东，池开新长芰荷红。幽芳渺渺三湘外，疏影亭亭一水中。香湿琼衣迷晓雾，尘消罗袜起秋风。玉堂归后青藜照，竞拟金莲出上宫。
题衲衣（明·陆树声）　　七言绝句　押先韵	解组归来万事捐，尽将身世付安禅。披来戒衲浑无事，不尚歌姬为乞缘。
题画像（明·陆树声）　　七言绝句　押先韵	岂有文章置集贤，也无勋业到凌烟。只应画作老居士，留与香山结净缘。
莼菜（明·陆树声）　　七言绝句　押尤韵	陆瑁湖边水漫流，洛阳城外问渔舟。鲈鱼正美莼丝熟，不到秋风已倦游。
棠梨（明·陆树声）　　七言绝句	满树棠梨锦作团，双栖啼鸟斗争妍。边徐生色依然好，赢得东风岁岁看。
