游子（明·朱无瑕）　　五言律诗	北雁竞南飞，寒风正凛冽。客思倦长途，妾心伤久别。厌闻残漏声，愁见不圆月。日日数归期，空教泪成血。
春闺（明·朱无瑕）　　五言绝句　押萧韵	春和喧百鸟，寂寞坐春朝。蝉鬓少新洗，卖花声过桥。
芭蕉雨（明·朱无瑕）　　五言绝句　押庚韵	滴破愁中梦，听残叶上声。新诗题未得，偏送别虽情。
赋得霜上月（明·朱无瑕）　　五言绝句　押庚韵	夜色凉如水，霜华共月明。谁招青女出，来伴素娥行。
对月（明·朱无瑕）　　七言绝句　押元韵	一帘明月白纷纷，宝鸭香消欲断魂。侍女错传心上事，错将花柳怨黄昏。
闺梦（明·朱无瑕）　　七言绝句　押支韵	清霜飞急漏声迟，遥夜孤帏忆别离。幽梦欲成明月去，却凭何处照相思。
秋闺曲（明·朱无瑕）　　七言绝句　押微韵	芙蓉露冷月微微，小院风清鸿雁飞。闻道玉门千万里，秋深何处寄寒衣。
春闺怨（明·朱无瑕）　　七言绝句　押纸韵	学语新莺惊梦起，红妆满树催桃李。年华不管是风情，十二阑干春独倚。
卜算子（明·朱无瑕）	梧叶荐新凉，好梦欺人短。数尽铜壶漏更长，别院砧声远。疏雨滴芭蕉，肠被西风断。何处寒蛩哀雁中，芦管吟秋怨。
