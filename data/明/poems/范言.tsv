渡排市（明·范言）　　五言律诗　押东韵	马怯千村雨，帆开五两风。江山淹去住，踪迹任西东。树深哀猿里，孤城画角中。自深羁旅思，宁为酒杯空。
酬贾实斋宪副（明·范言）　　五言律诗　押鱼韵	水暖跃春鱼，山晴照客居。菰蒲淮水际，松桧汉年余。酒熟云安市，田荒邺下渠。矫儿胜笔研，涂抹老夫书。
湖上（明·范言）　　五言律诗　押文韵	谁开湖上阁，独对晚来曛。莺语排花出，潮声带雨分。遥看邻牧散，闲与海鸥群。自笑江干老，悠然卧白云。
画眉（明·范言）　　七言绝句　押支韵	宝髻蓬松锦帐垂，晓晴慵起斗花枝。浓妆未必能承宠，何事幽禽唤画眉。
逆浪船（明·范言）	君不见李广难封侯，黄杨厄闰年。黄杨厄闰短复短，白头李广徒称贤。又不见章台柳枝高拂辇，今日青青明日剪。淮阴金印大如斗，鸟尽弓藏烹猎狗。樯乌高扬白马驰，中流失瓠知不知。前途利钝吾何有，请君试酌松陵酒。
