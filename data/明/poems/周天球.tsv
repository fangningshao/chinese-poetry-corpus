金陵七夕赠皇甫司勋（明·周天球）　　五言律诗　押侵韵	片雨明河拭，双星阁道临。论欢天上别，惊候旅中深。夕吹催飞藿，商声动早砧。城南倦游客，同折此时心。
北归客至述怀（明·周天球）　　七言律诗　押寒韵	脱迹风尘少自宽，对君杯酒话更阑。去天尺五终非近，行路寻常总是难。解佩尚余孤剑在，探囊不问一钱看。泰阶星斗时时合，彩笔于今未易干。
斗鸡图（明·周天球）　　七言绝句　押阳韵	英年曾入斗鸡场，金距狸膏事已荒。惟有雄心忘未得，披图犹自问低昂。
中秋长干曲三首（明·周天球）　　七言绝句　押寒韵	内桥南走是长干，十里平铺白玉寒。踏尽马蹄尘不动，半窗明月此中看。
七夕集诸君子于草堂左虞有作率尔奉同（明·周天球）　　押养韵	今夕是何夕，双星一何朗。置酒临前除，陈簋乏方丈。俨然数君子，嘉会喜成享。初月流青旻，河汉澹无象。鸣蝉咽露中，孤松出云上。清言久忘醉，空堂能致爽。触景慨时流，居闲心自广。哲人重明德，迈士耽玄赏。带砺须公等，鹿豕元吾党。愿各保朱颜，慎勿居鞅掌。
