秋日重游白衣尼庵（明·刘苑华）　　七言律诗　押侵韵	黄叶凄风散碧岑，禅关寥寂至于今。侬因爱竹重相访，尼亦看经未可寻。四面短垣浮野色，数声高鸟入空林。闺中暂可停针线，仙梵频闻一洗心。
舟发罗江问侍女（明·刘苑华）　　七言绝句　押麻韵	门前瞬息即天涯，刚是辞家便忆家。试问罗江几丫水，送人云里拾春花。
理妆（明·刘苑华）　　七言绝句　押尤韵	春来长是为花愁，今日临妆上小楼。自理乌云撩绿鬓，好将时样学苏州①。
听画船梢妇打歌用吴歌体（明·刘苑华）　　七言绝句　押歌韵	画船女儿打吴歌，缥缈风烟莎接么。却与桨声相应节，到来只是唤哥哥。
辞姊妹（明·刘苑华）　　押麻韵	同作花根叶，复作叶前花。花中七姊妹，并蒂复连丫。盈盈二八月，引蔓如蓬麻。春风时见面，秋月明朱华。一旦离长蔓，袅袅天之涯。北柯恋南条，风飘素云遮。柔条与绿叶，望望长风沙。
