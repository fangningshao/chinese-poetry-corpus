次答张伯淇（明·庾楼）　　五言律诗　押萧韵	白发催迟暮，高峰伴寂寥。十年成底事，一别又今朝。但可花经眼，何当米折腰。子山词赋好，遗恨向谁销。
回龙放生（明·庾楼）　　五言律诗　押微韵	梵入寒空静，江天一望微。生公曾说法，开士亦皈依。去鸟闻金粟，行人折露薇。持将同异意，晚映落霞归。
西湖荷荡（明·庾楼）　　五言律诗　押支韵	汎汎轻鸥外，风荷欲秀时。桥横漪水曲，寺隔远山湄。绿影侵云湿，红光带雨欹。朝来烟景好，再许问花期。
病起忆西湖（明·庾楼）　　五言律诗　押虞韵	未得寻幽胜，烟光半画图。日悬双镜合，云断一山孤。绿透凉侵竹，红轻夕印芜。元戎移小队，觞咏到西湖。
冬日舟中晓望（明·庾楼）　　七言律诗　押麻韵	水痕如縠远蒹葭，历历晴空见物华。半壁高崖分鸟道，一溪寒溜傍人家。疏篱静处明初日，独树堤边落远霞。孤棹逶迤何处驻，霜枝随意自横斜。
冬江夜泊（明·庾楼）　　七言律诗　押尤韵	霜风吹月入兰舟，几片轻云意自悠。孤客有怀常问夜，乱山无绪自成秋。萧萧落木群虫语，寂寂寒江白浪流。何处渔人相借问，一声长笛自夷犹①。
季夏同姚讱庵晓白张敬庵严筑公黎传人汎舟南宗庵访昙大师刘羽士振枰试茗纵谈玄理归次逢禅上人以荔枝驰回饷客和讱庵作（明·庾楼）　　七言律诗　押先韵	江帆带日开晴浦，野寺流风拂曙烟。笑着黄冠从羽客，拜辞青笠学乘禅。一枰慧力归空劫，半偈文心落幻缘。归路晚逢丹荔至，扑人香艳向人圆①。
