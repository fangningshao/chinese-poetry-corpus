不寐（明·林大辂）　　五言律诗　押东韵	拥被息尘想，潇潇雨到蓬。孤城连禁柝，永夜动悲风。往事疏灯里，新愁浊酒中。南归稀信使，明发报征鸿。
浮踪（明·林大辂）　　五言律诗　押删韵	浮踪甘屏裔，簿领亦闲闲。虎迹村间路，猿声郭外山。四愁仍欲结，双鬓渐成斑。长见乘槎者，天风万里还。
雨中怀郑成昭（明·林大辂）　　五言律诗　押寒韵	径竹色逾净，窗蕉声转寒。流年频闭户，世事偶凭阑。绕郭见秋水，喧江闻暮滩。石村云卧者，迟尔话悲欢。
暮春直省（明·林大辂）　　五言绝句　押麻韵	旅梦醒啼鸟，晴窗日欲斜。还将多病眼，闲看续开花。
长沙道中（明·林大辂）　　七言绝句　押麻韵	红紫山中野草花，三湘愁鬓倍年华。放臣消息春来好，月白千峰梦到家。
