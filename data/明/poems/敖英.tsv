塞上曲（明·敖英）　　五言律诗　押寒韵	军中频宴乐，醉后拥雕鞍。紫塞连天远，黄云拂地寒。羌儿叱拨马，胡女固姑冠。两两三三去，营门倚笑看。
挽萧南塘（明·敖英）　　五言律诗　押歌韵	哭君意不尽，观化竟如何。拟结香山社，俄闻《薤露》歌。漆灯寒雨暗，邻笛晚风多。他日南塘路，伤心不忍过。
挽符颍江（明·敖英）　　五言律诗　押萧韵	吾乡无此老，故旧觉萧条。刻竹曾联句，寻芳忆并镳。酒船虚问字，花月罢吹箫。何日辽东鹤，归来感市朝。
辋川谒王右丞祠（明·敖英）　　七言绝句　押删韵	蜀栈青骡不可攀，孤臣无计出秦关。华清风雨萧萧夜，愁杀江南庾子山。
秋兴呈华泉翁（明·敖英）　　七言绝句　押阳韵	池头一雨送新凉，小坐茅亭月近床。和得《竹枝》三百首，西风无雁寄潇湘。
太岳纪游二首（明·敖英）　　七言绝句　押灰韵	千峰秀色倚天开，万壑春流绕地回。太子坡前一双鹤，迎人飞过石桥来。
