河套（明·蔡宗尧）　　五言律诗　押歌韵	胡虏昔何在，遥闻将士讹。何曾亲吉甫，遽欲夺蓬婆。浪议轻痈溃，成功幸石磨。未知廊庙计，终始果如何。
感咏（明·蔡宗尧）　　七言律诗　押麻韵	海国凉生吹雨花，西门十里即天涯。山衔落日孤云细，林着疏风翠筱斜。湖海壮心惊白首，庙堂清议属乌纱。洛阳年少空前席，宾客梁王忆汉家。
秋思二首（明·蔡宗尧）　　七言律诗　押元韵	长莎肥马映征轩，飞骑边头入报喧。只见烟尘从远碛，不知胡虏猎平垣。残兵破鼓伤辽水，绝塞悲笳泣楚猿。最是书生犹将略，属镂赐后竟谁言。
丽情曲（明·蔡宗尧）	兰房过雨蕙径空，绿云蔼蔼怀春风。欹枕牙床睡初醒，胭脂汗湿罗衣红。鸳鸯牵绣丝未歇，软瘦香肌倦如雪。玉麟堕地浑不知，流苏夜暖斜明月。珠帘半卷春日高，海棠飞起双蝴蝶。
点绛唇（明·蔡宗尧）	寒雨溪桥，卷帘半醉春风好。早莺来了，疏影梅花老。吟破狂愁，燕落江天渺，山城小。马蹄多少，露湿王孙草。
