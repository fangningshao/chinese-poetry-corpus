登岳阳望洞庭（明·谷宏）　　七言律诗　押寒韵	对酒平临百尺阑，洞庭南望楚天宽。中流雨散君山出，故国风高梦泽寒。帆挂夕阳鹏际没，波涵遥月镜中看。登临最易轻轩冕，惆怅沧浪羡钓竿。
行经华阴（明·谷宏）　　押东韵	云开太华倚三峰，积翠遥连渭水东。远塞雁声寒雨外，离宫草色暮烟中。秦关日落行人少，汉畴天阴古戍空。寂寂武皇巡幸处，祠前木叶起秋风。
