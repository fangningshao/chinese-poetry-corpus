蒲涧晓望（明·黄粤）　　五言律诗　押微韵	鹤语长天晓，扶筇出翠微。山高见日早，地僻到人稀。薜荔寒垂露，菖蒲绿上衣。下方烟渐起，吹不到柴扉。
咏雨后木芙蓉（明·黄粤）　　七言律诗　押麻韵	朵朵枝梢雨后斜，高秋颜色为谁奢。自来玉质同新雪，漫改红妆傲晚霞。心里未乾千点泪，水边遥听数声蛙。罗城自古多奇种，何日传来处士家①。
濂泉寺观瀑（明·黄粤）　　押先韵	策杖东山下，微风驱积烟。言采九节浦，行行古涧前。沿流入深谷，飞瀑泻云天。众壑分洪流，下有大乘禅。高人自来往，所乐非徒然。
