浈阳峡（明·陈用原）　　五言律诗	晓发浈阳峡，云昏雨尚酣。四山深霭翠，一水净拖蓝。舟转帆依岸，猿啼树挂岩。仙踪何处觅，白石卧烟岚。
静学斋（明·陈用原）　　五言律诗　押鱼韵	一室偏幽寂，帘垂景晏如。门无俗士辙，架有素王书。草色光风际，芸香过雨馀。工夫侔造化，动极复吾初。
登小姑山寻云台山（明·陈用原）　　七言律诗　押先韵	屹立孤峰势一拳，神工造化不知年。江涛俯瞰下无地，云气上浮高近天。南去山从庐阜出，北来地与宿松连。入村几处堪图画，茅屋依稀桑柘烟①。
笔架山（明·陈用原）　　七言绝句　押删韵	南溟一片平如纸，笔架三峰好是山。挽得天河添砚水，黑云翻雨遍人间。
凤台歌（明·陈用原）　　押灰韵	凉风起天际，遐思凤凰台。忆昔神游纵清赏，今披云雾登临来。嵯峨楼观相隐映，啸歌骋望心神开。于时仙人凤台坐，酌我潋滟流霞杯。酒酣吹箫兴未已，招邀相与游蓬莱。鸾骖飘飘渡弱水，笙鹤玉节纷追陪。一从离群落尘世，碧山回首空崔嵬。花开叶落秋又晓，俯察品汇如轮回。千年沧海几变易，劫风吹冷昆明灰。凤兮凤兮传书来，仙人怀予兮予将回。梧桐枝上秋月冷，毋使惆怅增徘佪。
