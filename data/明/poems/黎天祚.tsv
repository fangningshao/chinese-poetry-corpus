至日（明·黎天祚）　　七言律诗　押真韵	谁从复日赋天根，笑我江湖逐客身。十载波臣供履袜，万年嵩祝向枫宸。梅花送腊冬犹旧，葭管迎阳岁欲新。老大不堪诗骨瘦，入唇清酒转生神。
初夏顺堂叔招饮池亭（明·黎天祚）　　七言律诗　押青韵	云散青山开翠屏，主人别业结林坰。白凫泛泛翻莲沼，青荔离离覆草亭。槃考閒中知我老，杯浮野外许谁醒。携筇唱和难分手，相送腾空月满庭。
挽张节妇（明·黎天祚）　　五言排律	介特标巅巘，须眉见壶帷。平生综列传，刻意踵修仪。琴瑟宜家日，参苓侍饵时。分鸾惊决裂，化鹤喜追随。比翼于飞急，将雏在抱迟。保孤宁缓死，茕疚苦濒危。影现神相觌，诗赓泪作词。春花宁了蒂，秋木蠹孤枝。不化望夫石，谁悬教子机。馀生浮似梦，一死甘如饴。白日霜飞烈，青山猿啸悲。夜台非寂寞，声彻九天知①。
