回龙驿（明·刘玉）　　五言律诗　押麻韵	牵路绕村斜，舟行听早鸦。负囊趋远渡，提瓮立平沙。日出云生叶，风回浪起花。太行天际碧，吾亦忆吾家。
归途（明·刘玉）　　五言律诗　押麻韵	晚晴回玉勒，归路拥琼花。紫雾蒸山气，清辉荡日华。削波冰挂壁，髡树冻凝槎。劳役何须问，穷生更可嗟。
世降（明·刘玉）　　五言律诗　押真韵	六籍逮狂秦，三王迹已陈。虞渊初息驾，沧海又扬尘。猿鹤皆君子，豺狼有故人。只存丹窍理，常与日华新。
宿房村下（明·刘玉）　　五言律诗	历历数长亭，舟行晚未停。归云衣叠嶂，落雁字寒汀。古渡稀闻棹，孤村远见灯。壮怀惭旅泊，禁漏忆晨兴。
谩兴（明·刘玉）　　七言律诗　押萧韵	缚茅为屋倚山椒，名姓人传太古樵。白石晓炊云出甑，清泉夜酿月盈瓢。钓鱼懒过双溪堰，驱犊时临独木桥。寄谢长官休物色，多年洗耳向唐尧。
寄挽陆水村（明·刘玉）　　七言律诗	垂老南迁已断魂，更堪荒草塞孤坟。邹阳尚恐吴藩重，袁盎宁忘汉室尊。千古是非劳士论，百年荣辱误君恩。交游落落谁青眼，独向天涯酹酒尊。
大梁城（明·刘玉）　　七言绝句　押删韵	大梁城上四无山，渺渺嵩行百里间。宋苑梁台何处在，黄河流尽鸟飞还。
新春谩兴（明·刘玉）　　七言绝句　押麻韵	杖藜门外问浮槎，路隔溪南处士家。梅子渐肥栀子瘦，黄鹂啼尽雨中花。
