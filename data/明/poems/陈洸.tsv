官桥秋笛（明·陈洸）　　七言律诗　押真韵	垒石为桥数百春，恍疑乌鹊驾河津。尘中车马经行古，舆上规模制作新。得意共称题柱客，怜才谁识授书人。清宵惟有桓伊笛，三弄梅花月下频。
南海歌渔（明·陈洸）　　七言律诗　押尤韵	海外浓烟忽渐收，扁舟一叶泛中流。落霞孤鹜齐飞处，极浦遥天一色秋。断续棹歌风里发，高低渔唱月中酬。细看渭上鹰扬者，岂肯埋名到白头。
双忠庙（明·陈洸）　　七言律诗　押东韵	灵威恒著万年容，香火于今尚爇红。死节睢阳人有几，效忠唐室世难同。云雷百战须眉壮，安史千军瘴疠空。古庙已昭山麓上，不辞杯酒酹英风①。
