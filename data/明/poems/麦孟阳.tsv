仁寿山（明·麦孟阳）	端城四面皆青峰，嶙峋巀嵲撑苍空。神符铜鼓各献怪，顶湖羊峡相争雄。看看谁为此山渺，人为胜夺天机巧。庐阜潜移五老峰，瀛洲分过蓬莱岛。奇形异态最堪怜，直如卓剑锋芒然。轩昂耸拔如凤跃，回旋盘郁若龙眠。黄花翠竹森相并，银河黛伯交辉映。露浓拍蝶湿不飞，云来梦鹤惊无定。适情景物此最奇，郡侯心赏元无私。琪园独乐薄司马，通衢高置诚相宜。行歌醉舞周遭见，徘徊尽日人忘倦。更有高情白发翁，倚杖步蟾看且遍。人知共乐此山好，君侯雅意浑难道。徽名标榜勒贞珉，愿期万姓归洪造。里有仁厚俗最淳，民多老大何精神。漓风一洗跻寿域，黄堂布德如阳春。忽闻何处奏钧韶，习习香风送韵飘。品题未尽宜民思，挥翰骚坛愧续貂①。
