次韵鹿干岳（善继）《喜从玉壶记忆得周忠介旧寄二诗赋此》（明末清初·孙奇逢）　　七言律诗　押侵韵	高风当日几相寻，并见攀条赠友吟。方恨偷儿疑鬼物，宁知天籁寄人心。世殊不异山阳笛，志在依然流水琴。闻道奚囊投烈焰，记来只字抵千金。
简杨莪蒿（明末清初·孙奇逢）　　七言律诗　押麻韵	老至躬耕卫水涯，纆桑君复惜年华。山川独放达官舫，鸡黍重寻野客家。竹隐锉帘闲鸟雀，尘飞谈笑带烟霞。穷庐近识身多累，得借桐阴晚种瓜。
