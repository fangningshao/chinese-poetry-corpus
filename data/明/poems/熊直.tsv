送边将还旧镇（明·熊直）　　七言律诗　押尤韵	易水长城本旧丘，旌旗西上路悠悠。朝吹出塞羌胡笛，夜坐筹边古戍楼。饮马直从青海上，射雕还过黑山头。玉门关外思归老，定远应辞万户侯。
潇湘雨意图（明·熊直）　　七言绝句　押虞韵	万竹丛深日未晡，寒江烟雨翠模糊。东风无限潇湘意，却倚篷窗听鹧鸪。
蓟门秋夕（明·熊直）　　七言绝句　押阳韵	清漏迟迟月转廊，博山销尽水沉香。重城不锁还家梦，两夜分明到故乡。
