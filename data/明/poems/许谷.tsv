星（明·许谷）　　五言律诗　押微韵	丽天疑有质，连贝各呈辉。森布标分野，群来捧太微。宵占贤士聚，晓觉故人稀。独喜旄头落，天山奏凯归。
过德州（明·许谷）　　五言律诗　押东韵	楼船御北风，渺渺过齐东。种秫生涯薄，诛茅结构同。日沉平野上，人语近村中。水面看牛斗，星槎似可通。
送汤世登（明·许谷）　　七言律诗　押先韵	万里携家上海船，到时黎蛋拜车前。鲸涛蜃雾围官舍，铁树琼花照酒筵。验岁土人占草节，采珠波客候龙眠。遥知问俗经过地，停旆常投饮马钱。
集沈大理次韵（明·许谷）　　七言律诗　押庚韵	青鬓仙人列九卿，锦觞邀客对春城。筵前香篆将花气，院外松风杂鸟声。山带钟陵苍霭合，池分玄武绿波平。追欢近夜飘疏雨，归路垂鞭信马行。
赠何翰林致仕居金陵次文太史韵（明·许谷）　　七言律诗　押庚韵	金马来时动镐京，银鱼焚后别西清。才人岂厌承明地，高士原多谷口情。买得曲池堪斗鸭，种成芳树好藏莺。秦淮亦是机云宅，乡梦休过白苎城。
初夏偶成次薛考功韵（明·许谷）　　七言律诗　押支韵	少日弹冠非贡禹，老来学圃似樊迟。平生爱我无如酒，凡事输人不但棋。一亩旧临佳丽地，四言新和《考槃》诗。炎风朔雪年年转，裘褐无心总不知。
赠内（明·许谷）　　七言律诗　押齐韵	结缡独记少年时，转眼今看白发齐。老去真成鹿门侣，醉来曾笑太常妻。棋裁纸局闲频画，艇泛鱼波晚共携。却怪灯前询割肉，不知名姓隔金闺。
杂兴次罗赞善韵四首（明·许谷）　　七言律诗　押尤韵	住世谁看石化牛，寄生真梦蝶为周。因游淮水留孤艇，为看钟山结小楼。旧牍堆床鱼乱走，新篘入盏蚁先浮。杜陵自识吟诗趣，苦思何缘老未休。
风入松 癸亥端午（明·许谷）	薰风吹满旧都城，斜日映钟陵。佳辰恰喜收残雨，正榴花、照眼烘晴。闭户恐辜令节，开尊独坐闲庭。一年春夏等闲更，冷暖不须惊。瓜棚豆架空寻遍，笑王郎、好梦难成。吊屈添来余恨，江边呜咽潮声。
