题云林画（明·王行）　　七言律诗　押尤韵	每看新图忆旧游，远情闲景共悠悠。乱鸿沙渚烟中夕，黄叶江村雨外秋。乱后得安翻讶梦，醉来因感却生愁。那能便结沧洲伴，重向烟波觅钓舟。
秀野轩诗（明·王行）　　押东韵	高馆罢零雨，前荣扬微风。霏霏碧萝花，吹落酒斝中。移席俯流水，挥弦度秋鸿。遥思独乐意，邈哉谁与同。
清风八咏楼 赠送朱彦祥（明·王行）	远兴引游踪，漫遍踏天涯，萋萋芳草。偏爱双溪好。有隐侯旧迹，层楼云表。碧崖丹嶂，看缥缈、凭阑吟啸。偶佳遇、留捣元霜，岁星旋又周了。归期谁道无据，几回首兴怀，故林猿鸟。拟待春空杳。与鸳俦鸿侣，共还池岛。川途迢递，纵南翔、仍诉幽抱。莫轻负、今日相看，但得翠尊同倒。
