凿径（明·道衡）　　五言律诗　押元韵	茅庵将已就，取径透柴门。渐剔污泥净，平添怪石蹲。雪埋留虎迹，雨过长苔痕。让竹微成曲，还惊古道存。
架桥（明·道衡）　　五言律诗　押萧韵	世人那可避，有策亦无聊。为凿一钩水，还安独木桥。瘦筇扶过易，醉客望来遥。渐得游踪少，浓霜踏不销。
编篱（明·道衡）　　五言律诗　押支韵	虽是无长物，从人也插篱。远山留照眼，短缚不过眉。未禁闲云度，宁防野鹿窥。行看牵紫蔓，采菊在何时。
力农（明·道衡）　　五言律诗　押先韵	衲子家风在，空山自有年。死心衣带下，生意头边。火种锄秋月，刀耕破晓烟。倦来何所事，高枕夕阳眠。
山居杂诗（明·道衡）　　七言律诗　押阳韵	却怪年来懒更长，见人无力下绳床。自知无德将谁傲，一任诸方唤我狂。活竹编篱生晚翠，新茅缚枕带秋香。鸟声啼入碧烟去，古寺遥钟散夕阳。
登钓台（明·道衡）	丈夫于世各有营，岂为公卿以身辱。先生汉之一布衣，千古谁堪继芳躅。我来停舟一登跳，双台杳渺林端矗。江水沈沈彻骨清，山光霭霭有馀绿。只此江山彼江山，严刘到今定谁属？先生早知钓得名，拗折当年钓竿竹。有脚但可踏青山，何必将加帝王腹。
知非吟（明·道衡）　　押阳韵	种兰近竹边，竹与争兰光。竹影日渐薄，兰叶亦萎黄。物以类相合，胡为反相伤？我今抱兰去，永保深林香。
