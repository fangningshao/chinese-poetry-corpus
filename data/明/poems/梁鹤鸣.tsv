钓台（明·梁鹤鸣）　　七言律诗　押支韵	老去逃名何所为，渔蓑常向水云披。竿头高挂一轮月，泽畔轻移百丈丝。烟雾直寻巢父乐，江湖无复子牟思。不知严濑谁能似，十里龙湾九曲池。
金洲山（明·梁鹤鸣）　　七言律诗　押尤韵	水面孤峰控上游，灵岩怪石列沧洲。障回海角千寻浪，劈破江心万里流。荡月鱼舠随左右，忘机鸥鸟自沉浮。乘舟取醉扪崖上，五岭风烟一望收①。
