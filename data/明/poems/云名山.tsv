閒居二首（明·云名山）　　七言律诗　押鱼韵	中郎旧已蓄奇书，千古鸿名肯放虚。道大自堪容口铄，心閒何事不眉舒。四时好景诗收拾，万丈愁城酒破除。身后儿孙何足计，于公门拟纳高车。
月浦新居（明·云名山）　　七言律诗　押鱼韵	舟隐途分十里馀，寻源聊向月云居。北山不作移文诮，南亩甘联荷筱裾。偏性避嚣宜远引，老年疏旷爱幽舒。客从方外如相访，苦竹桥西有草庐①。
波罗（明·云名山）　　七言绝句　押歌韵	自学山僧断鬼魔，何曾惯念阿弥陀。真如般若头头是，更喜波罗密法多。
荔枝（明·云名山）　　七言绝句　押支韵	颗颗丹丸可疗饥，幽人处此最相宜。红尘不染云林净，妃子何由笑荔枝①。
