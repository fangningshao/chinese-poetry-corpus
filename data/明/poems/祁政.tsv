九日登旗峰用杜牧之韵（明·祁政）　　七言律诗　押微韵	西风动地黄云飞，征鸿几点天际微。清秋共着高高步，胜景留我迟迟归。残霞暗逐孤鹜急，落日遥映层峦晖。翻然转踏来时路，沿涧黄花香袭衣①。
登南安东山寺（明·祁政）　　七言律诗　押尤韵	南安放步一閒游，笑傲东山天际头。云影暗随峰影合，松声细逐涧声流。僧归古刹常求定，我咏风光肯暂休。遥望群仙在何所，洞门深处翠烟浮①。
岭南春色为林司训之子题（明·祁政）	岭南春色无涯涘，红红紫紫纷纷是。崇兰丹桂总芬芳，秾李夭桃竞妍美。风景融和万物新，江山佳丽不生尘。罗浮正与东瓯接，咫尺天南是剑津。青春公子儒林秀，负笈来游自闽右。彩衣戏罢览芳华，挹得天香盈两袖。客邸相逢能几时，悠悠又动故园思。与君莫惜临河别，上苑看花更有期。
