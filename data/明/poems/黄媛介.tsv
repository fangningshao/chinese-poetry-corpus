菩萨蛮 秋思   见《林下词选》、蒋重光《昭代词选》（明末清初·黄媛介）	芙蓉花发藏香露。白云惨淡关山路。愁思惹秋衣。满庭黄叶飞。绣阁帘初捲。梦与离人远。秋雨又如烟。魂销似去年。
长相思 春暮（明末清初·黄媛介）	风满楼。雨满楼。风雨年年无了休。馀香冷似秋。卖花声。卖花舟。万紫千红总是愁。春流难断头。
长相思 春日饮闲靓（明末清初·黄媛介）	花满栏。叶满栏。人醉言归情未阑。都来相见难。道如兰。气如兰。随在云山日一竿。离心江上看。
临江仙 秋日（明末清初·黄媛介）	庭竹萧萧常对影，捲帘幽草初分。罗衣香褪懒重熏。有愁憎语燕，无事数归云。秋雨欲来风未起，芭蕉深掩重门。海棠无语伴销魂。碧山生远梦，新水涨平村。
金菊对芙蓉 答宗姊月辉见怀之作（明末清初·黄媛介）	五易星霜，两迁村塾，思君几许魂消。看燕来雁去，梦断音遥。兵戈路绝空相念，惟虚却、月夕花朝。还家一载，城隅轻隔，似阻江潮。感伊投我琼瑶。羡珠光溜彩，玉韵含韶。恨未能携手，愁寄纤毫。君家梅竹犹堪赏，待相逢、斗酒重浇。春光未老，花香正美，离思空劳。
