咏梅（明·周顺昌）　　五言律诗　押支韵	春半梅将尽，中庭尚一枝。不娇偏爱瘦，无艳故多姿。笛韵从风乱，香魂入梦思。玉人何处是，惆怅月明时。
愁（明·周顺昌）　　五言律诗　押东韵	独坐雁声急，风高秋气空。家书千里外，旧事一尊中。北地兵戈满，南园草木丛。朝来看壮发，强半欲成翁。
赴闽路占（明·周顺昌）　　七言律诗　押庚韵	半载联镳驻帝京，都门一别又分行。海波遥挹南天转，闽树高连西塞横。旅店夜灯孤照影，驿梅寒雨暗流声。八闽三晋皆王土，共咏甘棠万古情。
赠浒墅关尹（明·周顺昌）　　七言律诗　押支韵	天寒日暮欲何之，闻道轻装已驾时。且喜雄心仍自在，莫嗟分手未为期。凤川波浪愁行色，马岭风烟绝梦思。此去长安霜雪苦，嘱君珍重岁寒姿。
寄内（明·周顺昌）　　七言律诗　押盐韵	南度经秋岁已淹，一番积闷醉逾添。风辞别叶频惊枕，月引愁心忽入帘。脾疾每惊新齿发，空囊无愧旧齑盐。纷纷轻薄徒为尔，曾念当年素与缣。
序：丙寅三月十五日余被逮越宿朱德升朱完天邹虚王殷汝劼同卧县署相对谈笑虚王汝劼各出素扇索书遂录壬戌南还留别文起孟长之作嗟乎在今日又增一罪案矣（明·周顺昌）　　七言律诗　押真韵	客途无复附书频，此夕衔杯怆别辰。明月一天遥寄影，雄文千古尔疑神。交情廓落惭时辈，吾道行藏信昔人。榻上方书匣里剑，中宵应不叹无邻。
寄怀乾岳年兄（明·周顺昌）　　七言律诗　押庚韵	一到都门岁几更，天南天北不胜情。秦关戎马闻时急，闽海风涛见欲惊。意气独留三尺剑，梦魂尝到百楼城。浮云显晦非吾事，何日重申松柏盟。
秋斋偶成寄华子仲通（明·周顺昌）　　七言绝句　押先韵	清萧竹叶含秋露，静寂苔花吐晓烟。孤鹤一声天外落，道人何处问安禅。
甲寅冬夜梦社中兄弟（明·周顺昌）	分飞尔我忽三年，一度相思一黯然。猿多雁少书难寄，冻雪寒云情益牵。有时思绝落日边，有时望断层峦巅。关河渺邈不可见，惟见树草萧萧水潺湲。树草尚有凋，水流尚有竭。止此故人心，无时可消歇。愁看闽山荔子丹，遥思吴地梅花发。床头有酒且酌之，酒醉横眠抱孤月。月影将残，灯花欲落。神越千山，魂飞万壑。弟兄相对俨如昨，意气风流还自若。尔起舞，我高歌，恍惊双鬓半婆娑，共叹风波可奈何。谁谓天长与地阔，千古离愁一宵豁。北阙南山皆梦中，于此可以齐穷达。乃知黄金结交不足论，管鲍相期只方寸。白首常如此夜亲，何须拟赋江淹恨。
