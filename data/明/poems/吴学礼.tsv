郭外夜归（明·吴学礼）　　七言律诗　押庚韵	草田高下乱虫鸣，凉袭衣襟夜气清。河汉横秋平野阔，山窗无月一灯明。孤蓬倦倚难成梦，宿鸟相呼忽转更。近郭不妨归近夜，到门犹有读书声。
泊横春馆（明·吴学礼）　　七言律诗　押萧韵	枯葑冰消水路遥，短长亭下一停桡。寒烟两岸客炊晓，残月小桥人待潮。山外钟声何处寺，柳边春入隔年条。到城不必争先后，华盖峰头手可招。
重过南浦（明·吴学礼）　　七言律诗　押先韵	万里澄江浸碧天，迢迢人上渡头船。柘烟旋减蚕成茧，梅雨微晴树欲蝉。独客有愁多近暮，乱山无处不闻泉。枳篱门巷依然在，落莫东风二十年。
秋晚书怀（明·吴学礼）　　七言律诗　押齐韵	数点寒鸦日又西，转寒天色易凄迷。青山半出烟涵郭，红叶乱流霜满溪。半壁秋灯吟对影，故园夜雨梦扶犁。山人饱听农歌卧，但愿年丰谷价低。
湖边会饮（明·吴学礼）　　七言律诗　押豪韵	秫价年平易索醪，西风野店快持螯。门疏杨柳前峰见，瓦上藤花破屋高。时异最伤嫠妇纬，岁寒方重故人袍。小舟待月同归去，横直沙头插短篙。
路傍草（明·吴学礼）	路傍草，路傍草，古路迢迢生不了。百年金谷夕阳天，万里沙场霜月晓。古路今路一样平，踏来踏去重青青。吾知此草踏又生，莫教古路无人行。
