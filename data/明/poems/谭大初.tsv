送彭石塘诗（明·谭大初）　　五言律诗　押先韵	不见石塘子，于今十六年。趋跄非往昔，谈笑尚依然。有子光前烈，无营惬昼眠。鹿门人已远，谁道德公贤。
会试过钓台同年陈于乔冯少登彭子豫夜月联舟步韵（明·谭大初）　　七言律诗	功名奕叶羡云台，且向桐江一钓来。雷雨已成天子业，丝纶何必故人才。弓旌物色春长富，蓑笠衡门午未开。枉教客星占太史，云山端不负初怀①。
幽居即事（明·谭大初）　　七言律诗　押先韵	净几明窗拙逸轩，閒来真觉日如年。小山丛竹皆成趣，霁月光风不用钱。谩把琴书消永昼，敢将花柳学前贤。饥餐渴饮无拘碍，谁信尘寰有洞天。
和马钟阳见怀（明·谭大初）　　七言律诗　押鱼韵	山名丹凤未应虚，为有高人始结庐。种菊经年堪自老，味兰如昔肯忘予。缄来开视惊时久，梦里相逢叹日疏。无耐凤雏亦飞去，从今谁寄造门书。
答李牛山（明·谭大初）　　七言律诗	紫垣昔日愧金鱼，青琐当年负谏书。雅淡祇宜三径菊，疏狂不羡故乡鲈。匡时有志师君实，投老无心赋子虚。借问牛山栖凤竹，万竿烟雨近何如。
游叶乐山山庄（明·谭大初）　　七言律诗　押删韵	谁卜幽居水竹间，衡门无事昼常关。寻芳不逐春风舞，采药长随夜月还。精舍阴阴修竹里，佳城郁郁小溪湾。多君领得林泉趣，名利无心梦亦閒。
次游可斋见赠韵（明·谭大初）　　押先韵	拙直抱沉疴，得请归林泉。至道愧不闻，光景悲流年。既无适俗韵，琴书且盘旋。讵意迟莫入，不为长者捐。高轩过敝庐，谓我声名全。异哉沧海鲲，误落江鱼筌。余行既不迷，勿论白与玄。会看宣室诏，冰玉本来蠲。
吊丘忠臣（明·谭大初）	宋家末造国不竞，景炎祥兴皆寄生。腥膻躏轹闽广间，五岭以南无坚城。当日守臣多爱死，往往全躯保妻子。楚囚赵虏走且僵，谁似平原颜御史。狼烟蓦蓦薄韶阳，北门锁钥已锒铛。封疆之臣诚捍禦，江淮复生真源张。义士见危当授命，存亡誓与孤城并。黄尘蔽日云漫漫，公服拜天惟自靖。委身谁不为良臣，匪躬之故非徇名。问甚鸿毛与泰山，纲常为重身为轻。谁道韶城为虏圮，更有金城长万里。谁道公死非全归，高节清风树人纪。遗容俨雅非公神，地为河岳天星辰。烹鲂鳏猗溉鬵釜，吊公忠兮怀好音①。
题墨江手卷（明·谭大初）	始兴江水色如墨，幽人卜筑江之侧。临流染翰几经年，洗耳濯缨聊自适。牛刀小试非吾心，拂袖归来头尚黑。得鲜呼酒发浩歌，长啸一声江月白。
