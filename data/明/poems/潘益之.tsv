读王奉常敬羙公所撰先君光禄公墓志铭感赋（明·潘益之）　　七言律诗　押元韵	窆石何因乞鼎言，开函字字泪潺湲。两朝芹曝臣心切，一日丝纶帝命尊。虚拟杖藜游五岳，尚馀词藻动中原。趋庭往事今流水，万卷空馀手泽存。
展先光禄墓（明·潘益之）　　七言律诗　押尤韵	名山长瞰鉴江楼，佳气青葱结一丘。自荷先朝深雨露，可堪今日抚松楸。碑留宿草终天恨，风度啼乌入暮愁。八十五龄肋力竭，有怀明发未能休。
长儿宪龙书报盘莲盛花待余归日称开九帙（明·潘益之）　　七言律诗　押真韵	开缄字字见情真，伏枕犹能忆老亲。本为江山淹作客，却令风月待归人。浮邱洞口穷双目，穗石坛边寄一身。闻道白莲娇欲语，始知吾社未全贫。
同张秘书孟奇夜宿西樵四峰书院（明·潘益之）　　七言律诗　押寒韵	一入名山海宇宽，故人清夜此追欢。閒来杖屦林为藉，兴远烟霞箨是冠。百道飞泉风更急，满庭残叶夏偏寒。天街月色凉何限，七十峰头枕上看①。
