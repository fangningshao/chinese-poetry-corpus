虔州怀古（明·夏寅）　　七言律诗　押灰韵	宋家后叶如东晋，南渡虔州益可哀。母后撒帘行在所，相臣开府济时才。虎头城向江心起，龙脉泉从地底来。人代兴亡今又古，春风回首郁孤台。
送王给事（明·夏寅）　　七言律诗　押删韵	一语回天事已难，朝居青琐暮蓝关。冰霜夜结孤臣思，花柳春融逐客颜。楚树荒凉三户县，越山重叠五溪蛮。殊方本较长沙远，只是皇恩许便还。
春夜曲（明·夏寅）　　七言绝句　押阳韵	宝鸭烟消几缕香，月移花影过长廊。春情一种无聊赖，自起烧灯照海棠。
梅边美人（明·夏寅）　　七言绝句　押真韵	欲向东风问早春，闲来花底步香尘。试看一种婵娟态，即是罗浮梦里人。
芭蕉美人（明·夏寅）　　七言绝句　押灰韵	晓妆才罢思徘徊，罗袜轻移步绿苔。试向芭蕉问春信，一缄芳札为谁开？
春宫词（明·夏寅）	重重绿树围宫墙，杨花扑人春思长。绛缕重封守宫血，翠鬟空学巫山妆。监宫夜上金门锁，銮音渐远羊车过。熏笼斜倚未成眠，月痕已向楼西堕。
