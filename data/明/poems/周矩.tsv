吊席心斋炼师和少师姚公韵（明·周矩）　　七言律诗	冠裳已葬海虞峰，竹下茶瓯不复同。华表人归身是鹤，葛陂仙去杖成龙。七星桧老瑶坛静，午夜猿悲蕙帐空。徒遣友朋怀远致，驿亭惆怅立西风。
王均章画虞山图（明·周矩）	中阳山人思超逸，图写江山用金碧。沧海红尘几度飞，尚有人间留妙迹。层峦万叠烟雾浮，禅宫道院当山头。浮屠屹立遥汉外，危石正瞰清溪流。平桥渡水西林去，草屋茅亭隔烟树。童子携筇独鹤随，仙人背立溪桥路。前山矗矗知几重，悬崖怒瀑飞晴虹。渔舟影没汀树远，牧童声断江天空。中阳妙手谁复拟，咫尺依稀如万里。仙岩有路疑可到，便欲振衣凌拂水。君不见吴山吴水南海堧，随闇老人留七年。红桥画舫姑苏市，晚稻香粳湖上田。江山千里总奇绝，我昔思归情惘然。还君此画一长叹，花外声声啼杜鹃。
