张德充别予之青州赋赠（明·陈衎）　　五言律诗　押虞韵	马首分残雨，青齐古道迂。相逢何慷慨，言别亦须臾。脑后双丸跃，怀中一戺孤。九回山上望，为我断肠无。
题邵大行薰亭（明·陈衎）　　七言律诗　押先韵	一片苍山落案前，亭亭孤塔影婵娟。林花乍落犹含露，池水新生即有烟。蝶趁侍儿登佛阁，鹤随门客上渔船。清光尽贮轩庭内，独榻抛书抱石眠。
上报国寺毗卢阁（明·陈衎）　　七言律诗　押灰韵	十丈青莲朵朵开，毗卢高阁独崔嵬。欲看山势连天远，已见河流带雨来。宫树阴浓秋未落，塞鸿声断晚尤哀。烽烟直北何时息，处处关门鼓角催。
送李芳生还白下（明·陈衎）　　七言律诗　押庚韵	娘嬛古洞旧藏名，岂但诗文独主盟。莫令杜鹃愁邵子，姑从蝴蝶梦庄生。窗寒流水芦风切，门响邻庄竹雪轻。若上星台占列宿，何时楚豫落欃枪。
