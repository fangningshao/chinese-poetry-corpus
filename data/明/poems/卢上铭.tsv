送徐亮生夫子开府登莱（明·卢上铭）　　五言律诗　押尤韵	中丞分斧钺，天子赐麟裘。社稷安危寄，干戈谭笑收。功成明主眷，威动敌人愁。珍重吾师去，防边及早秋。
寄怀苏宇霖明府（明·卢上铭）　　五言律诗　押歌韵	愚直与时忤，谪居弹铗歌。平生重朋友，雅性寄沧波。念切江云远，思深明月过。河阳花似锦，仙吏得民和。
答石翥云次韵（明·卢上铭）　　五言律诗　押东韵	天涯逢胜侣，此别忆高风。多谢白云吏，犹怜苍鬓翁。坐看云变态，招隐桂成丛。寂寂圜门里，相思不可穷。
夏日送沈苍玙给谏册封大原定安藩（明·卢上铭）　　七言律诗　押阳韵	周室千年庆祚长，天潢繁衍有辉光。桐圭新锡劳星使，画阁初筵贡玉觞。风柳满堤分锦袂，火云驰道绕龙骧。他时宴罢梁园月，应羡相如作赋郎①。
初夏送陈水部榷荆关（明·卢上铭）　　七言律诗　押先韵	君王宵旰重筹边，汉使乘骢下楚天。蓟北未销金锁甲，荆南应贡水衡钱。玉河堤柳堪持赠，祖道离觞且暂传。别后尺书无雁足，怀君魂梦隔晴川。
庚辰春杪别圜中诸友（明·卢上铭）　　七言律诗　押微韵	半载圜扉侍绛帏，离情相对更歔欷。三闾去国难为念，五柳归田暂息机。蕉下未醒谁梦鹿，枕中赢得自轻肥。却怜放逐恩如海，犹幸君王赐铁衣。
俯江亭用亭上韵（明·卢上铭）　　七言律诗　押尤韵	危亭突兀瞰岩浮，燕子飞飞似泛舟。江势远吞扬子怒，云痕低锁美人愁。双龙破浪冲京口，万马腾空出石头。南国自惭为客久，可堪重倚望乡楼。
谒岳武穆祠（明·卢上铭）　　五言绝句　押尤韵	妙略摅恢复，精忠矢报酬。独怜三字狱，断送二陵愁①。
战城南（明·卢上铭）	战城南，歌城北。将改弦，军易辙。不杀民，只杀贼。妖氛清，皇灵赫。洗兵戈，布膏泽。吏部来，归拓疆，昼战城南歌城北。
