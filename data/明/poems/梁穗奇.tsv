野步（明·梁穗奇）　　七言律诗　押齐韵	随意飘飘放杖藜，望中春色入新题。峰峦水拥云千顷，野径青回雨一犁。振锡僧归疏竹寺，唤船人隔落花溪。幽禽可是曾相识，飞过芳林唱复啼。
送黄铦归黄田（明·梁穗奇）　　七言律诗　押支韵	才得相逢又别离，况当寒食禁烟时。东风祖席花前酒，春色归途马上诗。黄叶村深云树合，青山径仄雨萝垂。遥知此后频相忆，梁月窥窗意独驰。
梅庵为龙溪吴逑赋（明·梁穗奇）　　七言律诗　押鱼韵	植梅潇洒称庵居，铁干冰花雪里舒。风细暗香来几席，月明疏影上琴书。诗成东阁春晴远，酒醒罗浮晚梦馀。泉石主人贞志操，岁寒心事复谁如。
梦草庵为余诗琼赋（明·梁穗奇）　　七言律诗　押支韵	书阁残吟掩楮帷，黑甜酣致兆多奇。烟光染罽迷庄蝶，春思因风达谢池。缥缈柔香偏淡处，悠扬嫩翠正深时。家儿且莫䰙茶臼，待得醒来定有诗①。
