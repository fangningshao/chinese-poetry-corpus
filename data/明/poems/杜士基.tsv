大司徒白翁毕老先生蒙恩予告敬赋排律二十四韵以摅钦挹之怀（明·杜士基）　　五言排律　押庚韵	间气钟名世，文昌拱旧京。岱宗聿表峻，沧海共涵清。伟略三朝望，崇标八座倾。乌台方秉宪，鸠府更提衡。水旱天行剧，札瘥物力茕。纵称财赋窟，安得廪储盈。吏弊纷难诘，民艰未易鸣。焦心廑设策，蒿目阅持平。输挽才能继，敛施恰中程。果然充士腹，展也豫皇情。会有褒纶届，旋看晋秩迎。林泉忽引兴，簪绂澹浮荣。悟主心逾切，抽身虑更明。悬车太早计，听履尚余声。未稳山窗卧，常参斗柄横。能潜复能见，难弟亦难兄。阃外收奇捷，朝端仗老成。齐流竹帛誉，并勒鼎钟名。此日壶浆送，当年图绘并。感恩矢下里，聊为竭衷诚。
