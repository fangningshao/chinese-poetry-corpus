秋日游圭峰（明·唐元楫）　　五言律诗　押尤韵	选胜圭峰去，芒鞋步步幽。云开诸壑出，瀑落众溪流。霜菊寒堪把，乔松老未休。逢僧话半日，不负九秋游。
赠澹归禅师（明·唐元楫）　　五言律诗　押冬韵	悟后今相见，禅宗即佛宗。高秋深夜月，古寺万层峰。法说人天听，经翻花雨重。丹霞遥一望，时有白云封。
经乱后九日游圭峰（明·唐元楫）　　七言律诗　押阳韵	不蹑名峰已十霜，老僧閒坐过重阳。一条旧瀑因风细，万树新松绕径长。破院云封香缥缈，石台斗近色青苍。醉来未尽登临兴，倚柱高歌学楚狂①。
