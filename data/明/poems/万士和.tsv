夜泊兴济有感外戚张氏故居之地（明·万士和）　　七言律诗　押尤韵	恩泽当年冠列侯，只今安在水东流。始知热处为投井，谁戒权门是覆舟。朝槿发华难到夕，井梧落叶早知秋。荣枯本是寻常事，清夜无端莫起愁。
临江仙 同杨魏村少参登桐君山（明·万士和）	睡里钓台相失，寻仙且上桐山。乱峰环合碧波寒。笑携黄鹤伴，来坐白云间。二十年前游处好，趋庭犹忆红颜。而今狼藉鬓垂斑。西风衰草外，长啸下松关。
