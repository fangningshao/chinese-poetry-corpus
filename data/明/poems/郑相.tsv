九日象山（明·郑相）　　七言律诗　押鱼韵	象山九日招携地，万里秋光纵目馀。隔寺烟深人语静，背岩寒近菊花初。怀贤宇宙情偏迥，忧国江湖鬓未疏。莫笑平生閒自放，荜门犹喜读残书。
别黄一元（明·郑相）　　五言绝句　押庚韵	驿路柳新发，春风人远行。别怀拈未出，山阁语流莺。
感怀（明·郑相）　　五言绝句　押霰韵	西北是吾庐，浮云乍舒卷。不见倚门人，空见缀衣线。
萱草（明·郑相）　　七言绝句　押先韵	触目伤神倍怆然，此花曾向北堂妍。于今零落无寻处，那得忘忧似昔年①。
