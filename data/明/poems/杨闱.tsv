游崇光岩（明·杨闱）　　五言律诗　押佳韵	策杖寻幽壑，缘萝过断厓。蜗文新羽麈，鹤迹破芒鞋。护璧云容懒，流花涧韵埋。蓬庵谈老衲，因赋水松牌。
游牛首山（明·杨闱）　　五言律诗　押尤韵	鹿苑遥侵梦，鸡声早唤游。出门星挂柳，入路雨横丘。农鼓回溪剩，村炊远树留。喜于曾曲里，一杖系青州。
贺谢韶石公祖平平远寇（明·杨闱）　　七言律诗　押寒韵	频年溪峒诧黔盘，深阻分剺道未难。山谷几时烦聚米，王师此日胜皋兰。夕阳京观村村寂，落月荒燐处处看。晏堵有歌来衅甲，从今草木也知韩。
送程乡僧之京请藏（明·杨闱）　　七言律诗　押文韵	螭头乞法念如焚，春雨满天一锡分。谁信唐魔迷道易，不辞汉使获书勤。蒲团夜渡黄河月，贝叶朝承紫阙云。归坐百花洲上演，三车分与老龙闻①。
浮春涘花舟（明·杨闱）　　押哿韵	海上花客摇花柁，载得盆葩三百朵。几根寸竹何萧疏，数个矮松多磥砢。罗汉头将金剪修，杨妃足把香泥裹。主客平分五六株，急诔花神呼白堕。有人皤鬓号高阳，范园谈噱如刘跛。斟茶细嚼黄龙芽，尝新屡索昆仑果。所嗟花事正躝跚，青帝长门今欲锁。栽云种露总明年，四月岩春迟似我。花客收花笑别予，拣馀亦胜閒瓜果。松长犹能结阵阴，竹高堪作约书笴。不知上苑留不留，明朝准发长安舸。
