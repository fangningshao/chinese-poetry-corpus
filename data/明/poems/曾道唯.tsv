峡山寺（明·曾道唯）　　五言律诗　押文韵	峭壁悬苍雪，孤亭驻半云。秋声随雁到，泉响共猿闻。倚槛江声绕，扪萝石磴分。何时凌绝顶，高揖紫霞君。
海珠寺（明·曾道唯）　　七言律诗　押先韵	梵宇奇檠石一拳，布金开刹自何年。回环四水全浮地，倒影长空小碍天。山翠北来供几案，海涛东簸拥楼船。琳宫剑垒看如此，沧海将无浅作田。
中秋韩绪仲李伯襄二太史林元培工部过集待月（明·曾道唯）　　七言律诗　押先韵	城阙微茫夜色悬，开尊秋半待婵娟。未看素魄流虚幌，止觉同云淡远天。禁漏暗惊欢会短，清光输向别时圆。明宵尚有南楼兴，肯信佳期动隔年。
梁仲玉侍御偶然堂新成志喜（明·曾道唯）　　七言律诗　押支韵	离奇翠伯岁寒姿，燕雀堂前意自私。柱史五千垂笔地，元龙百尺卧楼时。交情似水池堪鉴，臣节如山石不移。伐木参随诸子后，嘤嘤聊和喜迁诗①。
