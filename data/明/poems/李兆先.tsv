送人（明·李兆先）　　七言律诗　押歌韵	南国骚人忆薜萝，每逢尊酒一酣歌。隔年乡信春前至，入夜归心梦里过。旧路渐随燕树远，故山偏傍越溪多。阳和到处流澌尽，时送东风与碧波。
送李士纶南还（明·李兆先）　　七言律诗　押尤韵	碧水长衫映黑头，归时还及洞庭秋。家山别后无乡信，霄汉从来有壮游。惭我屋庐占上国，送君魂梦绕中洲。东园甘旨堪供养，正值西风白稻秋。
漫兴（明·李兆先）　　七言律诗　押灰韵	小园散步暂徘徊，黯霭阴云去复来。深树欲秋黄落叶，断阶经雨碧生苔。频搔短发和愁乱，静掩蓬门待客开。无限幽怀酣睡里，日华亭午梦初回。
春日答所知（明·李兆先）　　七言律诗　押支韵	草堂无事起常迟，闲爱逢春静爱诗。十日浓阴常带雨，一池空碧漫生漪。青回院柳莺犹涩，开到园花蝶未知。三尺短墙君共我，韶光如此合分谁。
绝句四首（明·李兆先）　　七言绝句　押先韵	酒家高楼临水边，门前柳枝好系船。北人过来醉一晌，南人住此又经年。
