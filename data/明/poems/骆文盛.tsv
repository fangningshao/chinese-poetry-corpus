雪霁（明·骆文盛）　　五言律诗　押微韵	旭日散晴晖，西山雪意微。茶初烹石鼎，客已到柴扉。啅雀檐前下，轻云谷口归。村醪闻已熟，莫惜典寒衣。
访友途中滞雨（明·骆文盛）　　七言律诗　押文韵	长河波浪渺无津，匹马西风日易曛。客舍况逢三日雨，故人犹隔数重云。山容惨淡当窗见，鸟语啁啾近水闻。信有路难行未得，旅愁乡思益纷纷。
旋中闻雁（明·骆文盛）　　七言律诗　押文韵	西风鸿雁惜离群，露下天高仿佛闻。方讶北来冲远塞，忽惊南去入寒云。千山落叶还秋杪，一卷残书且夜分。无那余音更嘹亮，倚楼乡思益纷纷。
元宵宴康砺峰太史宅次韵（明·骆文盛）　　七言绝句　押支韵	东风池馆雪消迟，雪色灯光映酒时。夜半醉归河上路，马头明月正相宜。
南乡子 夏日游竹隐寺（明·骆文盛）	古寺隐丛篁，石径逶迤碧藓荒。夹道松枝低拂幰，苍凉，清露沾衣湿不妨。缓步上回廊，老衲相邀入竹房。旋汲山泉供茗碗，悠飏，风送闲云下石床。
