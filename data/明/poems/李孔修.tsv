卧愚亭（明·李孔修）　　七言律诗　押齐韵	带雨寻公到日西，野塘风景对君迷。便安亭下供吟咏，且爱花阴得杖藜。乐地焉知无洞府，淡心我亦住招提。百年意绪痴迷在，也未乾坤放眼低。
贫居自述（明·李孔修）　　七言律诗　押支韵	自述贫居百咏诗，衷情端不讳人知。阴阳消长非无日，穷富循环也有时。但把行藏安义命，莫将得失论男儿。挥毫吟咏人休笑，措语何须富丽词①。
游西樵（明·李孔修）　　七言律诗　押侵韵	扶病涉江还上岭，寄情飞跃有高深。翠濛烟树微通路，红乱花枝正满林。禅语本无生处像，圣功元出静中心。暮春全好风坛在，明日堪来属杖寻①。
西樵山（明·李孔修）　　七言绝句　押真韵	奇花不尽留春久，宿雨才收见月新。阁外淩云高去鸟，山中问道远游人①。
送湛甘泉迎侍（明·李孔修）　　七言绝句　押支韵	大孝由来儿傍母，一官今日母趋儿。八千里路波涛险，饭是胡麻亦可悲。
咏龙眼（明·李孔修）　　七言绝句　押寒韵	封皮酿蜜水晶寒，入口香生露未乾。本与荔枝同一味，当时何不进长安。
