上东华咏蝉（明·伍堣）　　五言律诗　押侵韵	蝉若与山深，深山不可寻。鸣虽应以候，听亦岂无心？日暮林中送，人间枕上吟。岂惟处暑至，对此自沉沉。
登屏山（明·伍堣）　　七言律诗	亭亭溪北倚危峰，景色看来淡又浓。红树晓闻金翡翠，白云秋叠玉芙蓉。桥边溪月穿疏竹，雪里梅花间古松。闲对此山扪虱坐，一声孤鹤入高空。
观澜亭（明·伍堣）　　七言律诗　押尤韵	一亭雄丽倚溪头，拭目危栏几度秋。元气不停天地脉，化机无息古今流。星疏水国河图出，月印潭心太极浮。老我望洋成一笑，羞将经史卧沧州。
咏东华翠嶂（明·伍堣）	东华高嵯峨，幽胜冠今古。禅房卧白云，籁空静尘土。悬壁削芙蓉，丹枫衬红雨。竹月粘碎金，松风集鸣杵。一涧玉龙嘶，千仞飞鸟舞。翠色摇沧溟，雄螺跨天府。岩花染素流，秋月漾寒渚。有客邀我游，扪萝觅仙侣。八竑壮胸襟，万山攀石许。
