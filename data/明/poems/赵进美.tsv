太原（明末清初·赵进美）　　七言律诗　押尤韵	漠漠寒沙映戍楼，乱馀烽火未全收。天清句注连云起，木落汾河抱郭流。白草昼明吹角晚，黄榆风冷射雕秋。亦知万里轻行役，岁暮旌旗发旅愁。
梨花（明末清初·赵进美）　　七言律诗　押微韵	暮烟无语更依依，清影含春望欲稀。疏近琐窗留月照，寒垂网户见莺飞。共停阁外青丝骑，细舞灯前白纻衣。莫向后庭歌《玉树》，故宫风雨已全非①。
冬夜集梁园水堂（明末清初·赵进美）　　七言律诗　押庚韵	千门初月动笳声，秉烛虚堂夜气清。大漠风云乘塞入，危檐星斗落尊明。交情四海谁悬榻，天意中原未厌兵。亦有一丘堪自老，故园东去虎纵横。
南康登楼（明末清初·赵进美）　　五言绝句　押文韵	返照临高阁，寒烟澹澹分。空城何所有，一半是匡君①。
冬日田家二首（明末清初·赵进美）	北风夜来息，茅宇觉微暖。比邻机杼鸣，平畴麦叶短。初日聚童稚，坐卧杂鸡犬。屋梁悬众耜，寂寞岁事晚。石寒溪流激，雪霁烧痕浅。疏林不隔烟，冬野能见远。飞鸿顾前渚，饥乌噪空坂。长啸登东皋，暮逐樵声返①。
武昌杂感（明末清初·赵进美）　　押元韵	朔月堕白日，水立天昼昏。江汉难分流，岁暮蛟螭尊。怒鳞拔巨浪，势欲无厚坤。鳣鲔亦跳梁，变化随山根。舟楫下可恃，客意谁与论？遥望耆旧里，丁彼汉运屯。我怀沔上翁，长歌归鹿门。
