锦里卜筑诗（明·赵善瑛）　　五言排律	锦里幽栖处，悠然远俗嚣。地偏车马少，山近市城遥。松竹连蹊径，藤萝掩屋茅。闭门穷典籍，修业问刍荛。见小忘蛙秬，忘机梦鹿蕉。白头宜此乐，青眼莫相嘲。种菊开三径，横琴咏九皋。黄葵舒永日，紫芋待终朝。守道居颜巷，嫌喧弃许瓢。薄田多种秫，平阜广栽荞。鹅鸭游深沼，牛羊牧近郊。芝兰香满砌，枸杞翠连坳。采药携轻筥，观莲涉小舠。《考槃》时讽诵，得句自推敲。丘壑从兹稳，弓旌谩远招。茗瓯供伏腊，土簠荐溪毛。牧子吹羌笛，仙童品玉箫。南山曾采鳖，左手惯持螯。麋鹿为新侣，松筠是故交。烟霞情浩浩，诗酒乐陶陶。宠辱都忘却，功名尽已抛。唐虞今在宥，许我学由巢。
