宝月台夜坐（明·谭胜祖）　　五言律诗　押阳韵	一楼岩畔月，竹石倚相将。天地真容懒，湖山恕酒狂。淡云随树影，薄露出花光。偶尔逢僧话，茶烟起竹房①。
题七星岩（明·谭胜祖）　　七言律诗　押青韵	小筑寒光叠叠青，摘来天半一湖星。草堂春到花分丽，断岭云生岳吐灵。倚棹随波应放钓，得鱼呼酒每烹腥。楼台错落烟霞渺，微见山僧上小亭。
访何季常泛星岩（明·谭胜祖）　　五言排律　押庚韵	元气混高下，一泓天地清。草楼如海幻，花砌与湖平。以我浮家兴，因君破俗情。云何重改卜，底事解相萦。再订明朝约，岩头看月生①。
哭罗瀛石司理（明·谭胜祖）	敝芦不掩棺，丹心塞天地。卢龙塞外昏，尺土骄胡骑。淬剑守孤城，生死安所避。臣节殉封疆，岂惟愧怀二。枯骨与城存，君臣朋友义。白杨郊外草连连，惜君壮君酹君前。耿耿忠魂悬日月，崎岖犹照帝城边①。
