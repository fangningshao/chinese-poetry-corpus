秋闱会友（明·唐濂伯）　　七言律诗	旅邸相逢喜气新，剪灯彻晓细论文。皮肤学问应怜我，魁首文章独让君。击楫渡江雄祖逖，枕戈待旦苦刘琨。会须霹雳同声起，十郡英豪掩耳闻①。
璞墩（明·唐濂伯）	城东一望许，连簇水云村。岿然双奇峰，云是桐璞墩。璞乃玉由藉，桐以琴故栽。山辉知玉生，桐茂本滋培。筑墩种桐玉，陈均寓深趣。匪为纵游衍，知德斯能喻。比德以玉润，养心如种桐。温密似仁智，衰茂系勤慵。积养已有馀，玉见桐复茂。当入大匠手，将来谒君后。南州文墨儿，祁祁会如云。高调凌霄汉，眼界空昆崙。簌列烝民蒲，殽陈行苇臄。醵聚泻素怀，宛若天上客。倚剑发浩歌，为谢桐璞墩。伐桐作琴瑟，玉烟辉乾坤。我忝读父书，视君为执友。鸣珂金马门，他日同携手①。
