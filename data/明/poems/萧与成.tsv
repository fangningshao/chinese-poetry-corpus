登高丘望远海（明·萧与成）	蓬莱之山东海水，滔滔东奔吾不知其几千万里。长江大河一线来，安问洞庭与彭蠡。嘘噏百川天轮浮，鼍为城廓蜃为楼。东溟老龙几千岁，垂髯化作珊瑚钩。惊涛拍天无畔岸，雷奔鬼逝神灵眩。䨹昱绝电妖雾呈，珠宫贝阙谁能辨。安期羡门安在哉，感今思昔但悲哀。瑶池已骋八骏去，铁箠空驱万石来。吁嗟往事皆已矣，安得海波不扬尘不起。岛彝才贡越裳来，免劳神武行边鄙①。
