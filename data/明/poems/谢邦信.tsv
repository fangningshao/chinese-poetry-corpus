过阇西山（明·谢邦信）　　七言律诗　押侵韵	阇西山色高百寻，我行独傍鼋鼍吟。霜天箫鼓双江迥，海日帆樯大虎阴。菅蒯历历蝤蛑出，斥卤茫茫牡蛎深。正是暨南声教地，他时诸益几沾襟。
柯卫尉招饮城楼同孙明府（明·谢邦信）　　七言律诗　押尤韵	层城台榭枕河流，翠竹黄花亦胜游。萧瑟堪为庾信赋，衰零还倚仲宣楼。弹琴白日无多事，说剑清宵有壮猷。况接杜陵词客饮，可能无意赋悲秋①。
游小金山（明·谢邦信）　　七言律诗　押尤韵	小金山寺山气幽，山下长江带寺流。锦石苍松常入梦，野袍芒屩恰宜秋。杜陵多难常忧世，触武无能自白头。回首昔游已陈迹，牙樯飞旆晚悠悠①。
