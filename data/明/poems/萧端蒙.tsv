阳泾为同年袁定山尊甫作（明·萧端蒙）　　五言律诗　押尤韵	别业薄菰浦，渔矶映橘洲。晚罾鲈鲙细，秋陇稻花稠。泾匝长文宅，烟生鲁望舟。年来疏散趣，雅足称风流。
送香山郭使君（明·萧端蒙）　　五言律诗　押寒韵	春日发云端，东风画旆寒。符分南粤岛，舟度郁孤滩。海郡惊仇览，乡闾壮郭丹。才沦君莫叹，此地暂栖鸾。
夏日（明·萧端蒙）　　五言律诗　押阳韵	上苑春应去，西昆日正长。薰风回锦瑟，暖气散雕梁。池静荷花白，台空杏子黄。悠悠感时变，朱火忽微茫。
旅馆秋日怀旧隐（明·萧端蒙）　　七言律诗　押微韵	青山真与故人违，万里相思共落晖。忽见飙风生客幌，遥知秋色度柴扉。江云岭树情无限，翠壁丹梯事已非。南望征鸿凭寄语，张翰应是未能归。
宫词四首（明·萧端蒙）　　七言绝句　押文韵	良家初入未承恩，谩著罗襦锦凤纹。独向深宫倍萧瑟，不知何处望春云。
明妃曲（明·萧端蒙）　　七言绝句　押庚韵	朔雪胡沙拂羽旌，君王命重妾身轻。和戎本为苍生计，敢惮焉知万里行。
出自蓟北门（明·萧端蒙）　　押删韵	蓟门何苍苍，渔水何湲湲。壮夫身在边，那能复生还。千金买骏马，百金饰刀环。相邀晓出塞，誓捣贺兰山。
