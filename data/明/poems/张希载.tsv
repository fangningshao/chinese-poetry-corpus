钱塘江头寄兴（明·张希载）　　七言律诗	寻真偶过大明庵，斗径纡回步不堪。傍竹幽禽啼欲暮，眠云老衲梦初酣。归心时逐江流急，逸兴春从树色贪。更欲振衣千仞去，笑将行止与琴弹。
过长陵（明·张希载）　　七言律诗	三月春光满画屏，侵晨策马过长陵。遥看山碧连天碧，细听人声似鸟声。屏转不禁怀抱恶，间关方觉利名轻。他时倘遂投间计，呼酒东篱泛菊英。
沐恩归养卷送吴希之还琼山（明·张希载）　　七言律诗	客里那堪一送君，归心几度逐溪云。九重雨露新承宠，万里舟航只为亲。煮蕨自知甘列鼎，铺霞偏觉胜重裀。彩衣岁岁堂前舞，不愧当年奉檄人①。
过柳州紫云洞有怀吴司寇东湖（明·张希载）　　七言绝句　押齐韵	几树梅花间本樨，东湖流泽满轮蹄。细听多少行人语，谩把甘裳作品题。
过横州怀昊士羡侍御骆天爵二尹（明·张希载）　　七言绝句　押齐韵	山山不断鹧鸪啼，风雨孤舟路欲迷。何处相思人不见，几回翘首隔城西。
与李大厓宿听泉楼怀甘泉贲斋诸君（明·张希载）　　七言绝句　押真韵	山楼此夕共铺云，月满长空水满津。笑我自耽林下乐，独怜多少未归人①。
