与杨无见诸子初入罗浮路憩明月寺（明·释今四）　　五言律诗　押齐韵	久梦罗浮路，今朝信杖藜。泊舟明月见，頫首白云迷。曲径枯藤绕，奔流乱石低。仙灵肯迟我，踪迹铁桥西。
夜入栖贤（明·释今四）　　五言律诗　押先韵	夜入栖贤谷，心知招隐泉。长桥金井上，寒月玉潭边。归计从今日，高风忆往年。松门犹半启，待我一灯悬。
晓起望五老芙蓉诸胜（明·释今四）　　五言律诗　押冬韵	贪看玉芙蓉，推窗当曙钟。月留三峡涧，云合七贤峰。皓影须臾出，山光次第逢。空天凭五老，谁肯复相从。
送友人（明·释今四）　　七言律诗　押微韵	几年同采越山薇，此去天涯欲息机。黄菊满篱人独远，白云当路雁同归。秋风拄杖还登岳，夜雨孤帆下钓矶。云水故交轻一别，暂时相失莫相违。
飞来峡（明·释今四）　　七言律诗　押删韵	岳僧行傍水云间，七十青峰夹绿湾。好梦正悬三峡涧，赏心先得二禺山。轩辕竹外低帆影，萧寺碑前拂藓斑。更为榴花寻五色，断崖攀尽不知还①。
