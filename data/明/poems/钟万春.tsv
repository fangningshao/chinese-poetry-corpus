飞泉洞（明·钟万春）　　五言律诗　押东韵	雅爱飞泉水，谁开此洞中。河疑天上落，云自窦间通。涧晚杯浮翠，春来槿变红。醉眠醒酒石，犹喜度溪风①。
飞来寺（明·钟万春）　　七言律诗　押麻韵	幻迹吾生总自嗟，兴来今日泛轻槎。风烟昼断鱼龙石，萝薜秋含帝子家。峡急江中悬白练，僧归云圃问胡麻。凭轩欲矫扶摇翮，取醉仙榴五色花。
凤凰台（明·钟万春）　　七言律诗　押灰韵	凤凰台上凤凰来，迤逦千秋只此台。古庙啼莺空隔叶，深春梧树好谁栽。影涵城郭云偏锁，地转东南水竟回。形胜只今还兀兀，高翔寥廓使人猜。
三月一日次宿州是年闰二月（明·钟万春）　　七言律诗　押真韵	三月添春却减春，春归不尽正芳辰。青青梅结半衔夏，点点花飞欲傍人。檐外莺啼催曙色，盘中鸡肋笑游身。上林信道风光好，乘兴冲泥且度津。
怀旧寅长冯太咸（明·钟万春）　　七言律诗　押鱼韵	岘首回思杯酒馀，衡阳目断故人书。何谗八载仍为守，得意三山好卜居。裘带风流天地在，渔樵生计鬓毛疏。冯唐未必终淹滞，悬念绨袍过草庐①。
鳌头塔（明·钟万春）　　七言律诗　押灰韵	倚郭楼成控越台，茏葱佳气郁谁开。星连峡口双洲见，塔柱天中万顷回。虚宇飞纱笼佛阁，碧梧栖凤起云台。枯株漫诧当年事，伏日晖晖忽震雷①。
