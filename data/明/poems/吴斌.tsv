北游（明·吴斌）　　押马韵	青山千里来，龙奔出平野。逶迤作都城，黄河走其下。借问宿迁人，在昔何为者。云此生重瞳，虎斗天所假。自矜盖世心，坑秦霸区夏。鸿门逸真龙，乌江陷骓马。至今哀怨声，喑呜海中泻。
颜山歌（明·吴斌）	欲为紫霞赏，遂作丹霄游。颜山秀拔五千仞，况于绝顶凌飞楼。长风吹目空四海，但见天地如虚舟。龙争虎斗血中野，安知此境长悠悠。颜山之势何壮哉？飘如云龙上天来，蟠根走脉极九垓。千岩万壑相萦回，龙池皎雪天镜开。气蒸六合作飞雨，五月下界惊云雷。颜公一去不复回，空有仙迹迷苍苔。凭崖凿翠构珠殿，金仙趺坐莲花台。雄标胜境掩五岳，胡乃僻处东南隈。后来观者登崔嵬，超然顿觉辞红埃。平明攀天望海色，宛若万里潋滟之金杯。此中昔有芸香客，一朝矫翼腾三台。我今苦被风尘恼，欲待长彗人间扫。三花含烟笑人老，青松垂阴得春好。功名感此不复求，便欲巢云拾瑶草。终当羽化随青童，鸡为凤凰犬为龙，青天碧海长相从。回头试问世间士，茫茫尽入三泉中。
续催日鼓谣（明·吴斌）	胡为乎六龙？斜飞于若木之金天，复沈沦于西溟澒洞之重渊。日车摧颓势将堕，但闻惊天伐鼓，砰轰喧阗。恨无鲁阳所挥之神戈，又无羲和所执之神鞭。徒看光景入海去，惟有雪山千叠春雷喧。日已溺，谁能援？似将宇宙入冥昧，魑魅泣雨神啼烟。烟雨暮，何由晨？肆鬼怪，愁天人。有美二子超凡伦，凝丹泣血惊苍旻。欲攀天上万丈之玉绳，揽此波中咫尺之金轮。力不及，情难伸。歌日鼓，悲无垠。空有蛟龙之翰麟鸾之文，照耀今古诚足珍，心比卫精谁复陈！至今阴气毒天地，几时六合回阳春。吾闻东方乃有扶桑之君，阳谷之神，可以返日驭，升天门，过黄道，御紫宸。安得回光洞照下土之盲人，神君精感应相邻。忽尔金鸡啼白东海天，朱光飞射开幽玄，鼓声惊倒三山巅。白日曙，青阳生。出海屿，游天京。四方咸睹晓色清，麟胎凤矰含精英。圣皇钦天建太平，作《韶》、《武》，吟箫笙，譬若日鼓腾天声。乾坤上下俱清宁，亿年万世同光明。
青州歌（明·吴斌）	青州高城雄九州，城门天上飞琼楼。羽林兵卫若熊虎，剑戟耀日寒光浮。迢迢紫陌香尘起，车马争驰迅流水。飞甍万井碧鳞鳞，绿树连阴柳营里。嵯峨城阙帝子宫，天人遥镇沧海东。海波镜净寂不动，鲸鲵不敢扬天风。楼上银壶漏初歇，画角龙吟泣霜月。寒声萧飒落梅花，吹作征人鬓中雪。
量田谣（明·吴斌）	朝量水田雪，暮量山田月。青山白水人如云，朝暮量田几时歇？尺田寸地须尽量，丝毫增入毋留藏。时旸时雨欣时康，我民欲报心未央。年年增赋输太仓，但愿山积垂无疆。安得长风天外起，吹倒昆仑填海水，更出桑田千万里。
醉歌行（明·吴斌）	登高取醉散我愁，倒卧城南百尺之酒楼。出门但知行路苦，醉乡可以逍遥游。君不能遗身天地上玉京，又不能荣名将相专金城。徒将绿发染春雪，风尘羁绁终无成。不如且饮一壶酒，酒尽愁消更何有。醉来豪气不可收，嘘作长虹贯牛斗。
