题孟氏惠麓小隐（明·秦夔）　　五言律诗　押鱼韵	饥后家何在，归来始定居。丹心三尺剑，白首五车书。戚畹名犹在，云台业未疏。结庐来小隐，岁晚足耕锄。
和司马通伯夜坐有感韵（明·秦夔）　　七言律诗　押寒韵	仕路无媒雪鬓寒，枝头黄菊抱香干。冰山富贵从人竞，云雨交情洗眼看。罗雀已空廷尉宅，沐猴谁制楚人冠。唾壶击碎吟怀恶，数尽长更睡未安。
锡谷书堂（明·秦夔）　　七言律诗　押尤韵	锡谷逶迤山水幽，中有隐者之飞楼。二泉烟霞半敛夕，九龙爽气常宜秋。吟边落日动遐思，望里平湖消客愁。山灵珍重此呵护，更约临风来上头。
复竹茶炉（明·秦夔）　　七言律诗　押先韵	烹茶只合伴枯禅，误落人间五十年。华屋梦醒尘冉冉，湘江云冷月娟娟。归来白璧原无玷，老去青山最有缘。从此远公须爱惜，愿同衣钵永相传。
同金广信宗器游番湖（明·秦夔）	番湖水落秋容冷，碧色澄鲜三万顷。楼船嗷嘈何处来，十幅蒲帆弄秋影。霜晴九月葭苇枯，芙蓉著花秋满湖。吴兴巳远郭熙老，谁为写此秋江图。汀洲远近迷云树，东去沧波急如注。康山一发天际横，传是先皇洗兵处。当年血战湖水黄，日月照耀旌旗光。鼎湖龙去不复返，只有雁鹜飞茫茫。天开大泽雄今古，气撼东吴及南楚。巴陵洞庭何处边，目断浔阳送楼橹。北风猎猎握双旌，此行奇绝如登瀛。风波平地不须起，向来魂梦今犹惊。浩歌蓬底还搔首，却忆同行信州守。萍水飘零尽白头，相逢且醉馀干酒。
