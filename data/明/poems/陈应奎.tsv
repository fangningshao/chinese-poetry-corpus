阙题（明·陈应奎）	峡山山水称奇胜，万壑烟笼禅宇靓。双峰削出天门寒，一泓绿绕神仙境。何年古殿自飞来，参差楼阁凌空开。朱甍入云莽欲坠，山光树色相崔巍。福地人间传十九，疏钟朝暮螭龙走。层峦蹲踞隐蓬莱，猿环犀锁应疑否。我来飞锡问其真，孤高直上迥无尘。酣歌一笑振林木，昙花乱落明芳春。抠衣直欲访安期，云根煮石烹琼脂。和光洞口窥禅定，争奈舟师促去岐。古来丈夫何定处，得意江山随去住。胜地应教待再来，片帆且逐天风去①。
