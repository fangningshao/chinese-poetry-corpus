津口登舟（明·李殷鼎）　　五言律诗　押尤韵	戒涂常畏险，去去复登舟。峡口云无定，津前水自流。孤篷横落日，客梦迫残秋。暝色浑无际，寥天望转幽。
舟次羚羊峡（明·李殷鼎）　　五言律诗　押灰韵	向晚群嚣息，移舟傍水隈。岩花迎露落，林鸟御风来。野寺钟声歇，荒村客思哀。推篷看明月，舟子莫相催。
留别季美（明·李殷鼎）　　七言律诗　押庚韵	话别江头江水清，骊歌野笛送行旌。可怜萍迹春云似，无奈兰心夜雨倾。千里山河他日恨，百年天地此时情。欲知魂梦相于处，白鹿窗前看月明。
寄怀梁唤期（明·李殷鼎）　　七言律诗　押先韵	绿阴野色竞相鲜，几度怀君最可怜。一自河梁相隔别，至今鱼雁两茫然。雨馀云树春芳满，月朗关山客梦悬。万里相思情转剧，不堪回首动经年。
秋夜（明·李殷鼎）　　七言绝句　押齐韵	长空一色碧玻瓈，宝篆香销弓月迷。徙倚自怜衣被薄，寒烟深雾锁窗西①。
