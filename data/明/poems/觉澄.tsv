寄冲彻堂（明·觉澄）　　七言律诗　押覃韵	平居江北与江南，矫首相望岁已三。近睹百花开烂漫，遥闻千树吼毗岚。白云缥渺连青嶂，明月徘徊印碧潭。一棹扁舟如会面，燃灯清话薜萝龛。
送玉峰琳长老得戒还清泉（明·觉澄）　　七言律诗　押萧韵	来游江国早相招，一到荒山正寂寥。得戒已闻天竺雨，洗心曾见浙江潮。云开晓日回兰棹，莺啭春风上柳条。欲问清泉何处是，毗卢高阁倚层霄。
山水闲游为寂庵赋（明·觉澄）　　七言律诗　押蒸韵	欲泛沧波下碧层，闲中跋涉有谁能。五湖烟浪孤舟月，万里云山一个僧。托钵频逢春店食，和衣几宿夜窗灯。旧房门外松将偃，海上归来话葛藤。
净土诗（明·觉澄）　　七言律诗　押庚韵	彼无恶道绝闻名，群籁都为念佛声。细溜通渠调锦瑟，微风吹树奏瑶笙。鹤从翡翠帘前下，人在琉璃地上行。往往悠然心不乱，琅琅天乐自来迎。
林泉怡性歌为东晖上人作（明·觉澄）	伽黎分付参玄人，水边林下颐天真。须就松间结茅屋，竟无闲事劳精神。碧草苍苔净如洗，却教何处飞红尘。占得白云万馀亩，山猿野鸟来相亲。林泉行长镵，独荷寻黄精。云路迢迢过桥去，琅然耳畔喧溪声。林泉住清幽，正是安身处。人皆热恼我清凉，心空环绕旃檀树。林泉坐忽见，光阴弹指过。道人乐道绝思惟，对景不觉蒲团破。林泉卧梦里，惺惺能几个？满天霜雪闻晨钟，㘞地一声枕子堕。威仪寂静谁能收，任他法性常周流。极尽玄微是何物，揭开宇宙舒双眸。明月堂前度九夏，太阳门下经三秋。妙夺饥人口中食，田夫手内驱耕牛。临济儿孙要如此，若也颟顸难挂齿。一喝当机宾主分，迥脱罗笼无定止。万象之中独露身，掇转山河归自己。虚舟纵浪任悠悠，夜深棹入芦花里。碧眼胡僧没处寻，体露堂堂元是你。大千沙界掌中观，何啻林泉而已矣。
东山顾命歌（明·觉澄）	金陵有个奇男子，白手成家立纲纪。不逢良女唤回头，几乎埋没红尘里。叹浮生，只如此，参访明师求直指。见说传灯录上人，志气冲天奋然起。念弥陀如自己拶，得寒冰化为水。任他非佛与非心，务要禅河穷到底。昼亦然，夜亦然，铁牛不动痛加鞭。头角峥嵘便作狮子吼，惊得海底金乌飞上天。求印可，叩机缘，几回亲到东山前。三绕绳床呈见解，振威一喝与君传。称大隐，可居廛，而今堪作火中莲。惯向北斗星中骑木马，却来东山水上撑铁船。撒手悬崖知落处，千重欲网打不住。碧眼胡僧没奈何，分付袈裟为信具。赵州禅，真罕遇，争肯庭前寻柏树。截断南山老葛藤，无孔铁锤重下锯。大放开，还捏聚，绿水青山皆妙趣。脚根□□□头关，明月不随流水去。
雪月溪山歌送天然道首座归蜀（明·觉澄）	蜀路连云知几许，策勤斯道耐寒暑。拨开云雾睹青天，仍与孤云为伴侣。布慈云，施法雨，竿木随身能作主。德云不在妙高峰，此去逢人休错举。天风清，江月明，月巢野鹤梦初醒。门庭施设谈玄者，犹较石霜半月程。常独步，常独行，三更月下迎空生。回首广寒何处是，桂轮皎皎临沧瀛。曹溪水，通一滴，容纳百川流不息。黄金灵骨今犹在，白浪滔天无处觅。觌面提，当机疾，华亭船子抛篙直。截断众流达本源，瞿唐三峡连天碧。肩鈯斧，上青山，峭壁颠崖不可攀。欲识洞山分五位，须知兜率设三关。人亦闲，境亦闲，萧条茅屋两三间。五湖云月谁消得，万里溪山独往还。
