伤春（明·梦苏道人）　　七言律诗　押先韵	东风吹骨软于绵，病沈愁潘煞有权。较绿量红花债负，斟浓酌淡酒因缘。三更坐月蟾妃觉，十日衔花蝶使怜。短帽轻衫休拟罢，西山蹋遍柳枝烟。
邀祝秀才二首（明·梦苏道人）　　七言绝句　押真韵	懒逐潘家榆柳尘，扶携看尽满城春。醉来不唱梅花曲，自度新声教玉人。
一把（明·梦苏道人）　　七言绝句　押支韵	仙魄迷花不自持，花伤难藉草头医。争禁一把东阳骨，消得春风日日吹。
别后歌丽制不觉引满大醉醉中成四绝句奉纳（明·梦苏道人）　　七言绝句　押真韵	人言元白再来身，我道奎中降下神。谁遣玲珑唱新曲，江南添得十分春。
依韵奉和四首（明·梦苏道人）　　七言绝句　押真韵	谪下司花小吏身，芳菲国里散精神。轻红重绿争妍媚，少个蜂王未当春。
大概（明·梦苏道人）　　七言绝句　押真韵	绿水兰桡泛雒神，隔阑遥唤送情亲。匆匆不记仙人号，大概知同色界人。
为黄应龙姬人史凤翔题扇上景（明·梦苏道人）　　七言绝句　押支韵	绰绰轻红广袖垂，远山移翠上蛾眉。阑干倚到春深处，雨暖云香日正迟。
遥看隔水倚窗钓鱼（明·梦苏道人）　　五言排律　押歌韵	芳原落日里，织女夜临河。灼灼呈红玉，盈盈隔绿波。金环约柔腕，玉体挂轻罗。谩自倾银海，无因化水梭。承伊纤手弄，深浅任如何。
春游虎丘杂题一首（明·梦苏道人）　　押尤韵	春光满郊野，吾独爱西丘。碧水一池定，白云千顷流。散人歌小海，幼伎拨箜篌。远著谢公屐，高登王粲楼。人生一杯酒，又是一年游。醉扶红袖上飞楼，又是新年第一游。欲拨诗肠重进酒，误将纤笋触箜篌。
