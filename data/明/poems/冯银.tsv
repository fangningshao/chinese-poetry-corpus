端阳竞渡（明·冯银）　　七言律诗　押文韵	端阳竞渡楚风存，疾较飞凫夐出群。棹起浪花飞作雪，竿飏旗彩集如云。一时豪杰追卢肇，千载忠魂吊屈君。两岸红裙笑俚妇，那知斗草独笼芸①。
夏日（明·冯银）　　五言绝句　押阳韵	坐对北窗凉，晴空日正长。柳深莺语滑，花落燕坭香。
题画（明·冯银）　　五言绝句	青云乔木古，翠竹远山青。昨夜东风暖，池塘草未生。
咏蝉（明·冯银）　　五言绝句　押东韵	身高吸霄瀣，羽薄趁仙风。自奏清商曲，泠泠山水中①。
暮春（明·冯银）　　七言绝句　押侵韵	绿暗红稀春已深，东风吹度小墙阴。凋荣何恨人间事，独倚幽窗数过禽①。
