过马十娘墓（明·马如玉）　　五言律诗　押元韵	南国容华谢，西陵松柏蕃。妍媸终有尽，修短复何言。舞态翔归鹤，歌声哽夜猿。伤情同伴女，时一吊高原。
烛花（明·马如玉）　　五言律诗　押东韵	银烛透银帘，兰房瑞色融。丹葩应妒月，紫烬却愁风。杯映珠还浦，光流星度空。无香辜恋蝶，有焰引飞虫。
斗草（明·马如玉）　　五言律诗	撷翠游芳陌，搴英度翠池。戏争人胜负，惊散蝶雄雌。莫折忘忧草，偏怜蠲忿枝。缤纷宁健羡，终委道旁泥。
蹴鞠（明·马如玉）　　七言绝句　押微韵	腰支袅袅力微微，滚滚红尘拂羽衣。掩月鬓边星独坠，石榴裙底凤双飞。
茅山道中送邢使君之西湖（明·马如玉）　　七言绝句　押东韵	郎趁仙槎趁晚风，妾乘油壁入云中。寻常一样天边月，临水登山望不同。
凤凰台上忆吹箫（明·马如玉）	清夜无眠，湘帘不卷，潇潇雨打蕉窗。听秋声几点，滴碎秋肠。望断天涯芳讯，人寂寞、偏觉更长。灯花落，枕屏斜倚，睡鸭销香。思量。旧欢团扇，只等闲抛却，尘冷兰房。数楼头征雁，影去潇湘。隔院吹来玉笛，声幽咽、渐入伊凉。桐叶响，金风阵阵，寒透罗裳。
