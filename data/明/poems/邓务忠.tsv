圣驾关城恭纪（明·邓务忠）　　七言律诗　押庚韵	巍峨雉堞耸神京，玉辇巡游荷圣情。百二龙蟠宁恃险，三千虎旅已成城。山河迢递瞻佳丽，云物雍熙见治平。震叠已知先率土，请缨何事更书生。
贺何印尼之官迎养（明·邓务忠）　　七言律诗　押先韵	南宫起草旧称贤，伦镜新披喜共传。韦氏一经来岭峤，伯鸾偕隐出旴川。贪趋子舍云同远，笑捧仙花露更妍。想见瑞光迎彩鹢，寿星还逐使星悬。
题冯五鸠中翰集卷（明·邓务忠）　　七言律诗　押文韵	烟霞占绝迥尘棼，洞里书藏草色薰。隐并鹿门瞻紫气，光分藜阁付青云。琅函日丽恩初被，瑶瑟春深兴不群。最是披怀欣令子，遥从岭外挹清芬。
元夕和罗杓受（明·邓务忠）　　七言律诗　押元韵	却逢佳节又正元，月皎风清夜色浑。往事不堪从古说，孤怀真可对春论。千场闹鼓谁今夕，一路悬灯羡此村。独有闭门多病叟，遥从羁旅醉清言①。
