书云林画林亭远岫（明·吕敏）　　五言律诗　押先韵	忆过梁溪宅，于今向廿年。赋诗清珣阁，试茗惠山泉。夜雨牵离梦，春云黯远天。乡情与离思，看画共茫然。
辛亥五月过弘道西斋重题（明·吕敏）　　五言律诗　押文韵	葱茜夏林绿，高斋方夕曛。幽花垂泫露，远岫敛归云。停箑风初至，移尊酒半醺。明朝忆佳赏，回首念离群。
寄高季迪（明·吕敏）　　五言律诗　押萧韵	客馆俯江郊，秋深不自聊。别来心更苦，思去路还遥。桐叶风俱落，菱花雨半销。何由似流水，早晚赴归潮。
再寄高季迪（明·吕敏）　　七言律诗　押支韵	空谷白驹那可羁，高踪只欲慕天随。吴江日去应无恙，甫里春来定有诗。花忆杏园携酒日，雨思山馆听莺时。去年乱里从游处，肯信于今又别离。
次韵邾仲经同登虎丘长句（明·吕敏）　　七言律诗　押庚韵	山上楼台山下城，朱旗夹道少人行。春风寂寞莺花梦，落日悲凉鼓角声。古冢金精来变幻，天池剑影随空明。老僧趺坐忘尘虑，石溜何须恨不平。
题幼文蜀山书舍图（明·吕敏）　　五言绝句　押尤韵	云锁蜀山秋，重来佛慧游。含毫得诗句，题入画中愁。
为惠机长老题徐幼文写惠山图（明·吕敏）　　七言绝句　押支韵	天寒华表鹤归迟，隔世令人起远思。偶见漪澜堂上画，犹看《悟澹》卷中诗。
宿泗州寺（明·吕敏）　　押屋韵	纤月堕高林，清风洒疏竹。山僧沐相慰，云榻留共宿。坐凉交竹阴，炉温蔼兰馥。于焉为申章，庶以写幽独。
