十六夜与朱都二子酌月承天寺二首（明·陆采）　　五言律诗　押真韵	蓝若延佳赏，蕙肴留好宾。共听联袂曲，不见折香人。僧扫苔间坐，云生头上巾。石床浑失寐，清照一吟身。
春游虎丘（明·陆采）　　七言绝句　押尤韵	阊阖东风杨柳柔，万家弦吹水西楼。兰桡夜逐桃花浪，明月歌残下武丘。
游仙（明·陆采）	明车拂天罡，白日驻轩盖。招摇舞青霞，芝髓涤玄薤。仙者四五人，黄眉笑相邂。玉虬偃灵风，瑶鞭静垂带。谓余来何迟，羞以盘龙脍。双双紫鸳鸯，游戏蓬池内。静婉歌未穷，雨师肃归辔。望望红羽旂，追之了无际。
感事（明·陆采）　　押纸韵	东城有佳人，艳色动邻里。家贫寡脂泽，不为荡子喜。终年守荆扉，空复怜稚齿。煌煌青楼倡，妍华讵容比。珠绮盛妖惑，车马日如市。世事谁不然，美玉沦泥滓。所以抱石翁，含凄自沈水。
