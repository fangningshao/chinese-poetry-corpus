望匡庐（明·梁元最）　　五言律诗　押东韵	飞瀑挂晴空，归帆荡晓风。人烟千里外，古寺万山中。地接荆吴杳，江连湘沅通。临流发长啸，心与远公同。
冬日同熊伯真集诃林迟梁兆瑚不至（明·梁元最）　　五言律诗　押先韵	并是倦游者，言寻物外缘。断鸿过别渚，疏雨暗诸天。遥忆梅初绽，犹怜菊尚妍。迟回归骑晚，钟响度林烟。
初至西湖（明·梁元最）　　七言绝句　押齐韵	一棹寒烟雪满蹊，六桥犹惹旧香泥。孤山亭畔无多路，山色湖光待品题。
秋日同幼宁兄李豹奴张秋姬泛舟采莲日暮始归（明·梁元最）　　七言绝句　押齐韵	桂棹逶迤度小溪，芙蕖稠叠路偏迷。歌声半在花间出，属玉惊飞过水西。
春尽喜南薰（明·梁元最）　　押皓韵	浮云不可扫，落日春光老。过雨碎飞花，夕阳薰细草。蝶怨晓风忙，蝉爱浓阴好。东郊车马停，西园芰菱早。有客有客自弹琴，一曲南薰舒素抱。恍如江上水龙吟，乍觉游鱼浮绿藻。飘飘清响入云霄，仙子乘鸾羽衣皓。东风吹尽锦堂春，白眼青天歌浩浩。知音千古者云谁，我欲从之向霞岛。
