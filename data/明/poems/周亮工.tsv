江行杂感（明末清初·周亮工）　　七言律诗　押萧韵	逐客江干夜寂寥，无端铁笛起中宵。深秋梁苑新沙碛，明月清溪旧板桥。万里梦回千嶂雨，一帆风动五更潮。草堂空有农书在，桑柘如今尽已凋。
舟中与胡元润谈泰淮盛时事次元润韵（明末清初·周亮工）　　七言律诗　押齐韵	红儿家近古青溪，作意相寻路已迷。渡口桃花新燕语，门前杨柳旧乌啼。画船人过帘波动，翠幔歌轻扇影低。明月欲随流水去，箫声只在板桥西①。
寒食后一日新乡道上示许傅岩（明末清初·周亮工）　　七言律诗　押先韵	南辕西向浊河边，叹息时违境屡迁。半绽桃花全待雨，平飞柳絮欲为烟。敝车羸马吹新火，古道荒林拜杜鹃。烽燧十年归未得，却愁明发渡旃然。
靖公弟至（明末清初·周亮工）　　七言绝句　押寒韵	荒城兀坐对灯残，归计先愁百八滩。尔又远来余未去，高堂清泪几时干①？
喜蒋用韬至自闽南（明末清初·周亮工）　　七言绝句　押豪韵	海水群飞百丈高，同君城上拥弓刀。战瘢莫共灯前看，恐惹霜华上鬓毛。
