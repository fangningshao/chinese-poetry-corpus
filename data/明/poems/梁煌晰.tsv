寄李烟客黄逢吉（明·梁煌晰）　　五言律诗　押尤韵	惜别时闻雁，思君正倚楼。月高帘不夜，风细树宜秋。影落千山远，声来九塞愁。频年羁客梦，曾否到罗浮。
挽袁莞沙少参（明·梁煌晰）　　五言律诗　押支韵	束发讲经术，斯文将在兹。自因憎薄命，不肯受人知。风雪藏书夜，泉台结梦思。谁怜后死者，生事欲何为。
赠黄医士（明·梁煌晰）　　七言律诗　押尤韵	东郭悬壶百尺楼，羽人何处不丹邱。自从勾漏为臣仆，更向华阳定去留。千顷波光生井灶，半帘春色自罗浮。功成自见骖鸾鹤，长啸空山明月秋。
寄刘广文（明·梁煌晰）　　七言律诗　押微韵	刘向传经愿不违，海阳芹藻有光辉。苏湖二代吾何有，邹鲁诸生谁与归。绛帐笙歌聊自适，春盘苜蓿顾应肥。莫嫌官冷淹黄绶，暂借毡堂伴綵帏。
寄参藩张五若（明·梁煌晰）　　七言绝句　押东韵	藩堂家世本司空，表里山河节制同。远在天涯贪想像，五云长护广陵宫。
有赠（明·梁煌晰）　　七言绝句　押东韵	有美青丝白玉骢，裙拖烟草望来空。因风吹入霜林去，一带山光匹练中①。
