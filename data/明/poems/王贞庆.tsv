分题得金山晓钟送金瓒归娄东（明·王贞庆）　　五言律诗　押庚韵	孤刹天心起，疏钟月下鸣。沉沉催曙色，隐隐带潮声。近渚鸥群散，空林鹤梦惊。扁舟有归客，欹枕不胜情。
清明日写怀（明·王贞庆）　　七言律诗　押庚韵	地僻长时少送迎，坐看春色又清明。传家旧物青毡在，处世中年白发生。杨柳东风犹料峭，杏花疏雨半阴晴。塞翁得失何须论，且共沙鸥暂结盟。
春日偕苏一（平）蒋五（忠）沈一（愚）游刘公祠（明·王贞庆）　　押支韵	都城二月春熙熙，寻芳每共幽人期。长干白下总名胜，载酒携琴随所之。今晨乘兴出西郭，花底停骖游古祠。祠宫岧峣白云里，丹青台殿张罘罳。落梅纷纷堕香雪，垂杨冉冉摇金丝。凭高纵目倚栏槛，乾坤清气凝诗脾。从游宾客尽文彦，豪吟谑浪忘吾谁。东海苏公最英俊，掀髯一笑摛雄词。天孙机杼织云锦，五色绚烂含朝曦。淮南蒋生尤敏捷，吐语字字皆新奇。长鲸怒吸海波竭，峥嵘露出珊瑚枝。玉山沈郎更潇洒，芙蓉秋水涵清姿。摩挲石壁写新句，毫端墨汁光淋漓。呼儿洗盏罄余兴，醉来不觉乌巾欹。飞光百岁犹瞬息，人生行乐须及时。树林阴翳鸟声杂，斜晖又驻西山陲。马蹄归去踏芳草，风流不减高阳池。
