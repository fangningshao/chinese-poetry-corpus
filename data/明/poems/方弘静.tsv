东岩（明·方弘静）　　五言律诗　押微韵	岩端曙日晖，岩下启松扉。流水不知处，幽禽相与飞。青山常对席，白发久忘机。试与西邻叟，携壶上翠微。
访程山人不遇（明·方弘静）　　五言律诗　押侵韵	避喧来谷口，爱此青松阴。永日空山寂，幽蝉时自吟。花源应未隔，萝径杳难寻。稍觉尘襟豁，方知仙境深。
题李山人草堂（明·方弘静）　　五言律诗　押微韵	岩前宿鸟飞，林外晓光微。春色惊人早，云山与世违。泉流采药径，花映钓鱼矶。借问金门士，谁同萝薜衣。
送王以珍（明·方弘静）　　五言律诗　押齐韵	尔抱鸾凰志，云何枳棘栖。十年犹未达，斗酒惜分携。旧业微蝉翼，穷途信马蹄。赠言无自薄，风雨有鸣鸡。
