折杨柳（明·林世璧）　　五言律诗　押真韵	榆塞年年别，兰闺空复春。东风不相识，杨柳满河滨。弄色黄金嫩，飘花白雪新。折来双泪落，遥寄玉关人。
秋宫词（明·林世璧）　　七言绝句　押尤韵	碧天凉月湛悠悠，独上高楼望女牛。昨夜西风何处起，宫中无树不知秋。
捣衣篇（明·林世璧）	西风白昼已漫漫，玉露凄清玉漏残。冰簟银床秋弄色，翠帏罗幕夜生寒。年年秋夜何萧索，几度芙蓉楚江落。闺阁佳人团扇悲，关山戍客征衣薄。闺阁关山片月明，相思不尽捣衣情。欲知此夕凄凉思，请听终宵断续声。凄凉断续愁将暮，为卷珠帘散香雾。翡翠楼边旅雁过，鸳鸯沼上流萤度。流萤旅雁为谁飞，飞去飞来泪满衣。敢惜河颜凋宝镜，还将清梦绕金微。金微白雪三千里，宝镜空悬照秋水。啼鸟飞花怨管弦，青苔绿藓生罗绮。罗绮弦歌他自愁，春来秋去几时休。盈盈巫峡悲云雨，皎皎星红见女牛。星河巫峡伤心绝，天上人间有时别。宝幄空浮苏合香，罗衣尚掩同心结。此时憔悴令人嗟，摘尽秋霜木槿花。捣得寒衣向西寄，不知何日到龙沙。
秋云篇赠别郭东皋（明·林世璧）	云气亘四时，未觉萦怀抱。如何才及秋，黯黯满苍昊。梧桐一叶从风起，萧飒秋声已盈耳。秋云片片更堪怜，遥逐秋风度秋水。秋风偏促愁怀恶，世情况比秋云薄。人生踪迹本难期，还与秋云共飘泊。与君相别动经秋，握手俄惊大火流。谁知楚泽搴蓠日，复轸青门折柳愁。此时惆怅看秋云，一带秋山送落曛。别后悬悲秋月里，数声秋雁不堪闻。
