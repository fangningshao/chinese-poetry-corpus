桃花渡（明·沈贞）　　七言律诗　押真韵	渡头浑似曲江滨，谁种桃花隔世尘。红雨绿波三月暮，暖风黄鸟数声春。舟横落日非无主，树隔层霞不见人。几欲前源访仙迹，迷茫何处问通津。
得故人书（明·沈贞）　　七言律诗　押灰韵	萧萧落叶蔽荒苔，流水柴门昼始开。紫塞雁从江上过，故人书向日边来。秋风客舍心千里，夜雨灯窗看几回。迢递关河空念别，何时能报一枝梅。
吴淞渔乐（明·沈贞）　　七言律诗　押先韵	家住沧洲白鸟边，捕鱼沽酒自年年。桃花浪暖堪垂钓，杨柳风轻不系船。帆影带归孤屿月，笛声吹散一江烟。武陵亦是人间路，谁说仙家别有天。
咏剑（明·沈贞）　　七言绝句　押微韵	三尺精灵夜吐辉，曾闻天上化龙飞。千金空落英雄手，不断人间是与非。
题画赠沈臞樵先生（明·沈贞）　　七言绝句　押先韵	春山如黛柳如烟，罨画楼台小洞天。容得踏云双短屐，碧桃花里访臞仙。
题竹赠施尧卿（明·沈贞）　　七言绝句　押萧韵	冷烟笼翠湿晴梢，江月沉时影渐消。正是故人相忆处，秋声无雨亦萧萧。
