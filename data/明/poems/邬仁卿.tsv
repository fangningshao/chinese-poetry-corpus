沁园春 招隐看梅（明·邬仁卿）	十里江城，共向东风，寻到梅花。想三更幽梦，悄移石罅，一枝春影，扶上窗纱。铁骨崚嶒，冰姿修洁，可是神仙萼绿华。今宵醉，且休吹玉笛，只按红牙。槎枒，绮席横斜。恨知己、难逢好句赊。但已弃零落，金铃莫系，不甘争媚，锦幕休遮。冷欲侵人，清能绝俗，肯让狂蜂坐晚衙。争怜惜，怕角声吹彻，片片飞霞。
