秋怀（明·顾可久）　　五言律诗　押东韵	异域沧溟上，孤城斥卤中。经过稀汉使，托处杂黎戎。最苦黄茒瘴，兼愁铁飓风。谁能忍羁旅，转泊逐飘蓬。
登惠山绝顶瞻望吴越五湖（明·顾可久）　　五言律诗　押冬韵	兹游亦已屡，今上最高峰。水落洞庭远，山围吴会重。顾瞻悲浊世，凌厉觅奇踪。独羡鸱夷子，扁舟欲往从。
石门（明·顾可久）	达人不婴物，雅好在邱园。晨兴念山游，邀客观石门。绿崖屡登顿，度径奋层骞。怀新意转胜，悲往鉴独存。前瞻缅江屿，俯瞰临郊原。石窦红泉细，鸟道白云屯。昭旷荡胸臆，窈窕屏嚣喧。朋簪惊绝倒，仙舄遥翩翻。复此泉上酌，谷响思穷源。非君多道韵，表灵谁能论。来者其自今，风流眷弥敦。倘事诠图牒，聊用嗣所言。
