十八滩逢贱生（明·陈迪纯）　　五言律诗　押歌韵	悬弧逢此日，舞影自婆娑。耳目聪明短，风尘荏苒多。泉声和石咽，山翠扑帆过。物候惊时改，轻霜点绿柯①。
同张莱山旧令公泛月帆园（明·陈迪纯）　　七言律诗　押寒韵	久渴檐帷洽夙欢，朅来林野暂盘桓。清光散沼天如洗，荡漾浮槎露欲漙。绕槛花明秋不老，临流石垒膝容安。园亭倍觉开眉目，潦倒樽前话夜阑①。
采莲曲（明·陈迪纯）　　五言绝句　押东韵	莎草迷裙绿，荷花上颊红。荡舟人不见，回首背西风。
题黎哺未西湖图（明·陈迪纯）　　七言绝句　押先韵	闻道公田种秫年，萧萧琴鹤与为缘。清风一棹归来去，席捲湖光当俸钱①。
仲春同区几蘧大参梁公量彭一韩家篆云兄集帆园得峰字（明·陈迪纯）　　五言排律　押冬韵	物候春过半，良游未数从。搴香堪腹果，养石足盘供。促席宜长榻，移樽爱小□（舟邛）。花深迷蛱蝶，沼煖动鱼龙。笋蕨穿篱嫩，藤萝织翠重。前山夕眺好，多在两三峰。
天门泛月赠胡鸿石年兄（明·陈迪纯）　　押屑韵	宵深坐觉江声咽，点点渔灯半明灭。天门中断碧崔嵬，迥合奔流百潆折。蜿蜒佳气誇金陵，六代精灵恣豪杰。山水离奇似傲人，披云灿锦如攒列。昔有骚人字谪仙，登临不禁澜翻舌。余友方之正复多，澹月疏风兴不竭。景迫心花一怒开，小言大言皆叫绝。试置一篇峰最巅，应识峨眉天半雪。
湖上望匡庐（明·陈迪纯）	一片湖光灵气结，九叠屏风云锦列。绝巘削天天不高，飞流倒江江欲咽。纵游曾忆十年时，拈花问偈恣探奇①。法堂杖锡化何去，孤鹤閒云来复之。前溪日落扁舟暮，瞬息征帆留不住。为爱名山送客程，沁我诗脾数回顾。香炉缭绕紫烟堆，苍翠重重湿不开。恍有羽人从绝顶，分明指点是蓬莱。
