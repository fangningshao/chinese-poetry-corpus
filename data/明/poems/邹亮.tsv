长信宫（明·邹亮）　　五言律诗　押阳韵	妙舞方承宠，愁怀独感伤。金舆门外度，纨扇箧中藏。别殿闲秋月，空阶粲晓霜。凉飙太情薄，浑不到昭阳。
杂怨（明·邹亮）　　五言绝句　押麌韵	漾舟采芙蓉，回桡过莲浦。与君剖莲房，试看谁心苦。
古意（明·邹亮）　　五言绝句　押纸韵	妾如江边花，君如江上水。花落随水流，东风吹不起。
湘中弦（明·邹亮）　　七言绝句　押真韵	缈缈烟波带白蘋，露寒风细月如银。沙棠舟上愁回首，只听猿声不见人。
凤台曲（明·邹亮）	月明露湿宫花影，梦断瑶台桂香冷。阑干缥缈碧云齐，银潢欲堕星斗低。紫篁吹残彩霞坠，翩然同上青鸾背。青鸾背稳仙骨轻，玉妃笑倚珠宫迎。铜凫漏尽秦楼曙，琼管遗声落何处？
水仙花效李长吉（明·邹亮）	冯夷镂水驻花魄，奇芬染肌沁仙骨。天风吹梦落瑶台，家住江南水云窟。弄珠拾草潇湘渚，带月迷烟愁不语。小龙潜开水晶殿，玉杯凉露承华宴。青鸟衔书来阆苑，笑指蓬莱水清浅。
又效温飞卿（明·邹亮）	宓妃肌肤莹冰雪，体素含香夐清绝。骊宫夜寒愁不眠，微步沧洲拾明月。月光如练波茫茫，仙魂不归愁断肠。湘娥含颦老龙泣，鲛人洒泪铜槃湿。瑟瑟江风吹梦醒，翠袖笼寒袜罗冷。白露无声满瑶草，烟水迢迢镜光晓。
梧桐仕女图为钱孟实题（明·邹亮）	兰膏腻滑金钗溜，绣带斜分亸香袖。锁窗睡起思娇慵，练裙六幅湘波皱。月转虚檐风满林，碧云迢递银河深。香尘不到袜罗冷，下阶踏碎梧桐阴。梧桐老去孙枝长，枝上凤凰栖两两。凭谁巧斫琴瑟成，谐奏宫商协幽响。萧郎不归春意阑，梦绕梨云花作团。银塘露冷芙蓉老，锦鸳怨入秋风寒。楚云湘水鳞鸿杳，两点春山愁不扫。低徊顾影悄无言，明朝只恐朱颜老。
长门怨（明·邹亮）　　押鱼韵	宠极爱怜初，憎生妒忌余。隔花闻凤吹，卷幔望鸾舆。夜月闲金屋，秋尘暗绮疏。悲愁谁解赋，惟有马相如。
