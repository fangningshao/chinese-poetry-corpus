次韵张仲举承旨题卢楞伽过海罗汉图（明）（明·释来复）	僧伽神变妙莫穷，去住隐显如旋风。能令大海作平陆，超然独脱阎浮中。山君河伯备洒扫，锡飞杯渡云行空。安禅不避魔鬼窟，受斋直入龙王宫。文犀赤豹时作伍，玄猿白鹿日与同。腾光嘘气闪奔电，天鼓震曜惊雷公。世人虽呵小乘法，谁独高举随云龙。我昔衡山问方广，石桥每见驮经童。天姝散花跪双膝，金盘笑捧明珠红。开图恍惚睹颜色，山海遥隔精灵通。那知画者有深意，丹青巧夺造化功。君不闻幻游天地同旅泊，我身安得驾鹤从西东。
