寿祁道民年伯七十一（明·洪穆霁）　　七言律诗	岁星南望亘长虹，大隐真人驾玉骢。瑶草传书来杲日，黄花开宴傲秋风。夜寒人醉鸠为杖，江远天空剑是龙。绕膝芝兰斜北斗，舞衣群拥白头翁。
贺祁东园进士锦旋为九旬令祖母暨两尊人寿（明·洪穆霁）　　七言律诗　押灰韵	昼锦新从北极回，綵衣犹带上方裁。高堂迭进千秋寿，艺苑群推盖代才。天阔星文霜剑动，江寒月色夜珠来。追欢次第联花萼，同醉仙人露一杯。
寿王梅孙先生七十初度（明·洪穆霁）　　七言律诗　押麻韵	篁溪争羡邵平瓜，更爱桃源树树花。万壑苍松仍老干，千寻玉蕊长新芽。天台小室还求友，海岛蓬莱却是家。遥望丹崖云起处，今朝犹似赤城霞。
贺彭芳尚游泮（明·洪穆霁）　　七言律诗　押阳韵	玉树临风芹藻香，堂前争羡锦衣郎。传经指顾家声远，挟策驰驱翰苑场。千里池边腾骥足，三冬火里慰萤囊。丹书叠下流光远，翠羽斑衣乐未央①。
