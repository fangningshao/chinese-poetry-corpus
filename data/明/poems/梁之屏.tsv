河亭晚钓（明·梁之屏）　　七言律诗　押歌韵	谁筑孤亭傍小河，渔舟遥唱白蘋歌。投竿耐可无心掷，载月还须静夜过。薄暮丝纶飏蓼岸，新晴鸥鸟集江沱。近来浮世何堪说，荣辱虚华总逝波。
游崆峒岩和洪邑侯韵（明·梁之屏）　　七言排律　押尤韵	何处寻真觅岛洲，崆峒景物似罗浮。霞流玉乳岩多丽，风捲晴岚石更幽。九转鼎留经岁月，三花树老度春秋。片云屯盖祥光映，列宿遥临瑞气收。选胜登高还蹑屐，冲寒归路索重裘。公馀偶尔乘佳兴，岂是当年秉烛游①。
