题樊隐君册（明·徐尚典）　　七言律诗　押鱼韵	扁舟范蠡更谁如，大隐仙城近市居。海宇云山供笑傲，江湖踪迹混樵渔。烧丹未返华阳洞，扫径常过长者车。赢得高眠生圣世，传家不著茂陵书。
淮中寄怀姊丈粤桥何计部（明·徐尚典）　　七言律诗　押先韵	宦海参商已十年，怜君龙卧稳林泉。含香每忆堪前席，煮海何如拥算鞭。世路一官牛马走，家山万里鹿蕉悬。相思欲拟归来赋，子舍汾阳簇玳筵。
送金生新婚入太学（明·徐尚典）　　七言律诗　押阳韵	风流曾擅少年场，上苑骅骝逐电光。卺合凤箫环佩冷，席分羊石郁金香。漳河去去云烟渺，璧水迟迟日月长。得意看花消息近，泥金应寄陇头芳①。
