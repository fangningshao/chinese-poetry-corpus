和受之浒墅夜泊感事次韵四首（明·何允泓）　　七言律诗　押歌韵	栖迟在野半星过，混迹时逢醉尉诃。昼永闲门游迹少，夜阑警枕泪痕多。谁人共汝闻鸡舞，少日怜余扣角歌。料得横霄黄鹄翅，未须逃死入蜂窠。
读岳忠武传四首（庚申岁）（明·何允泓）　　七言律诗　押歌韵	傅张不得终经制，韩岳何劳更枕戈。载主空传之建业，行宫渐侈似宣和。班朝清海成三恪，振旅朱仙泣两河。惆怅一生吞虏计，止余遗草泣孙珂。
读金元诸公遗集各赋一章凡五首 元遗山（明·何允泓）　　七言律诗　押真韵	沧海横流著此身，中原天日照累臣。明昌大定三生梦，钦叔希颜一代人。野史亭中遗汗简，读书山下起埃尘。幽兰灰烬今何在，千载空余老角巾。
癸亥春夜泊娄江哭徐子元晦四首（明·何允泓）　　七言律诗　押尤韵	泪泻娄江不断流，东仓今日是西州。忽疑清影蛟龙食，瞥见华堂鼠雀游。壮志未忘酬裤下，豪情常自卧床头。崟崎历落成何事，赢得乡人笑不休。
咏怀吴中先哲赠别受之孝廉七章（并序） 徐文贞阶（明·何允泓）	具区东南注，结灵在湖泖。吴中六七相，阶也强哉矫。弱冠抗高议，遂撄永嘉摽。三年出理刑，再移秉文考。以彼简贵资，著此循良表。不闻厌摧颓，况乃怀险懆。四十改司经，五十进宫保。屹然砥中朝，癸丑迄丁卯。主上自神武，元臣实凶狡。畴避明旨责，奏对聊草草。畴避蜚语中，模棱亦稍稍。位祟势益危，局大心弥小。定策裕景间，秉塞洞沉眇。西北无宁塞，东南岁云扰。密勿策遐荒，窾曲一何憭。遗诏出袖间，四海涕漫浩。一闻齐张吠，眷焉忆鲈茅。进则建宏业，退乃洞微兆。俯仰今昔间，端揆发深悄。勿谓时世易，精诚以为宝。
