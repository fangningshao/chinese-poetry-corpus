越王台（明·麦秀岐）　　七言律诗　押东韵	黄屋何年易故宫，荒台登眺起悲风。函关鹿走秦封割，沛水龙兴汉使通。城市万家烟树合，江山千载霸图空。松杉不解沧桑事，依旧寒原自郁葱。
镇海楼（明·麦秀岐）　　七言律诗　押灰韵	松涛满壑散炎埃，飞阁凌虚爽气开。沧海波光侵槛入，白云山色隔城来。烟花寂寞呼鸾道，古木萧疏朝汉台。徙倚休裁王粲赋，故园风景且衔杯。
海珠寺（明·麦秀岐）　　七言律诗　押东韵	孤岛飘摇巨浪中，临流避暑一尊同。楼台俯瞰鲛人室，香火旋开鹫岭宫。树色依微浮远浦，江帆历乱鼓长风。玉轮渐起金波涌，转觉禅心水月空。
元夜曲（明·麦秀岐）　　七言绝句　押萧韵	何事烟花遽寂寥，金吾原不禁春宵。酒楼且莫罢歌舞，还有王孙醉解貂①。
