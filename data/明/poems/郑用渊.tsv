越王台（明·郑用渊）　　七言律诗　押灰韵	越秀山前百尺台，尉佗从此辟蒿莱。开疆却藉任嚣力，归汉还凭陆贾才。雁翅城连青嶂合，虎头门涌碧波回。荒基此日惟秋草，不见当年凤辇来。
虞美人草（明·郑用渊）　　七言律诗　押灰韵	忆昔鸿门碎玉杯，八千兵尽楚人哀。可怜一代倾城色，别却重瞳盖世才。祇有英魂依弱草，漫将香骨掩蒿莱。花时犹似丹砂艳，长向东风几度开①。
登朝汉台（明·郑用渊）　　七言律诗　押萧韵	粤台朝汉接青霄，北望长安万里遥。山控石门通海国，水环珠浦涌江潮。风传鼓角烟氛净，云捲旌旗瘴雾消。一统车书今日盛，击壤何幸祝神尧。
怀南园五先生（明·郑用渊）　　七言律诗　押东韵	结社南园意气雄，一时高调羡群公。孤标宛似南山老，文藻浑如稷下风。异代词华传白雪，当年踪迹叹飘蓬。阴何盛美应难继，此日浮邱尚许同①。
浮邱社怀赵太史（明·郑用渊）　　七言律诗　押先韵	銮坡视草玉堂仙，为访浮邱下粤天。丹井潮通沧海月，紫烟楼瞰碧池莲。晴花恍映宫袍色，雅社犹传白雪篇。遥想游踪频眺望，台星今在五云边。
浮邱景朱明馆（明·郑用渊）　　七言律诗　押真韵	淑气初回物候新，浮邱倚杖谩行春。池边返照还留客，洞口轻风远送人。竹下题诗堪遣兴，花间载酒可怡神。传杯不觉斜阳暮，白首襟期老更真①。
飞来寺（明·郑用渊）　　七言律诗　押麻韵	中宿城深集暮鸦，二禺联秀翠槎牙。两山直出连天近，一水中流到海赊。树杪间云栖老鹤，洞门清昼有桃花。飞来古刹何年代，独倚松根对日斜①。
兖州道中有怀南剑诸友（明·郑用渊）	龙峰郁苍翠，剑水涵渊澄。五星聚奎躔，诸贤应运兴。龟山浚其源，定夫阐其精。冰壶独瑩彻，紫阳集大成。远宗洙泗脉，近绍濂洛馨。寥寥四百载，吾道孰准绳。皇风正清穆，酿化起朱程。江右真儒出，镡南豪杰生。堂构既赫奕，正学复玲玲。愧余蹇不类，抠衣及门庭。从兹邹鲁道，驱车向北行。吁嗟二三子，赋质良睿明。毋徒空立雪，返照在惺惺。孔颜寻乐处，用舍总无情。夙夜慎勉旃，勿凿尔性灵。
水帘洞（明·郑用渊）	乘兴入罗浮，言寻水帘洞。喷薄落层岩，无风雷自动。砰磅激石声，响为山林重。飞流千百尺，峰峦连底冻。白日照长虹，烟云成螮蝀。珠玑散轻霞，飘荡青丝羫。高山流水间，谁为调三弄。而我洗尘嚣，翻似华胥梦①。
