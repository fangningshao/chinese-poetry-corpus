云路（明·佘锦）　　押遇韵	驱车出东门，日午尚如雾。一水任潆洄，隔溪人唤渡。木末隐青山，渚禽不可数。松叶覆吾杯，松根络吾步。沙际千片云，天外双塔布。乐哉人未知，渔灯照归路。
西山（明·佘锦）　　押遇韵	频年望西山，不踏西山路。冠者五六人，今始纵余步。野径自盘纡，绀宇半新故。云深鸟数啼，树密凉先吐。榕根络断崖，石栏曲折布。俯视百千家，何门有走兔。谁谓清泠场，未足展怀素。落景混孤钟，携手各相顾。筵罢咏而归，馀音似曲度。
鉴江（明·佘锦）	长江白于练，一桥乃横束。齧石碎波声，十里泻冰玉。过客脍鲜鳞，炉头秋酿熟。饮罢自閒行，何必多舆仆。落日照空山，回光连渚绿。奈有僦居人，两岸杂歌哭。睹事若伤心，也应长闭目。
锦岩（明·佘锦）　　押月韵	好山如美人，贵肉宁贵骨。台榭其妆奁，草花其肤发。少之而媚生，多之则态没。伊岩自何来，观者神顿发。朱栏引清风，绀宇留明月。虽近歌舞场，真形亦昭揭。白石却嶙峋，游人不敢伐。如其在僻郊，万古犹傲兀①。
