送李副郎士达终养（明·祁敏）　　五言律诗　押阳韵	一疏为高堂，非缘松菊荒。白云穷望眼，秋色照归装。暂束新袍笏，仍娱旧綵裳。金门非忍别，事主日犹长。
新春试笔（明·祁敏）　　七言律诗　押侵韵	阳和初暖雪犹深，诗在溪山策杖寻。岁月任添潘老鬓，春情都寄伯牙音。肯因蕉绿生閒梦，长惜莺花伴笑吟。进亦不求归亦好，行藏天定岂容心。
送段惟勤擢福建宪佥（明·祁敏）　　七言律诗　押灰韵	宦途邂逅十年来，莫惜离情但酒杯。谁谓乾坤能两立，须添我辈乃三才。愧无白雪相持赠，欲借春霞细剪裁。此到闽南诗景好，东风开遍岭头梅。
新春郊行和韵（明·祁敏）　　七言律诗　押覃韵	腊去馀寒犹不堪，东风羸马踏晴岚。雪开远漠峰千百，春漏疏林花两三。眼底物华频触兴，隔年诗债尚留惭。浮名岁岁长安道，何日归期马首南。
客中春望用林廷元韵（明·祁敏）　　七言律诗　押真韵	燕台南望欲沾巾，万里青霄一客身。满眼飞云何处岭，数枝新柳异乡春。才名自愧居人后，岁月那堪到鬓频。情绕家山归未得，年年杯酒负花辰。
春郊送客次韵（明·祁敏）　　七言律诗　押真韵	人自忙忙日自频，浮生几个是閒身。青山别眼曾经岁，小雨侵晴又浃辰。近阙谁家先得日，无梅旅邸不知春。今朝送友溪桥外，野色风吹上客巾。
写怀（明·祁敏）　　七言律诗　押真韵	才过残冬又早春，一时要路草成茵。无穷学业深惭我，有限年光不待人。两字功名妨彩戏，半生诗酒污天真。粤江千里飞云远，日夜思归不为莼。
竹翁别号为殷举人乃尊题（明·祁敏）　　七言律诗　押元韵	此老冰襟似此君，共持寒操傲乾坤。飞尘不到王猷榻，烟色时封蒋诩门。一径清风醒俗梦，千竿凉月洗诗魂。凤雏又喜青云远，白发无妨日对樽。
感秋（明·祁敏）　　七言律诗　押尤韵	两字功名未解休，西风添得鬓边愁。白云红叶他山景，落日寒笳何处楼。菊老未能携友赏，燕归拟欲作诗留。小斋帘捲青山雨，谁伴清吟过此秋①。
