题一碧轩次范德章韵（明·周文孚）　　七言律诗　押元韵	轩下水天同一色，眼中物色向谁论。落霞散尽秋无际，老鹤飞来雪有痕。空洞玉壶盛沆瀣，苍凉碧月照黄昏。他时若待吟风去，云梦微茫气欲吞。
观柳道传太宰留题惠山诗卷（明·周文孚）　　七言律诗　押灰韵	五云楼阁锦成堆，仿佛山光百里开。天上神龙行雨去，日边骢马踏花来。千年兰若春余梦，百世文章劫后灰。惟有石泉流不尽，月明犹照鹤飞回。
