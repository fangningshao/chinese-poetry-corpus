祷雨诗（明·周元真）　　押麻韵	苏台羽仙飧玉霞，鹤年松骨轻如花。昼骑金背之神蟆，奉持绿章扣天家。请陈旱魃为妖邪，炎焚原隰疑烧畲。草叶焦卷铄石沙，大田秋稼缩不芽。忍闻赤子声嗟嗟，帝呵将吏乘黑騧。驱逐电雨鞭雷车，玄云著地手可拿。两脚不断纷如麻，来苏百物活鱼虾。博哉阴功上相嘉，济济多士称栾巴。羽仙不以名为夸，飘然凫舄辞京华。冶城仙子邀相遮，拍肩挹袂争喧哗。忆著安期枣似瓜，招呼不上松风槎。
