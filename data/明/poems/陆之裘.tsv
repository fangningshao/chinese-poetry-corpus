春日有怀（明·陆之裘）　　七言律诗　押阳韵	二月凭高思渺茫，吴门树转绿波长。青帘画舫移春色，重阁飞楼动日光。鸿雁去边秦苑字，梅花落处汉宫妆。乡关苦忆他乡客，况尔他乡忆故乡。
辛巳志喜二首 其一（明·陆之裘）　　七言律诗　押庚韵	金符宵捧肃公卿，玉辇晨移望帝京。花迓御旃连汉苑，云随仙仗自襄城。天颜正位河山重，宫旨收帘日月明。一统共瞻新政美，四垂从此罢尘惊。
花朝张太学西园小集（明·陆之裘）　　七言律诗　押阳韵	雨霁名园春事芳，阑台小集暮行觞。愆期肯使花神笑，纵饮谁嗔草圣狂。入坐微风含楚佩，照人明月堕胡床。行歌亦有穿云调，隔水遥传《陌上桑》。
贼平（明·陆之裘）　　七言绝句　押东韵	波浪兼天寇盗穷，将军乘胜奏肤功。三年戎马关河月，不及狼山一夜风。
书事三首（明·陆之裘）　　七言绝句　押文韵	齐鲁纵横豺虎群，天王亲拜大将军。牙旂直卷狼山雪，金印还瞻凤阙云。
闻边报旁午五首（明·陆之裘）　　七言绝句　押先韵	燕京书札到吴天，总谓胡兵异昔年。圣主河山同日月，公卿那得议南迁。
黄雀儿（明·陆之裘）	黄雀儿，无食我谷，家中有釜，县里有斛。黄雀儿，尔胡不仁，朝食我谷，暮食我谷，东家无网罗，西舍无粘竿，南村无弓箭，北邻无弹丸，家人为汝辛苦不得闲。黄雀儿，莫欺人，城中小儿利汝肥，捕汝日暮鬻市门。黄雀儿莫饱食，饱食身渐肥，东飞化为蛤。
辛巳志喜二首 其二（明·陆之裘）　　押支韵	龙飞虎变仰光辉，九御亲承制作垂。祀辂斿明崇庙典，经筵烛晃肃朝仪。长春宝树花献，太液祥云五色移。环海车书皇帝有，安州不制《大风》词。
白茅夫（明·陆之裘）	海风飘，干雪扬。民何役，白茅塘。荷锸别爷娘，唤妇与阿郎："我行尔莫忧，官府须有钱与粮。"出门行雪中，手足皱欲红。塘上千夫长，日夜催作工。不畏见司空，但畏见郎中。郎中不爱钱，小杖大杖愁杀侬。人回寄声语我妻："莫使爷娘知。官府自有粮，我腹常忍饥。"妻闻大哥去，寄声语我夫："西家无闲丁，雇人东凿河。日费五十钱，泪下机头梭。少壮有余力，莫怨开河役。若使吴田肥，何妨一人瘠。"请看西方征戍儿，天寒月黑胡风吹。
赠梁五兄（明·陆之裘）	太常画品称绝俗，海外皆传夏公竹。房栊有女十五人，兰佩云鬟总如玉。夫人贤德妇中英，伯夏乃是夫人生。尚宝当年阅诸女，独指伯夏劳经营。公为元娥择佳婿，卢氏一男才夐异。便卜良期使委禽，弱冠卢卿果登第。拜官刑部临斩人，断元号跃趋其身。大惊构疾弃结发，始信袁公相入神。红颜寡妇悲秋早，苔积空闺叶堪扫。绿窗自泣啼乌夕，青镜那窥舞鸾晓。嫁时生女在卢门，赘得梁贤生外孙。才高却遭世俗忌，移家避谤东西奔。湖山舍馆从人假，卖药谈诗无识者。旧友空存顾相公，新亲岂尽王司马。吾母之母吴公妻，伯娥异母还同襦。若从夏氏论亲戚，我与梁兄何所殊。即今暂寄胥门屋，西山日映横塘绿。名园主人予妇翁，停桡月下来三宿。梁兄床头无一钱，呼儿具食云松边。明灯滑几写香茗，长文短赋陈佳篇。嗟哉丈夫胡太息，古来屈事谁能直。眼前将相几兴衰，风尘莫问樊侯忆。
陆义姑姊歌（明·陆之裘）	陆义姑姊女中不可无，少年嫁为蒋氏妇，夫亡抱子夜泣衡门乌。有弟天下选，给事留上都。抗章斥宰相，叩头伏阁当天衢。龙帏览书宰相罢，给事亦谪蛮滇隅。弟妻忽云没，弟在万里途。室中何所有，男女遗两孤。高堂胡夫人，眸昏但悲呼。义君闻之语："其子今日之责，非我其谁乎？汝谨守尔室，我往抚二雏。"谁谓寡姑老，存亡甘与俱。日提岁鞠胜己子，侄亦相亲忘母徂。弟迁县令归缱绻，义君促弟宜疾驱："家有而姊在，行行慎无虞。"弟无内顾忧，遂作兼程趋。三年上书赐完璧，二雏壮长明双珠。衣奁尽出义君手，日日缝纫到西晡。一朝婚嫁毕，复归蒋氏从儿居。弟率男若女，长跪亲捧壶："愿我姑姊百千寿，花前看舞红氍毹。"卓哉陆家好兄弟，交游冠佩多名儒。共闻义君贤，入门皆叹吁。吁嗟乎弟有义姊，侄有义姑，嘉名籍，流东吴。鲁妇人，李文姬。钗布中，真丈夫。陆义君，斯人徒。金闺太史傥见采，知予义姑姊歌良不诬。
庚子纪事（明·陆之裘）	南沙顽夫不满千，恃险攫货争鱼盐。椎牛杀狗亦耕种，黄芦白苇波连天。海滨耆豪利兼取，逞技献谋官府前。喜功忧变守臣职，抚召不听心烦煎。兵舟阅送文武吏，炎秋直薄南沙边。诸军相猜不相协，遇贼出斗戈矛捐。披帆击鼓各归县，腾讹道路欢相传。谁为赝书揭都市，台司受诬盗亦冤。南畿咫尺路非邈，惜无一人能照奸。称王命将何等语，凤楼疏入惊云旃。重华震怒遣使者，械系失事诸官员。红颜白发哭相送，秋风泪滋西郭阡。夏曹荐出总兵者，幕府聊分边将权。拥来邳儿半降盗，提兵过市同饥鸢。群愚心知罪难免，始从华屋搜金钱。璜泾市上换残衲，吴淞江头焚戍船。阻拦朝防貔虎出，吹击夜恼蛟龙眠。我师扬舲复停泊，欲出不出期频愆。太仓孤城上官满，骑兵剑客相喧阗。家家月黑宵鸣柝，巷巷风寒朝执鞭。霜台按节问武帅，今日举事何迍邅。群盗廿舟无带甲，官军百艘多控弦。江郊犒师万石馈，州门赏士千金县。戎衣战器等山积，嗟尔虎牙胡敢然。夜分蓐食晓出海，贼舟一字遮津连。将军拜呼驾五桨，颤夫感激争相先。人生自古有天幸，巨海浪静如平川。龙须火枪杂羽箭，腾烟迷目衣皆穿。纷纷溺水急钩取，斩首二百班师还。金珠衔舻喜夸捷，小教场中开舞筵。将军怀家乞返辔，御史不从持益坚。昨朝逋寇半犹在，巢穴未入功非全。人奴诱贼杀酋长，牙旂夜报风翩翩。宫祠刑尸若儿戏，刳剥淋漓谈笑间。登□遍村昼纵火，老稚妇女残刀鋋。官牌下令要生缚，十无三四随拘挛。台司揭榜戒骄横，受降释枉哀危颠。南军囊轻北军重，猎较岂是辕门偏。捷书遥闻九重喜，玉旨急下飞华鞯。守臣除罪各加俸，相国亦赐宫罗鲜。鲸涛馀蛮窜绝域，愿还海县民同编。移文此辈早投槊，沿江戍儿归扣舷。儒臣只知赞画寄，殷勤屡乞刍荛言。真情自来几人达，湖海只应惭昔贤。三沙谁献暂安策，民开义塾军屯田。鱼盐禁弛战斗息，坐令斥堠销烽烟。村村鸡犬映花柳，婚嫁缔结朱陈缘。鸣琴提壶变习俗，疮痍疾困从兹痊。书生作赋纪平海，嘉靖时逢庚子年。玉堂太史访边事，予词合入穹碑镌。
