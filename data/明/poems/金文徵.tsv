玉仙谣（同杨孟载和阮孝思作）（明·金文徵）	紫皇宫阙开中天，鸾书昼下邀群仙。神霝玉斫新蹄圆，蹀躞上送双婵娟。虹垂桥，云沓路。鞭敲风，驭腾雾。宝幢金节相后先，宛在银河影边渡。侍儿颜色春花明，照耀十二楼五城。飘飘宫徵相谐鸣，按歌齐唱《升天行》。《升天》未成曲，愁压巫山绿。朝朝暮暮湘水深，湘妃帝子徒劳心。东飞乌，西飞兔，海变桑田知几度？烛龙肯缓羲和辔，流光应向人间住。流光不住将奈何，坐令蛾黛秋霜多，手摩铜狄嗟蹉跎。人生谁似学仙好，翠扫鬓华长不老，下视寰垓入烟草。岧峣琼台梦，要眇丹霞姿，旁人可望不可追。佩环一落空中响，世上犹存千载思。
