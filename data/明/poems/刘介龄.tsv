送唯吾王侍御谪楚（明·刘介龄）　　七言律诗　押庚韵	嗟君强项素知名，折槛能容荷圣明。梁苑游麟悲见获，朝阳孤雁辄先鸣。羁怀恋国倾葵切，短棹浮湘一叶轻。宣室只今需召对，肯虚前席后苍生。
吴兴署中同顾若溪司空徐龙湾太守赋雪中红梅次二公韵（明·刘介龄）　　七言律诗　押文韵	香影孤山句里闻，错因颜色怪东君。梁园朱箔轻笼月，洛浦霞绡远抹云。仙梦醉容迷绛帐，汉妆新态妒榴裙。瑶华天为增奇赏，羌管无劳奏夕曛。
飞来寺晚泊（明·刘介龄）　　七言律诗　押先韵	飞来古刹是何年，此夕维舟思惘然。既有胜游供旅兴，况逢知己共清联。前湾兔色生寒照，古洞猿声搅夜眠。我亦飞来又飞去，僧钟催发北征船。
赋得七月既望泛舟赤壁（明·刘介龄）　　七言律诗　押尤韵	赤壁坡仙两度游，赋成白雪映清秋。当年胜事空流水，此日高情更泛舟。咽月洞箫声袅袅，横江孤鹤梦悠悠。一尊乘兴重怀古，那问黄州定粤州①。
怀南园五先生（明·刘介龄）　　七言律诗　押侵韵	中原文物回天地，洛社风流自古今。遥忆南园五星聚，漫誇东晋七贤林。阿谁大雅追唐律，遮莫希音有越吟。此日浮邱论往事，尊前何必叹升沉①。
云峰寺（明·刘介龄）　　五言绝句　押灰韵	云际孤峰远，峰头觉宇开。欲穷云外赏，乘兴拨云来。
波罗道院（明·刘介龄）　　七言绝句　押东韵	三城遥望曙云东，境入扶胥海日红。赤壁乍回孤鹤梦，步虚声彻蕊珠宫。
讲经台（明·刘介龄）　　七言绝句　押删韵	高台天畔白云关，蹑磴凌虚试一攀。寂寂讲经人去也，空馀清梵落人间。
红白紫菊（明·刘介龄）　　七言绝句　押阳韵	东篱金紫喜联芳，素锦添移白玉堂。谩道秋容元冷淡，秾华丛里载寒香。
