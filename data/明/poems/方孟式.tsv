待月（明·方孟式）　　五言律诗　押先韵	迟月淡笼烟，期人较可怜。荷风疏雨后，萤火乱星前。乌鹊残生影，梧桐隐半弦。因之默坐久，花上月娟娟。
病中思归（明·方孟式）　　五言律诗　押支韵	岚气炉烟合，疏灯影素移。愁生零雨夜，病值落花时。梦里乡音近，天边雁字迟。床头闲月色，心事薄光知。
寄盛夫人（明·方孟式）　　七言律诗　押微韵	繁霜百岁冷春帏，常共寒灯泣落晖。红泪已辞机上锦，白头尚著嫁时衣。烟笼竹叶凉生案，雨湿梨花静掩扉。杯酒楼头明月夜，迢迢梦绕楚天微。
芝城寄女（明·方孟式）　　七言绝句　押支韵	莫问花开花落时，幽芳不必斗浓枝。昼长无事香销篆，朝诵《楞严》暮诵《诗》。
忆旧（明·方孟式）　　七言绝句　押先韵	一别江潭月几圆，相怜人面不如前。依稀旧日芳菲在，秋雨梧桐十二年。
四牡夫子行役志思也二章（明·方孟式）　　押麌韵	翩翩者䳡，肃肃其羽。王事靡盬，以风以雨。琴瑟在右，我心悲苦。（一章）檀车幝幝，悲风四起。父母既远，维予与子。相隔千里，共饮江水。（二章）
田家乐（明·方孟式）　　押齐韵	松下柴扉茅屋，篱边竹径清溪。菜花蝴蝶一色，野雀山鸡乱啼。
