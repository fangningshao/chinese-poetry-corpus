田舍（明·李玮）　　五言律诗　押东韵	广陌度秋风，田家门巷同。藤花金一色，豆筴箸双红。穮蓘存生理，篝车见岁功。茅柴新酿得，逼社醉南翁。
客至（明·李玮）　　五言律诗　押萧韵	客至方城颒，闲来醉未消。任贫烹折项，新获饭长腰。蠓蚁天将吹，蜂衙海欲潮。相怜幽兴熟，情至废招邀。
野兴（明·李玮）　　五言律诗　押麻韵	弥望东皋上，青山亦未遐。烟岚深邃谷，林薄两三家。戏聚沙成塔，清环水学巴。美人湖一曲，吾欲采瑶华。
凉夜书怀（明·李玮）　　七言律诗　押歌韵	万里瑶天界白河，夜深清景坐来多。水云宽窄疑楼望，莲叶东西空棹歌。暗阁生苔怀曲宴，画屏留月冷秋罗。人生聚散原如梦，莫把伤心恨绿波。
入圃（明·李玮）　　五言绝句　押药韵	入圃细雨余，荷锄情不恶。山妻爱木绵，惭余种红药。
清江闸闻雁（明·李玮）　　七言绝句　押真韵	数声江浒三更雁，孤影霜天万里身。新冷犹如先避雪，南来应笑北行人。
