镇海楼宴王涣江丈口号（明·何进修）　　五言律诗　押尤韵	有客是南州，招邀郭北游。彩云飞画栋，粉堞炫山楼。尊俎三生话，乾坤一色秋。凭虚聊纵目，怀古重夷犹①。
夜雨宿西庄（明·何进修）　　七言律诗　押先韵	结屋芦湾浅水边，柴门阒寂自风烟。楼头忽堕千山雨，窗外俄飞万斛泉。深夜篝灯还下榻，故人挥麈共谈天。惭予搔首成衰老，漫向矶头理钓船。
午梦（明·何进修）　　七言律诗　押真韵	半亩桑麻未是贫，日长猿鹤自相亲。芒鞋竹杖人间世，纸帐梅花梦里身。圣代也能容弃物，北窗应亦有高人。百年天地俱蕉鹿，醒后偏宜漉酒巾。
游海珠寺（明·何进修）　　七言律诗　押尤韵	昔年谁驾六鳌浮，此日波光结蜃楼。星斗平临江上晚，烟霞散入海门秋。钟鸣梵宇逢僧话，角起孤城动客愁。万古乾坤此仙岛，胜游吾欲泛扁舟。
廿三日观迎祀纛仪仗后宴集黄信卿启芳亭（明·何进修）　　七言律诗　押先韵	都护楼头阵势连，依稀犹似出师年。旌旗昼闪三城地，景物情看九月天。萸菊香浮凭槛外，雁鸿声断把杯前。启芳亭畔重回首，片片飞花落舞筵。
登城西角楼眺望（明·何进修）　　七言律诗　押庚韵	一上闉阇眺晚晴，登临怀古重含情。水军不见当年寨，里巷犹存上古名。炎海风烟开五岭，越王台榭控三城。可怜桥下滔滔逝，断送韶华只此声。
送郑比部谳狱粤西（明·何进修）　　七言律诗　押删韵	使者衔恩自九关，轺车朝报发燕山。乘秋杀气随飞隼，到日春风满百蛮。已道贯星连轸野，蚤应狱剑出人间。苍梧万里重华远，夜雨潇湘竹正斑。
怀徐灌园（明·何进修）　　七言律诗　押删韵	破镜飞飞且未还，芙蓉江上杳难攀。赋成珠海楼头月，梦入瑶溪榻里山。万事只今蕉鹿后，此身聊且马牛间。何当大醉荆高市，击筑相呼一解颜①。
