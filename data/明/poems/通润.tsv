贺九岭晚归（明·通润）　　五言律诗　押微韵	半月足未出，空林叶渐稀。偶随秋草去，便趁晚云归。路逼沙穿履，松明影照衣。行行转山峡，已见竹间扉。
春日焦山阅楞严（明·通润）　　五言律诗　押支韵	一枝悬笠处，三月聚粮时。日出人初醒，春深燕不知。细风梳石发，新水扈江篱。未入空王室，冥然尚有疑。
山行（明·通润）　　七言绝句　押删韵	闲花历历鸟关关，盘过斜溪更入山。身到孤峰心亦住，却嫌流水出人间。
山中书怀（明·通润）　　七言排律　押覃韵	谷幽略似百花潭，山水新奇颇尽探。见客未能酬礼数，逢人强半笑痴憨。欲将多宝融成塔，聊借群花暂作庵。晓起急磨锄芋，春来先制采桑篮。婆娑月底看丛桂，潦倒风前种石楠。反舌正当逢夏五，众狙不复怒朝三。香涂刀割身能忍，蘖苦饧甘舌尽谙。泛水凫珣皆得意，采香蜂蝶未忘贪。孤寒卒岁能消遣，佛法何人肯荷担。坐倚琅玕春寂寞，谩言吾道在江南。
