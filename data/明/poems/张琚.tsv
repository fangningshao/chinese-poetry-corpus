送陈醴源夫子旋里（明·张琚）　　五言律诗　押微韵	春辞五岭去，公向八闽归。明月照官路，梅花飘素衣。风尘终不染，宦海早知几。自买三间屋，云深鹤护扉。
陈醴源泉夫子过访旋溪书屋喜赋（明·张琚）　　七言律诗　押灰韵	榕阴深处一堂开，日倚栏干望几回。旧雨不逢排闼至，先生今为看花来。碧桃红杏飘书带，水色山光入酒杯。听得成连琴数曲，仙风引我到蓬莱。
游明山（明·张琚）　　五言绝句　押陌韵	散发青松下，日莫望羽客。驾鹤来不来，飞泉落岩石。
静室（明·张琚）　　七言绝句　押冬韵	帘卷斜阳见几峰，一溪流水逝溶溶。山僧不到柴门掩，惟听春鸠叫绿榕①。
