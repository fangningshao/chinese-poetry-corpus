浪淘沙（明·冯恺章）	新月透窗纱，篆缕烟斜，谁家闲弄玉琵琶。却向夜深人静后，自剔灯花。谯鼓听频挝。惊噪栖鸦，孤衾寂寞负年华。暗里销魂缘底事，梦断天涯。
鹧鸪天（明·冯恺章）	小阁沉沉闭麝烟，楝花风过画帘前。弄晴弱柳垂金缕，贴水新荷撒翠钱。闲伫久，只耽眠，愁怀懒托十三弦。困人天气无聊景，风送残红落枕边。
