读书法云寺寺在那亮乡东岭下（明·廖纪）　　五言律诗　押麻韵	何处寻幽胜，闲过惠远家。到门云护砌，挥麈雨生花。寺后峰阴合，阶前树影斜。钟声休报晓，吾欲演三车。
橘（明·廖纪）　　七言律诗　押东韵	从来佳树生南国，先数闽江次粤东。结实珠垂丹徼外，开花雪喷瘴烟中。未成生计千头绿，漫说怀归两袖红。最忆黄柑三百颗，洞庭一夕起秋风①。
