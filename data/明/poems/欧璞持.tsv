社集喜何子观诸子至（明·欧璞持）　　七言律诗　押支韵	闻声遥不费相思，草次俄逢六日期。乡国愁缘烽火隔，舟车情为水云移。鸟因花信开偏好，魔入诗脾懒莫支。社事可容秋再问，未须归棹各天涯。
东林寺（明·欧璞持）　　七言律诗　押尤韵	石桥路转虎溪流，古寺江天物外幽。清梵每传云壑响，长林不锁篆烟浮。白莲香断陶潜社，明月寒生庾公楼。邀瀑扪萝无已日，僧归岳顶问重游。
寄张玉笥开府（明·欧璞持）　　七言律诗　押东韵	襟带江湖天下雄，几秋为镇帝王宫。掖垣霜简飞初日，戎幕彫戈静远风。着膝馀欢仍綵服，中心殊锡有彤弓。报韩早奉心肝在，争暏留侯辅汉功。
送春次和胡豹生（明·欧璞持）　　七言律诗　押侵韵	寒煖春风曾已转，朝昏春梦若为寻。草萦有伴游堤屐，雨润无弦挂壁琴。飘尽花心存别恨，留将莺语急知音。便从永日朱明令，逸老长依绿树阴。
筠园（明·欧璞持）　　七言律诗　押侵韵	扫石披衣爱绿阴，独期嵇阮得相寻。挹来霜露新秋气，题就琅玕大雅音。覆径花因风冷煖，临池鱼共影浮沉。不知人世推高节，箨落长虚片片心①。
