玉阳飞翠（明·赵志科）　　七言律诗	秀出文昌第一峰，四时青翠隐仙宫。岩中水蓄千村雨，涧畔凉生八月风。暮霭霞光横紫岫，朝腾云气满苍松。往来络绎山前道，此去长安万里通①。
上周柳塘太守（明·赵志科）　　七言律诗　押麻韵	帝城遥望十千里，炎岛来苏百万家。潮鳄先驱韩子笔，棠阴正憩召公车。海天日暖鱼龙化，琼岭春融草木华。台阁经纶原有待，台星暂与照天涯。
陟铜鼓岭（明·赵志科）　　七言律诗　押东韵	攀跻直到最高峰，天下奇观萃此中。霞磴拟通青汉路，云崖高接紫微宫。岚光若护新来客，胜景难描巧画工。便是人间清绝处，停观海月上瑶空①。
