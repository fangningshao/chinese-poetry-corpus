送光泮尊宿远游（明·释古毫）　　五言律诗　押删韵	云路渺无际，师游何处山。故林今日别，高兴几时还。春色五湖上，风光两足间。当怜明月夜，空自掩柴关。
晚过湛公山院（明·释古毫）　　五言律诗　押删韵	暮云生远壑，偶步到禅关。野鸟归林静，疏钟入夜閒。拂琴鸣怪石，乘月坐空山。高兴不成寐，焚香笑语间。
送池月上人住滘溪精舍（明·释古毫）　　五言律诗　押元韵	知师常习静，不欲市廛喧。自辟精庐隐，相连野老村。竹门当浦岸，潮水入田园。对此幽栖事，无妨寄一言。
题安期岩（明·释古毫）　　五言律诗　押元韵	跨鹤人何去，求仙事孰论。涧蒲犹石上，瓜枣但名存。岩下众峰小，云中此地尊。焉知壶里外，别有一乾坤。
送会木上人（明·释古毫）　　五言律诗　押侵韵	何事百城去，知君意自深。未到无行地，难忘去住心。春花开岸影，溪水度云阴。莫向高峰上，令人不可寻。
海幢鹰爪兰（明·释古毫）　　七言律诗　押真韵	移来何处此花神，半亩浓阴寂寂春。莲社千年留胜迹，天香万里动游人。连云覆石苍苔古，当暑舒英玉爪新。不是精蓝收拾得，王孙终误醉芳尘。
华首台礼空和尚影堂（明·释古毫）　　七言律诗　押支韵	四壁萧萧影尚遗，焚香独拜不胜悲。蜗牛迹满翻经石，蟢子罗张入定帷。山里楼台仍旧日，堂前松柏长新枝。狮弦欲听知难得，惟有寒风澈夜吹①。
