花朝州大夫李公集诸生于燕喜亭论学寻命童子歌鹿鸣赋二首（明·莫与齐）　　七言律诗　押鱼韵	韩刘游后古亭虚，太守今劳驻隼旟。骀荡春风吹讲席，周遭山色胜环滁。听来元论迷俱破，赋就缁衣气转舒。小大从公移白日，煌煌银烛照葱裾。
春日游北山三贤祠寄怀郑师（明·莫与齐）　　押歌韵	出郭恣吟眺，蹑屐北山阿。芳树鸣仓庚，曲池扬文波。石径合苔藓，春风吹茑萝。逶逦大道傍，新祠郁嵯峨。飞甍矗虹霓，翠霭四壁多。中祀三先生，名德永不磨。缅怀朱邸客，曾此驻鸣珂。两楹揭丽藻，高榜挥银戈。贱子陪后乘，握手同婆娑。班荆泛羽觞，不嫌醉颜酡。襜帷日以隔，邈若山与河。因风寄长臆，伸纸难缕覼。
夏日陪范州倅憩北山得月字（明·莫与齐）	炎歊欲何之，北山暂停軏。披襟觅岩岫，凉飔扇林樾。閒亭列翠微，雕甍悉高揭。石笋嵌虚空，清泚透岩窟。入眼画图开，惬心尘嚣绝。有美范使君，风期最超越。传觞狎潺湲，飞步忘突兀。娓娓理清言，不觉渌尊竭。薄暮共夷犹，班荆待明月。
楞伽晓月（明·莫与齐）　　押庚韵	峡东流正驶，安得此停泓。搔首眺苍旻，孤月楞伽明。须臾寒潭影，髣髴灵台平。悬崖闻飞瀑，高枕殊凄清。
静福寒林（明·莫与齐）	入林鹤氅披，正可敌凛冽。最爱道旁松，后彫显奇节。岂不承雨露，只解傲霜雪。携樽狎晚晴，疏枝透明月。
