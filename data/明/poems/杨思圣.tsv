入栈纪行四首（明末清初·杨思圣）	极望峰峦稠，云飞常没顶。空翠沾衣裳，堕作涧溪影。花鸟乱听闻，心眼细细领。晞阳射碧潭，石粼碎光炯。蒙笼草成阴，树老身戴瘿。山鬼时一啸，肃肃毛发冷。前行隔后行，后岭迷前岭。
飘风行（明末清初·杨思圣）	黄云覆天天梦梦，飘风撼地地欲动。百丈层冰结重阴，白日无色势澒洞。猎猎寒风杀气高，掠沙扑面利如刀。马毛猥磔雁声苦，鱼龙冻蛰狐狸嗥。燕南济北人蹙蹙，死者含冤生者哭。总有乐士那可移，奋飞不及鹙与鹜。监门入告皇心伤，诏书十道被遐荒。可能遭此风霜岁，忍待明年春麦黄。
