蓟州小病（明末清初·尤侗）　　五言律诗　押阳韵	及予回马首，犹尔滞渔阳。一病家千里，孤灯泪万行。道途横枳棘，天地日冰霜。苦忆柴门卧，山妻检药囊。
送曾道扶司李汉中（明末清初·尤侗）　　七言律诗　押麻韵	江陵驿路满梅花，计日连云出谷斜。大丙山高环二华，五丁峡远接三巴。蒲鞭宽厚随羌俗，骢马威仪近汉家。更上陈仓怀古迹，武侯残壁起悲笳①。
别长安五首（明末清初·尤侗）　　七言律诗　押真韵	只合渔樵老此身，底须辛苦入风尘？一官未许因人热，十口翻成为仕贫。阊阖天高逢鬼谒，江湘地远逐孤臣。非关圣世簪缨短，为有青山待逸民。
题韩蕲王庙（明末清初·尤侗）　　七言律诗　押灰韵	忠武勋名百战回，西湖跨蹇且衔杯。英雄短气莫须有，明哲保身归去来。夜月灵旗摇铁瓮，秋风石马上琴台。千年遗庙还香火，杜宇冬青正可哀①。
生日志感（明末清初·尤侗）　　七言律诗　押鱼韵	半百年过意不如①，看云藜仗倚荒庐。平生最拙惟谋食，一事差强已废书。萧瑟江关哀庾信，飘摇风树泣皋鱼。何当燕市寻屠狗，洒酒荒天吊望诸②。
登天宇浮屠绝顶望海（明末清初·尤侗）　　七言律诗　押尤韵	兴至超然到上头，凭虚萧瑟见高秋。诸天冥冥人非想，大地茫茫我亦愁。俯听苍蝇喧万瓦，遥看白马走中流。海神未许探幽窟，倏忽风烟起蜃楼①。
闻鹧鸪（明末清初·尤侗）　　七言绝句　押齐韵	鹧鸪声里夕阳西，陌上征人首尽低。遍地关山行不得，为谁辛苦尽情啼①？
雨夜候既庭舟不至邻舟有吹笛而歌者二首（明末清初·尤侗）　　七言绝句　押东韵	风雨潇潇打布篷，横舟相失玉河中。天南一望云千里，嘹呖三更叫断鸿。
胡蓝狱（明末清初·尤侗）	去年杀韩信，今年醢彭越。徐常幸前死，诸公宁望活？丞相戮，将军诛，觖望恣肆固有迹，坐以谋反疑有无，罪止及身或收孥。杀胡党，杀蓝党，数十万人保无枉，文武军民打一网。一斗粟，一座城，一条龙，一连鹰，革左塌回何纷纷，得非此辈之冤魂①！
歌七章（明末清初·尤侗）	九灵山人泛东海，《麦秀》《黍离》歌慷慨。席帽山人隐吴门，残山剩水声常吞。二子不仕亦不死，惟有子中所为极难耳。江西复，广东破，变姓名，北山卧。弃妻子，浮江湘，足已折，身难藏。使者来，引鸠觞，辞亲友，歌《七章》。歌《七章》，悲元亡。呜呼，元亡乃有文天祥①！
南陈北李（明末清初·尤侗）	南京有一陈，太学无弃人。北京有一李，太学多端士。李先生，讲《五经》，公侯环坐听《鹿鸣》。桥门荷校辱非刑，诸生举幢呼阙廷，会昌上奏太后惊。陈先生，考绩至，手书《四箴》返金币，招之不住守吾志。危哉履虎幸不噬，两贤道同命则异。君不见西市将杀薛夫子，灶下老仆哭不止①。
王先生（明末清初·尤侗）	太皇太后女尧舜，宫嫔加刃诛王振。不见高皇竖铁牌，内宫不许干朝政？振乎毁牌太纵横，天子亦呼王先生。先生一开口，天子下殿走。蒙尘事可哀，夺门名亦丑。横尸百万谁首戎，天子犹念先生功。诏取沈香雕小像，巍峨寺额称旌忠①。
北狩（明末清初·尤侗）	大明天子云端坐，谁人推向沙场堕？窝儿帐外黄龙卧，赤光笼罩望如火。也先耶？伯颜耶？大同赛刊耶？今日宰牛，明日宰马。大妇唱歌，小妻洗斝。风吹草低，橐驼盈野。送君还归，群呼者者。君不见周骊山、鲁鸲鹆，青衣行酒怀悯辱，五国城中徽钦哭①。
对山救我（明末清初·尤侗）	刘家老公性烈火，满朝公卿锒铛锁。磨刀杀李崆峒，惟有对山能救我。对山慨应真吾事，骑马上门谒中贵。今日何好风，吹得状元至？老公倒屣小珰跪，焚香把酒劝公醉。醉公酒，我不辞，我一言，公三思。力士肯为太白屈，此事非公谁能之？老公笑请先生坐，当为狂生免其祸。解衣脱帽为公舞，哺糟啜醨无不可。明年天子诛老公，朝里交章荐崆峒。可怜对山罢官去，一身零落污泥中。对山救我李北地，谁救对山康武功？且呼少年共豪饮，手弹琵琶曲未终。琵琶嘈嘈弦何急，声声似诉负情侬①。
铁夫人（明末清初·尤侗）	武皇南巡臣拜杖，良人系狱妾心丧。妾家儿女本无知，焚香吁天诚有之。逻骑缚来坐咒诅，夫妇牵连入圜土。妾今有身不任刑，惟拚一死谢夫君。情辞慷慨相决绝，法吏满堂谁忍闻。一旦天恩并放归，都人夹道尽沾衣。还将前日香重爇，长祝君王罢六飞。林大辂谏武宗南巡，下狱①，
新都叹（明末清初·尤侗）	新都才人官玉局，入朝手撼天门哭。相公之子状元郎，杖血淋漓投永昌。永昌市上拥诸妓，簪花涂粉双丫髻。白绫新裓彩毫光，酒酣起舞龙蛇字。蛮童笑杀老颠狂，万里云南作醉乡。相思独有深闺妇，盼断金鸡下夜郎①。
河套冤（明末清初·尤侗）	严夏两家鸡相斗，曾铣仇鸾袒左右。严鸡方胜夏鸡孤，铣欲劾鸾何为乎？套未复，身先死。朝玺书，暮西市。将军横尸何足言，宰相骈首宁无冤？君莫哭，君不见金牌召后风波狱①。
臣夫表（明末清初·尤侗）	臣夫在狱十六年，家有老亲八十九。臣妻置妾未相见，旅舍凄凉誓同守。欲归则弃夫，欲留则违舅。弃夫断饘粥，违舅阙箕帚。臣愿代系狱，放夫暂回首。生当还囹圄，死得瘗陇亩。此疏不忍读，读之血盈斗。弥留始解网，覆盆既已久。呜呼！夫忠臣，妻烈妇，可与苏张三不朽①。
吊南塘（明末清初·尤侗）	副将军，在南郡，杀倭全用鸳鸯阵。大将军，在蓟门，阅兵争跳龙虎屯。结发从戎无不可，筹边更重北门锁。万里长城背朔方，伏波只看飞鸢堕。江陵已没二华亡，倚剑悲歌古战场。白袷角巾归第日，路人谁识戚南塘？惟有白头旧部曲，西风落日叹《烧荒①》。
嘒鸾火（明末清初·尤侗）	贵妃方辞坤宁去，选侍旋向乾清住。封后封妃许不许，手提哥儿咄咄语。防微杜渐争移宫，专制垂帘事不同。先皇末命犹在耳，嘒鸾一火何匆匆！雉经入井传闻异，保全母子无他意。宫闱骨肉贵调停，难将国事行家事。诸君莫争郑与李，奉圣夫人又至矣①！
