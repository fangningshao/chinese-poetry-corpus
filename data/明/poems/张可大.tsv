书边事四首（明·张可大）　　七言律诗　押寒韵	无端小草出登坛，壮士徒歌易水寒。枉把全师轻一掷，遂将宿将尽三韩。腐儒误国由房琯，野老吞声恨贺兰。岂是胡人开杀运，只因中国自摧残。
奉送白翁老堂翁老先生荣归（明·张可大）　　七言律诗　押尤韵	经纶妙手壮王猷，保障江南最上游。蒿目军储抒石画，劳心国计抱深忧。圣明暂许归香社，寮寀争夸向十洲。盻望锦帆移别浦，不胜云树思悠悠。
泛海（明·张可大）　　七言绝句　押歌韵	到处啼莺倚棹歌，客怀偏向布帆多。黄云飞尽天如洗，鳌背山前万顷波。
