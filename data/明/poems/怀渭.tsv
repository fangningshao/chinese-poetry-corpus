送仁一初上人游武林（明·怀渭）　　七言律诗　押先韵	舞凤飞龙若个边，天涯送远独凄然。江南山渡降王宅，风雨西陵过客船。踏雪马塍春买树，斗茶龙井夜分泉。落花寂寞东归日，烟屿冥冥叫杜鹃。
次孟天炜南山杂咏 其一（明·怀渭）　　七言绝句　押真韵	贺监湖边草色春，秦淮江上柳条新。山川是处堪行乐，晴日风光思杀人。
画梅（明·怀渭）　　押阳韵	瑶台夕承月，玉砌晓凝霜。花映含章发，枝横禁御长。春风似相识，偏惜寿阳妆。
