峡山飞来寺（明·陈绍儒）　　五言律诗　押齐韵	峡山名胜地，遥忆李公题。引杖天低北，扬帆月挂西。僧钟江浪隐，渔笛浦烟迷。去去怀京洛，春风度楚齐。
渡梅岭（明·陈绍儒）　　五言律诗　押萧韵	入望山门回，长征日月遥。雄城临百粤，岭路凿前朝。古洞犹猿啸，遗松但鸟娇。不堪行役意，归梦武溪桥。
春暮南楼会酌次王大参韵（明·陈绍儒）　　七言律诗　押麻韵	乾坤云海眼中赊，渺渺烟村树影斜。冠盖倚阑辉雉堞，酒杯邀座惜莺花。青霄昼霭开孤屿，紫陌春晖满万家。独抱丹心空感恋，不胜清思绕京华①。
经石门山（明·陈绍儒）　　七言律诗　押先韵	韶石鸣弦不记年，南佗遗事夕阳前。楼船直下浈江水，城郭重关越树烟。碧倚寒江沉戟垒，山分凉雨涨贪泉。我家住傍秦寻陕，来此行歌共少连①。
赵太史招游浮邱山和韵尚书（明·陈绍儒）　　七言律诗　押东韵	珥笔司存籍汉宫，祝融春望几归鸿。金莲正待苏知颖，珠树犹攀葛稚翁。日色琪坛仍瑞鹤，江光璿圃带晴虹。凭阑谩道天南北，玄极辉辉紫气葱。
峡山飞来寺（明·陈绍儒）　　七言律诗　押元韵	英雄诸州江水浑，东流百折归峡门。人从绝壁窥天险，余爱名山觉道尊。风雨鱼龙喧白昼，藤萝猿狖笑黄昏。天南海岳经行处，北望川原黯断魂①。
谒文献张公祠（明·陈绍儒）　　七言律诗　押支韵	何代关山今相祠，丹青历历表南陲。开元人物多文献，庾塞风云几梦思。疏刺胡雏宗社计，诗题海燕哲臣悲。夔龙寂寞金胎旧，台榭辉辉鹤树枝①。
登镇海楼（明·陈绍儒）　　七言律诗　押东韵	青山隐隐画楼雄，衡雁飞飞玉宇空。云水流商初变律，关河哀角已鸣弓。寒惊思妇红楼暮，凉送词人白苧工。回首蛮烟铜柱隔，几时重纪伏波功。
送吴中丞悟斋巡江（明·陈绍儒）　　七言律诗　押庚韵	青霄绣斧出郊行，春水楼船压浪平。圣朝王会自江左，才子风流今旧京。城隅黄柳色转度，湖上碧桃花欲明。正好芳辰无那别，劳劳亭畔不胜情①。
