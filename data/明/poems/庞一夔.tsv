报同守永昌（明·庞一夔）　　七言律诗　押齐韵	宦辙铜标西更西，博南一望瘴云迷。六年剖竹分麟虎，万里探奇向马鸡。御象行春明汉节，穿貤市粟透蛮溪。家传治谱存滇曲，此日登祠问故黎。
兰津谒诸葛武侯祠（对铁鍊桥）（明·庞一夔）　　七言律诗　押东韵	鱼龙酣斗捲晴虹，万里梯航一绕通①。黑水谁寻神禹绩②，泸江今说汉时功。神留六诏乾坤外，祠枕层峦日月中。独倚危栏悲鼎足，猿啼花笑夕阳红。
抚巡南甸（明·庞一夔）　　七言律诗　押先韵	羊肠南下朔风天，野戍朱旂思惘然。水似羞夷忙赴海，山诚归汉内驰烟。象奴贯耳吹芦管，虎旅横戈卧稻阡。间俗却怜氛祲恶，断云推月照愁眠①。
春日寄直阁林员外（明·庞一夔）　　七言律诗　押微韵	仙郎散佩侍彤闱，候吏焚香护赐衣。亲捧紫泥传禁语，时登青琐沐恩晖。飘花细傍宫墙出，乳燕斜从御路飞。退食省中无一事，晚来信马柳边归①。
曾孙生（明·庞一夔）　　七言律诗　押先韵	太公望汝实多年，忽试英啼到耳边。抱送已知劳孔释，前生应谪是神仙。槐凝紫气迎朝日，梅散莺声出晓烟。欲把青箱亲付与，独怜传世只青毡①。
过曲靖（明·庞一夔）　　七言律诗　押侵韵	畏垒斯民古自今，趋庭遗迹尚堪寻。舆人生我归腰堡，酋子思公却例金。花荫碑亭风习习，月笼黉俎柏森森。遗书满壁嗟难读，对尔馀黎泪并淫①。
寿混成叔明府八十（明·庞一夔）	毕公茁南宗，来自珠玑巷。叠滘与弼唐，凤鸾相颉颃。太守冰蘖声，中丞铉鼎望。翁继以直鸣，鹿门光倍盎。殷鉴喻借秦，安边韬绍尚。寿宫履虎危，正学批龙戆。茅蕉裸就烹，郇模筐持葬。穹苍贯精诚，二贤岂多让。三黜道逾尊，群咻气弥壮。昨通政府书，惊定仍奖赏。年兹八十齐，发宣神更王。秉直定长生，算越期颐上①。
