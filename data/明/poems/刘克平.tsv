候潮扶胥江（明·刘克平）　　五言律诗　押尤韵	浊浪愁三老，残星恋客舟。岸遥看不见，潮上暗能流。海色疑无夜，江风别有秋。双鸾孤枕上，清梦已罗浮。
过梅庵禅寺（明·刘克平）　　五言律诗　押歌韵	随意沧洲傲，玄关晚共过。捍江青嶂逼，碍杖白云多。地僻閒樵牧，人稀老薜萝。采真与汗漫，不负紫芝歌。
经湛文简钓台（明·刘克平）　　七言律诗　押灰韵	四百峰头云不开，孤骞眠底暂徘徊。虎门江入天无际，蜃气波翻岳半推。信有儒宗高一代，何应长算只孤台。乾坤此日吾登望，水落鱼龙万壑哀。
延祥寺故地（明·刘克平）　　七言律诗　押歌韵	觉路金绳得并过，诸天翘首望藤罗。怪来白马神功在，何必玄蜂旷宇多。无树菩提从拂拭，有缘知识岂蹉跎。清泠一漱通公井，去住谁应佛祖诃。
登文昌宫延禧宝塔（明·刘克平）　　七言律诗　押东韵	芙蓉青削海天中，去住吾生此断蓬。转世谁知金粟佛，凭高聊御太王风。十年两度题诗过，千界诸山入眼同。莫遣淹留催落日，暮云天外乱归鸿①。
游龙潭（明·刘克平）　　七言绝句	叠嶂层峦紫翠中，旧知雷雨起蛟龙。只今磴道千盘折，天末何年一夜风①。
阙题（明·刘克平）	兰桡飞渡浈江月，紫阁摇空石突兀。海日初生山雾开，乘兴因之讨奇绝。孤高宝刹霾云端，古木蒙茸山势盘。禺阳截竹吹管去，灵宫何意留其间。仙之人兮时税驾，我岂后兮今跻攀。碧天无际真人想，顿忘身谪向人寰。江入大空深不测，缘知独有蛟龙蟠。老衲看成精舍石，白泡汇作清溪潭。榛甃舍利金轮灭，韦氏园林花树残。犀沉谁为留金锁，猿去何知解玉环。以兹振衣不厌高，翩翩直上凌层峦。青天咳唾堕珠玉，白昼红颜生羽翰。千层山色沉江底，九点芳烟暗碧湾。二仪低悬槛外海，百粤势拊寺前山。烟霞幻变人间世，云雾湿压清昼寒。便欲举杯酬二字，何当同跨双飞鸾。凭高远豁万里目，朗诵淮南一破颜。大都无际沧波上，惟有群飞鸥鹭閒①。
罗浮绝顶放歌（明·刘克平）	楼船海上迷烟涛，金盘仙露秋风高。咸阳三月成煨烬，茂陵到处生蓬蒿。岂知仙岛波光上，轻于弱水之浮毫。漂萍无根津无托，浮山已在罗山泊。共工怒触愚公愚，女娲山神无所需。如今影落天池外，往往疑是北溟鱼。我乘飙车驾三蹻，徘徊倒影双笼鸟。轻风吹衣挂云端，误唾珠玑落天表。天表无远近，罗浮咫尺间。九节白玉杖，相将入玄关。玄关杳窱混太清，紫云为盖青云城。俯视三万六千尺，日月虽照何冥冥。泉源流水深不测，瑶石璇台列其侧。征翼名足声空闻，乍高巘兮忽长林。波激石兮碎玉，石咽波兮鏦金。芝有年而驾车，木无影而千寻。凤喈喈兮浴潭，龙冉冉兮布霖。忽层云斐亹以出没兮，似波涛运海翻千万里之鲲鹏。风淜滂飘拂其缘阿兮，嚣喧洼窍散入华叶容与于众芬。邈仙洞之窈窅兮，纷夜乐之鋞鈜。啸乍舒而纵腭，歌转哀而激唇。九疑三湘烟雾敛，大地月色同纷纷。零露瀼兮白皎皎，寒威肃兮夜沉沉。吹万忽兮悄悄，微飙静兮泠泠。仙之人兮下云軿，划连幛兮列屏。命吹笙兮董双成，鼓震灵之璈兮许飞琼。寒苍麟兮酌玄英，授瑶笈兮妙韫，传大药兮长生。指挥上界路何遥，试望沧海今扬尘。盍归来兮清虚天，世之人兮难与群。关门既回车，刀圭讵试君。张良眷恋亦王汉，刘安迟迟但埋金。噫吁嘻，送君行行当安之，别离有尽会有期。君再来兮餐紫芝，但恐二女侍，头白成衰婺。珍重玄都约莫语，此辈元痴儿，来兮当何时。
