癸未杪冬有感（明·苏台明）　　七言律诗　押删韵	飘飘雪色满前山，高卧袁安自爱閒。谷底风生闻虎啸，林间日落见鸦还。忧时直起频挥剑，避俗仍教静闭关。寒惨应随残腊去，拟将春好解愁颜。
登彭峒绝顶（明·苏台明）　　七言律诗　押文韵	绝顶登临日渐曛，僧归林外触烟氛。千峰低揖如迎客，一寺高标半宿云。海障晴霞光濯锦，树来倦鸟影成群。山灵许我尘喧避，不断泉声饱听闻①。
