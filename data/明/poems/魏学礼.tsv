昭台怨二首（明·魏学礼）　　五言律诗　押东韵	翠袖辞金殿，青苔闭紫宫。香寒罗帐晓，春歇玉阶空。艳态消花上，悲情落管中。君王恩未薄，妾梦向来同。
和章宪副艳诗（明·魏学礼）　　七言绝句　押庚韵	翠馆云楼花欲晴，新妆初就晓鸾惊。莫愁艇子知何处，露湿衣香到月明。
春思曲（明·魏学礼）	别意落凄枝，闲怀写愁叶。缄怨投素鳞，衔情卷故箧。误嫁游侠郎，弃置薄命妾。香缕罗衣襞不开，玉摇宝钗寒自叠。衾将空半冷鸳鸯，梦逐飘飖拆胡蝶。川长不得渡，春花惊已暮。为叹朱颜不待秋，独持皓齿终成妒。舞腰倚柱裛啼妆，歌颊低灯望归路。魂飞在他乡，掩袂泣河梁。笛边闻《折柳》，琴里咽《求凰》。纷心堕镜红已歇，芳愿消花弱自伤。明月两悬思，黄沙孤断肠。饮马长城窟，结客少年场。每命湘灵鼓瑶瑟，复闻秦女卷衣裳。故情摇落空流水，哀鸿单宿湘蒲里。始从木末送芙蓉，又见溪旁候桃李。桃李映人清，芙蓉摘未成。青松委萝壑，白露掩芜城。芜城一去三千里，萝壑秋寒殊未已。盘龙宝镜网蜘蛛，孔雀金屏隔罗绮。金屏宝镜不可期，孔雀盘龙有所思。迢递关河吹暮雪，萧条庭户起凉飔。汉王台前花似绣，隋家堤畔柳如丝。已遣轻车迎日逐，更驱枭骑斩屠耆。李广军中无部伍，昭君马上作阏氏。年年边徼休乘障，处处铙歌听凯辞，但使金微长息战，与君朝夕共裤麋。
采莲曲（明·魏学礼）	烟中一叶采莲舟，两岸香风正早秋。瞥见江南明月上，玉箫吹断紫云愁。
