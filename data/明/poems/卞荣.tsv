春游图（明·卞荣）	游丝百尺荡空阔，天上有人落白发。人生行乐及少年，《金缕》一声杯百罚。翩翩两骑出郭东，桃花如雨吹东风。愿倩游丝绊西日，不教便入咸池中。
嘉兴留别诸友（明·卞荣）	春波门外上春船，春涨葡萄绿浸天。共君细细酌篷底，西望落日横孤烟。倚篷横玉彻三弄，飞花谁遣回风送。须臾月出光满座，杯光滟滟金波动。美人相逢良不多，美景岂可成蹉跎。为欢未久又为别，空劳春梦落春波。
赠许德容（明·卞荣）	少年赤手能缚虎，踏遍东华软红土。缠头百万轻买笑，挽弓两石漫好武。江南风月谁平分，拂衣归卧龙山云。姑苏台下为别墅，招要三友咏五君。金屏如花人去早，北里薰天迹如扫。平章不必唤张侯，来往风流成二老。
述怀效生肖体（明·卞荣）	槐叶初生如鼠目，蜗牛绿树荫新绿。冯轩高吟坐虎皮，一扫顿令千兔秃。墨池之鱼曾化龙，三尺青蛇在袖中。失马休嗟塞上翁，忘羊歧路迷西东。沐猴而冠良足耻，五百斗鸡同梦死。狗监明当荐上林，牧猪江揖商丘子。
锦云轩为何挥使赋（明·卞荣）	朝入锦云轩，莫作锦云梦。梦中满袖扑红香，艳妆醉压阑干重。酒杯如海和云吸，箫鼓声喧令行急。觉来但见胆瓶梅，冷风吹帘雪花湿。
