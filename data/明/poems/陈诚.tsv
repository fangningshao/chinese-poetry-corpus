复过川（明·陈诚）　　五言律诗　押歌韵	世事应如梦，胡川又复过。古今陈迹少，高下断崖多。识路寻遗骨，占风验老驼。夷人称瀚海，平地有烟波。
哈密城（明·陈诚）　　七言律诗　押庚韵	此地何由见此城，伊州哈密竟谁名？荒村漠漠连天阔，众木欣欣向日荣。灵凤景星争快睹，壶浆箪食笑相迎。圣恩广阔沾遐尔，夷貊熙熙乐太平。
哈密火州城（明·陈诚）　　七言律诗	高昌旧治月氏西，城郭萧条市肆稀。遗迹尚存唐制度，居人争睹汉宫仪。梵宫零落留金像，神道荒凉卧石碑。征马不知风土异，隔花犹自向人嘶。
土尔番城（明·陈诚）　　七言律诗	路出榆关几十程，诏书今到土番城。九重雨露沾夷狄，一统山河属大明。天上遥瞻黄道日，人间近识少微星。姓名不勒阴山石，愿积微勋照汗青。
崖儿城（明·陈诚）　　七言律诗　押尤韵	沙河二水交流中，天设危城水上头。断壁悬崖多险要，荒台废址几春秋。羌儿走马应辞苦，胡女逢人不解羞。使节直从西域去，岸花堤草莫相留。
鲁陈城（明·陈诚）　　七言律诗	楚水秦川过几重，柳中城里遇春风。花凝红杏胭脂浅，酒压葡萄琥珀浓。古塞老山晴见雪，孤村僧舍暮闻钟。羌酋举首遵声教，万国车书一大同。
山焰山（明·陈诚）　　七言绝句　押东韵	一片青烟一片红，炎炎气焰欲烧空。春光未半浑如夏，谁道西方有祝融。
流沙河（明·陈诚）　　七言绝句　押阳韵	桃李花开日载阳，流沙河浅水如汤。无端昨夜西风急，尽捲波涛上小岗。
至撒马儿罕国主兀鲁百果园四首（明·陈诚）　　七言绝句　押灰韵	巍巍金壁瓮高台，窗户玲珑八面开。阵阵皇风吹箫幕，飘飘爽气自天来。
