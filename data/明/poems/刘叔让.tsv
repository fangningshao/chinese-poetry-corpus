忆弟（明·刘叔让）　　五言律诗　押寒韵	漂泊嗟吾老，羁栖见汝难。西风鸿雁急，落日鹡鸰寒。渭北书长绝，滇南泪不乾。朝思兼夜梦，怀抱几时宽。
夜雨述怀（明·刘叔让）　　七言律诗　押尤韵	忆昔驱驰不自由，山林猿鹤笑无谋。十年世事浑如梦，一夜雨声都是愁。南诏羁栖伤短鬓，东湖寥落忆扁舟。钓矶别后知无恙，虚负同盟鹭与鸥。
题镇南门城楼（明·刘叔让）　　七言律诗　押尤韵	排空雉堞接层楼，薄暮登临万古愁。红树一村蒲甸晚，黄云满地僰田秋。江通平缅蛮烟重，山耸高峰素雾收。极目乡关何处是，西风衰草思悠悠。
送吴素斋还淮安（明·刘叔让）　　七言律诗　押侵韵	谁识斋居托意深，翛然不受一尘侵。半窗晴日闲观易，满座秋风静鼓琴。策马已闻辞僰道，扬舲还喜到淮阴。刘伶台下多春色，行乐应知称素心。
