游泗州龟山寺（明·陈璧）　　七言律诗　押真韵	龟山寺里访遗尘，铁佛苔封丈六身。追蠡有铭稽甲子，支祈无害念庚辰。渡淮独鸟斜斜日，送客飞花渺渺春。暂倚高风一回首，白云如海正愁人。
题静林寺壁（明·陈璧）　　五言绝句	急涧无停流，行云那得定。不息奔竞心，山林亦非静。
题彦皋莼轩（明·陈璧）	芙蓉花冷烟雨雨，鲤鱼风生紫莼渚。轩前秋容浩无主，江人倚楫烟中语。纤茎采香光漉漉，冰丝齐穿水晶绿。莼有羹，菰有米。彩衣捧寿阿母喜，平生宦情一杯水。
宿陕州横渠铺（明·陈璧）　　押马韵	独客卧车上，群仆卧车下。车前或明火，时时照牛马。
