次沈陶庵题石田有竹庄韵（明·沈宣）　　押先韵	休文家在阳湖住，湖有璟绩似渭川。险韵刊诗留节下，凉阴牵梦堕鸥边。无人厌俗狂题凤，有客敲门共饮泉。负我十年开径入，相思空隔满林烟。
蝶恋花 除夕（明·沈宣）	锣鼓儿童声聒耳，傍早关门，挂起新帘子。爆仗满街惊耗鬼，松柴烧在乌盆里。写就神荼并郁垒，细马送神，多著同兴纸。分岁酒阑扶醉起，阖门一夜齐欢喜。
蝶恋花 元旦（明·沈宣）	接得灶神天未晓，爆仗声喧，催要开门早。新画钟馗先挂了，大红春帖销金好。苍术堆炉香气绕，黄纸神牌，上写天尊号。烧过纸灰都不扫，日斜人醉和衣倒。
