病怀（明·任瀚）　　五言律诗　押麻韵	海甸逢南菊，殊方也自花。江淹新卧病，王粲老无家。皓月千门夜，秋风双鬓华。还持石函记，勾漏访丹砂。
留别岐州翟千户（明·任瀚）　　七言律诗　押萧韵	岐侯拔剑舞清宵，秋满樊川万木凋。老去自吹秦觱篥，西征曾比汉嫖姚。玉关许割桓伊郡，宣室难容贾谊朝。莫遣音书太寥落，世情人事正萧条。
五丁峡别衡昆（明·任瀚）　　七言律诗　押尤韵	峡天猿啸万山秋，御宿相逢转别愁。后会知谁先白发，清时劳汝问沧洲。胡床对月此村夜，霜杵捣衣何郡楼。闻道西京最萧瑟，可堪归路曲江头。
诸陵望幸（明·任瀚）　　七言律诗	翠华巡幸寝园通，甲帐旌旗御气中。河岳万灵随驻辇，衣冠千仗扈行宫。诏传梁甫亲埋璧，闻道浔阳自射龙。海国天吴莫愁思，圣躬还似厌东封。
陈使君招饮阆州王宫（明·任瀚）　　七言律诗　押歌韵	使君张乐前王地，废殿秋生净绮罗。虫网阶除闻玉马，棘林风露见铜驼。霓裳响屟双成舞，画舸鸣榔百丈过。正自独愁愁不歇，江关萧瑟听骊歌。
元日禁城十八韵（明·任瀚）　　五言排律　押麻韵	御律回天纪，宸欢被物华。才人矜六博，贵主狎长斜。狗监通侯第，鸡阍内寺家。金铺明屈戍，宝胜照流霞。斗舞文姬妙，徵歌小玉嘉。雄城森列戟，武帐匝高牙。建礼中郎署，钩陈上汉槎。邹枚专代草，房魏并宣麻。都护弓捎月，嫖姚剑拂花。皇威清虎落，朔气净龙沙。包贡通蛮表，朝正度海艖。陈人藉灵宠，弭节奋幽遐。画省新休沐，青门旧种瓜。星精躔五纬，泽国贯三巴。简受文园赋，丹飞勾漏砂。弃繻终帝阙，伏枕即天涯。麈尾长门赐，词头近侍夸。草《玄》或不愧，音赏赖侯芭。
宿州陈愚猛士歌（明·任瀚）	君不闻夷门老生破万卷，白首不入明光殿。南阳屠沽提数兵，转盼挥戈下百城。桃哀国士两丘土，邓霍元功千载名。清朝明主重文事，七圣临轩亲赐制。晖章坐阅董南书，卤簿导归燕许第。武皇末年收官军，上意不喜谈空文。江东诸儿始讲武，撚箭飒沓愁胡云。宿州陈愚万人敌，阴山射雕回霹雳。野战才空百将坛，名家世捧降王檄。腥风西吹酒泉郡，胡沙犯月三重晕。安得突出一骑杀万虏，生夺班超虎头印。
