江上和胡先生（明·梁若衡）　　七言律诗　押虞韵	萧瑟金飙动苇芦，那堪书剑半长途。天连浊浪浮三岛，目断虹桥带五湖。云白雁来人对酒，花开秋尽客思鲈。相逢莫漫嗟留滞，异地同声自不孤。
三水送家大人之任北雍时十月之望（明·梁若衡）　　七言律诗　押真韵	岭树燕云此问津，朝来菱彩映江滨。澄清更为忧时急，湛露今承宠命新。虎观谈经环礼乐，彤墀鸣佩曳星辰。匆匆计日长安近，正喜银幡赐侍臣。
署西始辟草岸多植荪枝物外萧然清閒徐步援笔赏之（明·梁若衡）　　七言律诗　押阳韵	绿树浓阴护短墙，何妨枳棘借他乡。诛茆署后三春暖，剪綵庭前百和香。月浸楼台浑近水，烟寒橘柚欲肥霜。凭栏更对新蓂荚，自爱舒徐岁月长。
旅次（明·梁若衡）　　七言绝句　押虞韵	朔风吹雁断菰芦，楚水吴山问去途。十载烟霜馀梦寐，经秋书剑半江湖①。
