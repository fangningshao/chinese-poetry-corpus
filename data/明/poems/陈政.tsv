寿丰城范处士（明·陈政）　　五言律诗　押尤韵	先生清隐处，孺子昔曾游。山近云生户，江空月映楼。飞觞迎媚景，展席俯清流。轩冕元无梦，何须范蠡舟。
牧马图（明·陈政）　　七言绝句　押文韵	草细泉香野色新，五花骄气散春云。昂头似忆当年事，立仗淩寒夜正分。
牧牛词（明·陈政）　　七言绝句　押屑韵	晓光晴逗林霏灭，乌犍踏破春郊雪。升沈荣辱耳不闻，横笛一声山石裂①。
车遥遥（明·陈政）	自君出门去，驱车涉长道。心送无所言，但愿归期早。如何岁复岁，各在天一涯。行役未有期，相见知何时。东风昨夜生苦恶，万片飞红雨中落。驱车何处逐风尘，远道思君安得闻。
登楼歌（明·陈政）	爱兹楼兮朝登，忽阳春兮暮矣。望美人兮不来，渺澄江兮春水。兰桂发兮蔼芳姿，阒寥寥兮闻鸟啼。盼遥空兮雁北归，嗟美人兮来何时。
古风（明·陈政）	北山有孤松，阅历几千载。根节固铁石，枝柯蔼幢盖。华姿沃以青，四序不迁改。山深无鸟雀，天际闻竽籁。我欲茇其下，骋视风尘外。缥缈怀沧洲，逶迤阻瀛海。地远不易到，扁舟欲何待。
杂诗（明·陈政）	忽闻春光回，将遍东南城。卧病方在床，无由起相迎。东风入帘幕，仿佛闻流莺。美人会相见，庶几道平生。病起忽二旬，春色殊已深。崇兰秀阶下，碧草交繁阴。旭日迟迟升，众芳同照临。援琴未成调，拂拭迟知音。
