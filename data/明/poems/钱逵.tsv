寄乐耕傅子雨（元末明初·钱逵）　　七言律诗　押文韵	闻君素志乐耕耘，况是能诗趣不群。觅句想吟西岭雪，把锄长带北山云。秋来散发乘凉吹，草阁分题倚夕曛。拄杖几时来看竹，落花飞絮正纷纷。
赵子固兰蕙卷（元末明初·钱逵）　　七言绝句　押支韵	王孙书画出天姿，痛忆承平鬓欲丝。长借墨花寄幽兴，至今叶叶向南吹。
次韵陈敬初答虞清二子雨中见寄绝句六首（元末明初·钱逵）　　七言绝句　押元韵	白箓裁笺带玉纹，乌丝题字寄衡门。风床展玩论书法，何似颜公屋漏痕。
