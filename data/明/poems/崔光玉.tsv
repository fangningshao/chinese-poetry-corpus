游碧玉洞贻主人（明·崔光玉）　　五言律诗　押侵韵	游人不到处，胜地出如今。岩与寒冬燠，泉教白日阴。尘踪惭石壁，清坐见吾心。寄语云中客，流霞合此斟。
于少保坟（明·崔光玉）　　七言律诗　押庚韵	茂陵哀诏宠光并，少保祠宫仰盛明。折简尚闻胡骑窜，断垣俄见野蒿盈。中兴筹策悬霄汉，宗社匡扶仗老成。最是岳坟遥在望，东来涕泪不胜情。
曹大家铜镫（明·崔光玉）　　七言律诗　押支韵	铜镫沦落碧文滋，占隶分明汉女师。旧向彩帷供纂述，今来山馆侍光仪。辉盘映斝娱终宴，芳苡膏兰自一时。最是无情千岁阅，摩挲题识使人悲。
无相寺方丈寺（明·崔光玉）　　七言律诗　押歌韵	双溪流水玉磋磋，溪上丛林仄径过。霰雪眇冥当昼合，芙蓉蹙沓倚檐多。朅来席影连芳沼，欲去钟声出暝萝。向日书堂今寂寞，碧峰回首一高歌。
化成寺对雨（明·崔光玉）　　五言排律　押庚韵	一雨妨游屐，萧然自化成。墙披苍藓合，谷概白云平。涧急遥传响，峰连岂辨名。骤随鸣磬韵，细逐讽经声。檐卜居然长，池莲未便倾。飘飏浑搅梦，登眺不胜情。天柱应全暗，金沙想半盈。晚晴山更碧，佛日透林明①。
寄题安氏西林别业（明·崔光玉）	流光迅风轮，奇标密玄赏。缅彼西林幽，伊人遂孤往。川阜翕而回，云霞互相荡。背谷面嵚崟，临流眺深广。危磴非一盘，崇台得平壤。拾翠戾中州，采芳搴宿莽。𦸂渚半芙蕖，花源杂菰蒋。野鹤卓不群，水凫宛其项。披翳竟如无，穿薄亭忽敞。林端景易昏，竹杪烟初上。信匪混喧嚣，差足供偃仰。散体随飘飖，游神极虚扩。有方情自适，无营念不爽。迨我暇日多，丘园叶嘉奖。
