次前韵（明·刘竑）	古春迁谪地，每留贤者毂。风景渐为开，阳和变穷谷。花擅佳山水，悬河飞巉矗。最胜者崆峒，天遗评品目。迩来罗东川，梅月仝寄足。山灵识旷赏，镌崖破珠玉。我丘本邻峒，笑望徒心掬。古为西山梗，此山端染俗。此洞复何为，复托此山曲。宽衣通盗阻，不籍衷甲簇。固饶胸中兵，贤劳天所福。乃知由良人，匪一一廪禄。即戎国大事，庙算罔亵渎。行看武书馀，焚香一誓祝①。
