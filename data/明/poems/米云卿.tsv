春日途中口号（明·米云卿）　　五言律诗　押阳韵	行役日复日，奈何歧路长。春泥滑马足，芳草断人肠。日落野烟合，花开村店香。吴姬似相识，招客酒垆傍。
濲水移家（明·米云卿）　　七言律诗　押先韵	移家东郭十年前，东郭移家又十年。尽割烟萝还地主，遥驱鸡犬下江船。生非弱草何须土，行若高云不系天。已断因缘去来想，浮踪那得受人怜。
赠张慎伯居士（明·米云卿）　　七言律诗　押鱼韵	梅竹萧萧旧隐居，却依双树结精庐。方酬南岳高僧偈，未答东山太傅书。宾馆有田多种秫，柴门临水不为渔。春风日日闲花落，三径无人自扫除。
秋柳诗八首（明·米云卿）　　七言律诗　押歌韵	离亭当日唱离歌，只为柔条傍渭河。恨不任他攀折尽，衰来徒自惋伤多。百年秋思愁中断，千古春情梦里过。纵是王孙金勒马，也应相向叹蹉跎。
武林移家（明·米云卿）　　七言律诗　押真韵	不缘长被愧长贫，因叹无方可卜邻。吴市隐时非汉世，越山归日似秦人。一身负俗终为累，数载移家亦厌频。犹喜扁舟来去便，柴门还欲傍汀滨。
有感（明·米云卿）　　七言律诗　押歌韵	极目浮云与逝波，百年哀乐尽经过。交疏纸上寒暄少，名在人间毁誉多。衰鬓晚秋临白草，归心长路阻黄河。自知身隐诚难事，因笑徉狂作楚歌。
冬夜怀归（明·米云卿）　　七言律诗　押阳韵	寒风飒飒夜苍苍，腊月江城卧雪霜。只为食鱼常作客，偶因闻雁又沾裳。青山梦里行难到，白发愁中镊更长。不见北堂萱草色，忧心那得暂相忘。
秋柳诗八首 其五（明·米云卿）	名擅章台第一家，忍将憔悴送年华。容销已失如眉叶，才尽难回比雪花。才见高楼堪系马，俄同寒树与栖鸦。荣枯只是寻常事，忽漫逢时莫自夸。何处相逢最有情，平康曲转大堤横。回眸不忍枝头望，携手真愁树底行。近泪几丝浑欲断，牵情千缕苦相萦。自经委谢无穷忆，应悔风花忒煞轻。
杨柳歌送唐仲秩（明·米云卿）	江南二月时，杨柳绿华滋。高台不知数，台边千万树。萦堤夹岸相映新，摇曳朱门翳美人。翠楼丝丝争媚日，黄鹂树树学啼春。啼春不住高下飞，金梭乱掷流黄机。又如织女机初断，千丝万丝分历乱。旋作东郊一片阴，雨中浅浅烟中深。迤逦青绡合步障，缠绵缕带结同心。青绡步障大道傍，同心缕带春风香。佳人玉笛青楼远，公子金羁白日长。旗亭百座空中晓，嫩叶柔枝亘缭绕。碧玉蛾眉怎斗妍，小蛮腰肢徒袅袅。君不见楚王宫里花盈盈，千容万态学未成。春心不死怨犹在，只今尽逐东风生。灞陵桥，章台路，异代风流那得顾。章台旧日花如雪，灞陵古来多送别。眼前景物不得将，何以赠君天一方。好向枝头惜春色，莫待伤心秋草黄。
