对酒（明·王逢元）　　七言律诗　押寒韵	抱病逢春亦暂欢，芳时对客更加餐。即看乳燕双双入，无那飞花片片残。潦倒不忘桃叶句，萧闲应恋竹皮冠。莫论往昔清狂事，且醉荒亭苜蓿盘。
泛舟（明·王逢元）　　七言律诗　押先韵	五月浪平江可怜，诸公容与共楼船。得随庄叟逍遥兴，来醉襄王玳瑁筵。紫袖不离垂柳下，青山只在把杯前。君看走马长安道，此日飞尘正满颠。
和人无题二首 其二（明·王逢元）　　七言律诗　押寒韵	两日闲心梦里宽，一春花事雨中残。垂杨不解青丝结，明月先亏白玉盘。琴调思长和泪鼓，镜铜衰尽带愁看。频过女伴颠狂甚，故着罗裙刺合欢。
和人无题二首 其一（明·王逢元）	晴绽东墙杏子红，露漙南内牡丹承。丛恩未必因词客，捐宠何劳怨画工。独听远鸡啼晓月，几随孤燕领春风。琐窗寂寂眠初定，梦见笙歌在别宫。
