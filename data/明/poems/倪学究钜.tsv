老去（明·倪学究钜）　　五言律诗　押真韵	老去花能遣，愁来酒易亲。青苔生户牖，白石冷荆榛。总有生平好，谁怜旦暮人。樵苏聊自爨，稚子学供薪。
鬼方道中二首（明·倪学究钜）　　五言律诗　押庚韵	垂老投荒极，风尘惨独行。流离遭世难，贫贱得人轻。烽起知兵合，岚开卜雨晴。敢辞山路险，日暮且孤征。
避兵（丁未腊月十五日避阿克之乱）（明·倪学究钜）　　七言律诗　押删韵	客情乡思两相关，况复遭逢兵革间。无罪自投豺虎地，有官难御白乌蛮。九江源尽双鱼绝，孤骑晨征一剑闲。回首故园归未得，瘴烟寒雨满空山。
镇远舟中（明·倪学究钜）　　七言律诗　押删韵	一上孤航喜复潸，䈙溪东下水潺湲。难禁有漏诸天雨，不断无名两岸山。夷汉此时方犄角，干戈今日遂生还。沅江芷草行堪采，遮莫闲花点鬓斑。
