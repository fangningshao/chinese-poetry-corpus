凉月（明·钦叔阳）	秋光盈盈秋气肃，河汉无声凉万斛。何来天镜澹明玉，不照华堂照空谷。空谷佳人颦翠眉，宝奁斜掩罘罳垂。当轩畏见光如练，窥户愁看景似规。似规如练总堪怜，辜负铅华送少年。几曾燕笑真花下，几曾信誓不星前。花娇兮易落，星繁兮易沉。桂树疑初谢，蟾蜍怨复侵。但见齐纨任捐弃，那将半照宛相寻。已焉哉！彼明月兮，谁照余之素心。心不忘君君不知，清辉转映转难持。俄随凉吹穿帷入，乍逐纤阿挂树飞。耀瑶台之环佩，烂绮席之履綦。杳咫尺之如晦，胡千里之可期。桂香浥露，鹊飞绕枝。徘徊此夕，数问何其。掇余光而自照，望旷宇而升迟。迟亦不常圆，疾亦不常缺。但悲对凉秋，为辉倍明洁。月缺不复圆，乃敢与君绝。
夕虫（明·钦叔阳）	君不闻兮候虫，彼何忧兮忡忡。俟秋吟兮独切，如有悲兮回风。栖倚雕阑之宇，潜跃文础之宫。时游井干，独翳蒙茸。振商歌兮出金石，奏凄响兮韵琴箜。尔其鼓翼振振，衣裳楚楚。殷殷善悲，唧唧交语。或泣翠于瑶阶，或啼红于绮户。謇啁哳之不休，似哀乐之无主。饱清露兮焉求，溯凄风兮自诩。以若哀啼申旦，收响白日。揽衾曳杖，参横斗昃。已焉哉！彼蟋蟀兮，如助余之叹息。叹复叹兮哀尽写，虫乎聒听终未舍。朱明倏换素节至，疾鸣不休胡为者！今何依兮床下，昔何旷兮在野。草头方看露珠湛，木末瞥见霜花洒。对兹虫兮泪沾臆，流光荏苒真煎逼。深闺砧杵塞上笳，未若虫声倍凄恻。欲寄长相思，但愿加餐食。吾犹铅椠误青鬓，君莫风尘怨颜色。
寒荄（明·钦叔阳）	出其东门，遥望平原。离离衰草，漠漠黄昏。岂必离别，始为销魂。望王孙兮不归，思公子兮无言。悲何来兮沉郁，心偶触兮烦冤。乃有轻雾为之弄晴，薄烟于焉笼月。雨微集而酿寒，露凝霜而欲结。终陨落其销尽，暂抽萌而芽茁。色黯淡其非荣，□□□□□□。离鸊绿而先摧，佩荃荪而并折。望遥天兮碧浅，临江皋兮绿芜。舜华纵落，根荄半苏。已焉哉！彼百草兮，宜似余之集枯。旋掩三径，卒我捋荼。忾岁序之奄忽，还高卧而遂初。徐于起视，带经可锄。理兰畹兮植蕙亩，芼杜若兮羹文芜。采众美之陆离，表雅志之洁素。羌金石之不迁，矧芳馨之犹故。甫结恨于迩室，敢背指于中路。君弃余兮若遗，余怨君兮如慕。待还碧于东皇，矢同心于岁暮。
