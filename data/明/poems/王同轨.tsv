行山中（明·王同轨）　　五言律诗　押麻韵	雨余林气静，山晚日光斜。野店依孤树，村桥卧断楂。马嘶遥涧水，犬吠隔篱花。白首锄云者，春风自一家。
过山家（明·王同轨）　　五言绝句　押缉韵	群峰何岌岌，绕屋风篁泣。云来亚地飞，不雨林光湿。
宫怨（明·王同轨）　　押麻韵	永巷葳蕤锁，残灯黯淡花。闲吹玉叫条，送月过窗纱。
虎丘舟中见杨花撩乱飞入幕内感而赋之（明·王同轨）	来时门前柳芽吐，到日窣地条如许。袅娜全倾掌上腰，纤长故斗机中缕。垂条百尺任毵毵，乱絮何缘飞满天。认是雪花沾不湿，唤为梅片却成团。画舸筠帘遮不着，美人纨扇扑半落。罥从蛛网又扬来，堕向蜂须飞复脱。楼头少妇方孤寝，怀人起对妆台冷。莫惹春愁上剪刀，休萦别恨归衾枕。萦恨惹愁飞转赊，纷纷逐我北还槎。还时已化浮萍草，应对池塘忆柳花。
