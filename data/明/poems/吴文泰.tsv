送人从军之永州（明·吴文泰）　　七言律诗　押尤韵	嗟君此别向南州，驿路迢迢万里秋。愁断猿声非故国，梦回月色在孤舟。湘潭水落鱼龙远，衡岳云开雾雨收。闻说从军还有乐，不须怀土更登楼。
横塘采莲词（明·吴文泰）　　五言绝句　押阳韵	采莲度横塘，荷花远近香。花间擘莲子，多半是空房。
青楼曲（明·吴文泰）　　押阳韵	青楼少妇悬明榼，软金刺绣罗衣裳。纤歌宛转声绕梁，围屏狎坐飞琼觞。流苏锦帐双鸳鸯，梦魂醉入温柔乡。东风破暖吹红香，落花点点更漏长。游丝飞絮春茫茫，柔肠一寸生秋霜。吴山青青江水绿，燕语莺啼空断肠。
