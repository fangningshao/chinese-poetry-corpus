冬日即事（明·刘秩）　　五言律诗　押萧韵	县邑干戈后，城空景寂寥。山寒云酿雪，江晚月通潮。壮士征衫薄，将军战马骄。只今边境上，谁是霍嫖姚。
秣陵怀古三首（明·刘秩）　　七言律诗　押微韵	别家杨柳正依依，回首西风木叶飞。乡梦已随云北散，客心先逐雁南归。三秋边境仍烽火，九月征衫尚绤衣。莫向穷途叹牢落，料应青眼故人稀。
裁衣行（明·刘秩）	裁衣须裁短短衣，短衣上马轻如飞。缝须缝袖窄窄袖，袖窄弯弓不碍肘。短衣窄袖样时新，殷勤寄与从军人。愿郎着衣便弓马，破敌长驱古城下。明年佩印披紫绯，裁衣不比从军时。
