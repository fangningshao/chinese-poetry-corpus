夜行安山道中（明·徐阶）　　五言律诗　押萧韵	木落境萧萧，残灯照寂寥。病惊时日暮，愁厌客途遥。急涧听逾响，荒村语不嚣。月明如有意，深夜伴归桡。
瓜洲风雨不克渡江（明·徐阶）　　五言律诗　押元韵	未遂归来愿，空惊岁月奔。布帆三日雨，茅屋数家村。山气遥连海，江声近在门。无缘得飞渡，东望欲消魂。
广信阻雨有怀子明弟（明·徐阶）　　五言律诗　押文韵	山国夏多雨，冥冥气不分。石田寒贮水，松径湿蒸云。洒密愁仍见，声微醒故闻。西堂何处所，知共惜离群。
夏日游通惠河（明·徐阶）　　五言律诗　押歌韵	颇忆三江远，乘流意若何。水深秋气入，竹密雨声多。熟果当尊落，惊禽拂棹过。柳阴催系缆，欹枕听渔歌。
次张龙湖吏侍院中观莲（明·徐阶）　　七言律诗　押东韵	曲径方池列馆东，荷开殊胜昔年红。虚瞻玉井青冥上，似睹金莲紫禁中。佳实豫知深雨露，苦心原自耐霜风。亭亭独立烟波冷，肯羡春华在汉宫。
两崖中丞和予观莲诗有欲借为裳之句次韵赠答（明·徐阶）　　七言律诗　押歌韵	积雨红芳落渐多，玉堂清晓独来过。日华幸尚临朱槛，云气愁仍绕绛河。寂寞芝兰同晚岁，浮沉萍藻自秋波。闻君近有纫裳兴，刀尺寒生欲奈何。
三月十二日文华殿朝贺东宫纪事册立之次日也（明·徐阶）　　七言律诗　押庚韵	春霄雾散日华明，版轿西来辇路平。帘卷朱丝瞻日表，扇分翠羽见龙行。千官绕仗容常泰，三字开编诵已成。连荷睿音垂劳问，老臣欢戴岂胜情。
盆荷（明·徐阶）　　七言绝句　押支韵	四面花开玉露滋，晓风翻雨夜垂垂。渊明酒思濂溪癖，凭仗盆池借一枝。
阮郎归（明·徐阶）	一春归思羡冥鸿，青山在眼中。无端秋色又丹枫，沧洲路未通。搔白首，望长空，徘徊意万重。持杯看尔去匆匆，心随江水东。
