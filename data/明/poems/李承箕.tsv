次韵石翁寄容一之圭峰（明·李承箕）　　五言律诗　押先韵	清秋望不极，楚客思无边。得句云归岫，开尊月上弦。坐平临海石，饮足在山泉。归面垂厓壁，从头又几年。
用茂卿兄韵呈定山先生（明·李承箕）　　七言律诗　押支韵	纷纷歧路竟何之，我且东行住少时。春好一年留酒国，花残两度见辛夷。梦随庄叟迷蝴蝶，醉过山翁倒接䍦。何日杖藜期度岭，江门无地不宜诗。
次韵罗服周见怀（明·李承箕）　　七言律诗　押支韵	钱落叉头酒漫支，半醒半醉独吟时。诗科案月何曾负，交分投君不自知。《白苎》舞残杨柳月，青筇拄遍芰荷陂。渔歌又续前溪响，惊起水禽鸣夜池。
