贾傅祠（明·徐学谟）　　五言律诗　押庚韵	一疏危明主，千秋怨未平。湘累如有待，宣室竟无成。夜雨湖南草，春风江上城。可怜卑湿地，还复祀先生。
喜宋山人夜过府署（明·徐学谟）　　七言律诗　押青韵	南纪萧疏老客星，鹅池遥忆草堂灵。满城何处堪携杖，深夜相过闻扣扃。秋远江声寒小簟，月高乌影在闲庭。自来公府无拘束，一任狂歌醉复醒。
省僚夜集南馆观教坊乐部（明·徐学谟）　　七言律诗　押虞韵	一去湘江散酒徒，重开蛮馆夜呼卢。休怜前席心飞动，且问当年兴有无。老去梨园犹黑发，春来桃树更玄都。醉看残月摧归客，谁倩玲珑马上扶。
醉中题醉人图（明·徐学谟）	我从燕山望京阙，五陵豪客伤离别。相逢不饮君奈何，瓮泼葡萄色如血。须臾吸尽三百壶，西陵之日驱金乌。眼中谁是高阳徒，醉来忽见醉人图。图中之人谁最醉，美而崟者眦如泪。翻身跳浪招且号，夜半山精引群魅。东隅之叟颓不禁，拥垆鼻作苍蝇吟。梦中舒拳赌六博，犹呼一掷千黄金。蹲者阴崖仗馁虎，走者风舠荡小橹。何人仰面狮作吼，何人歌咽水升戽。何人露顶发不梳，咄谁持酒浇其颅。何人掉臂挥大斗，一沥沾唇苦于茶。谩道真珠兼琥珀，翠屏锦缛声喀喀。流涎残沫迸地走，珊瑚铺满金吾宅。众中饮者谁最多，裒衣之客倾江河。恰如廉颇老善饭，眼看醉者皆么么。么么累累何足较，或鼓或泣或大啸。玉山自在谁能推，欲上青天挽双曜。刘伶毕卓俱尘埃，幕天席地安在哉？今宵不闻妇人语，明日看花我复来。
