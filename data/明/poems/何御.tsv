山南作（明·何御）　　五言律诗　押麻韵	小隐依陵薮，山南良可家。一洲环橘柚，十里荫桑麻。白帻欹深酝，青鞋猎远沙。倘逢李都尉，射虎亦生涯。
过庆原（明·何御）　　七言律诗　押元韵	野烧萋萋带雨痕，半山斜日近黄昏。驿亭阻绝来时路，烟火萧条战后村。倦鸟惊人移浦树，寒潮带月上江门。长年书剑催行色，白首惭孤报主恩。
符子入秦郊游（明·何御）　　押真韵	寒日行白陆，朔吹扬飞尘。送客往广陌，中情多苦辛。野云覆长路，孰识东西秦。临发执前绥，愿为陈所因。瞻彼二黄鹄，泪下不能伸。
有鸟歌（明·何御）　　押支韵	有鸟有鸟集华池，长嘴得食短嘴饥。何不弯弓射长嘴，前行丈人翻见嗤。有鸟有鸟在中逵，长嘴能飞短嘴迟。何不弯弓射短嘴，后行公子独怜之。
少年行（明·何御）　　押元韵	少年砺剑心含冤，潜入长安东郭门。怒发上冲双眦裂，问之举腕无一言。日暮得仇策马去，九衢凛凛黄□昏。莫怪此徒轻杀人，千金曾报一饭恩。
