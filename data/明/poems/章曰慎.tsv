开岁十日同李计部唐尚宝奉陪诸郡公南岩落成二首　 录一（明·章曰慎）　　七言律诗　押麻韵	小结山亭石径斜，探幽飞盖入烟霞。平临坛寺三千界，俯瞰江城十万家。槛外徘徊看海色，樽前笑语落天花。古瀛文物从今盛，仙迹禅栖未足誇。
奉和徐心翁使君枉过南岩小酌留题佳韵（明·章曰慎）　　七言律诗　押蒸韵	西郭南岩岁几登，月台风榭此时兴。中丞镇蜀推严武，小队看花过少陵。父老喜瞻熊是轼，迂疏故道寿为朋。留题剩有如椽笔，取醉何妨酒似渑。
奉和庄致庵贰守留题小洞之作（明·章曰慎）　　七言律诗　押元韵	逍遥林壑逢春日，缥缈干旌度水村。访古扪萝穿石径，探奇移席傍云根。澄湖十里牵诗兴，暝色千峰落酒樽。况是登高能作赋，才名孰与大夫尊。
春日承诸郡公招同李仰山唐曙台泛舟西湖用前韵（明·章曰慎）　　七言律诗　押蒸韵	春日临门快一登，桃花新水浪纹兴。自缘容接过元礼，岂有才华似茂陵。锦绣江山侯作主，林泉麋鹿我为朋。饮醇一滴心堪醉，何况兵厨酒似渑。
