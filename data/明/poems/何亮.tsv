白云洞呈韦曾诸君（明·何亮）　　七言律诗　押歌韵	石室初开且放歌，樽前词赋有羊何。窗含翠色秋厓静，门落寒声夜瀑多。旅雁带霜来洞口，海云催雨过山阿。相逢一笑真非偶，兴剧谁挥往日戈。
次韵留别陈徵君（明·何亮）　　七言律诗　押先韵	空谷逢君酒屡传，骊驹声起促离筵。西山柳色沾寒雨，南浦花容倚暮烟。塞雁影高山带月，江鱼书远海连天。不堪独上兰舟去，閒听渔歌益悄然。
石门上洞为崔孝廉子玉作（明·何亮）　　七言律诗　押尤韵	石门不尽藏珍地，上洞跻攀景更幽。鸟道乍通丹穴里，凤笙疑落碧山头。云霄迥出千峰暝，河汉斜分一水流。最是崔咸高世处，他年良史直须留。
次钟侍御游海珠见怀韵（明·何亮）　　七言律诗　押灰韵	见说移舟傍钓台，阳春高调独能裁。白鱼戏日闻歌起，玄雁凌风带字来。蛟室扣舷惊鹤梦，螭宫鸣佩想仙才。自怜弱羽非鹏翮，何日丹砂共脱胎。
步月风幡湖上有怀叶男兆中丞（明·何亮）　　七言律诗　押萧韵	晚经湖上暑全消，星斗疏明夜寂寥。玉兔不辞终夕杵，银河应就早秋桥。南飞乌鹊巢难定，北向青骢路正遥。今日风幡湖上月，美人何处共吹箫①。
