金白屿王仲房沈嘉则九日醵金会饮赋诗见赠即席和答（明·赵丽华）　　七言律诗　押微韵	少小秦楼学燕飞，楚云湘水见应稀。欣逢此日重阳酒，还整当年旧舞衣。结客自怜非赵侠，靓妆无复是南威。劝君未醉休辞醉，细插黄花且莫归。
答人寄吴笺（明·赵丽华）　　五言绝句　押药韵	感君寄吴笺，笺上双飞鹊。但效鹊双飞，不效吴笺薄。
