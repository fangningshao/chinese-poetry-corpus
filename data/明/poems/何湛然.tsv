登南城楼　高要（明·何湛然）　　七言律诗　押阳韵	城下风波带女墙，高楼独上思茫茫。山形南拥窥铜鼓，江势西来接夜郎。千舶入云秋色远，万家绕市暮烟苍。月明谁据胡床坐，槛外宵深玉露凉。
鼍山春晓　阳江（明·何湛然）　　七言律诗　押东韵	鼍海群峰接太空，共披春色坐曈昽。烟开柳树新眉淡，溪染桃花绉縠红。播谷数声知早计，维桑何处不轻风。山农立起茅檐下，搔首如怀刺史功①。
夏日憩宝月台（明·何湛然）　　七言绝句　押灰韵	长日蝉声嘒嘒来，南风徐度水潆洄。数声仙梵云中起，人在清凉宝月台①。
