靳庄行（明·吕坤）	长清六月才禾黍，大家小家愁无雨。草根挑尽木如冬，又见探雏啖野鼠。沙中稚子哭欲绝，阿爷卧路不能语。三年长饿一息在，那复余情念儿女。破屋一叟捣榆皮，我问捣之欲何为？土性多沉糠性浮，榆末和之可为糜。极知强活能几时，暂于肠胃勉撑持。妻子填壑老我存，死者长乐生者饥。恸哭无声但有泪，瘦骨令人摧肝脾。道旁一庙有神坐，黄金为身受香火。
豫国士（明·吕坤）	身可漆，炭可吞。哑癞何足辞，难酬国士恩。君头为饮器，安用我头存。桥下厕中谁在此，义士甘心赵襄子。君不见东邻再嫁妻，能为后死夫。
