山楼夕照（明·尹体震）　　五言律诗　押先韵	远望当归日，登楼思惘然。溪云连雨湿，风叶落霜前。鸟宿湖边树，人归月下船。秋风吹客泪，无处托啼鹃。
金山寺塔顶留题（明·尹体震）　　七言律诗　押灰韵	风急乘舟破浪来，寺僧邀上最高台。云拖香阁浮空立，月照琼花入镜开。山势古今长作柱，潮声日夜似闻雷。登临正喜思乡望，况值新秋一雁哀。
谒陈白沙先生母节子贤祠恭纪（明·尹体震）　　七言律诗　押庚韵	文章节操旧家声，世代传来共有名。碧玉楼边萱草长，楚云台畔蓼莪生。微臣遗像恩犹在，慈母留丹节尚荣。私淑愿为门下士，堂前瞻拜不胜情。
送何柏友入都兼寄张元均明府（明·尹体震）　　七言律诗　押尤韵	大笑相看事壮游，不将柳色动离愁。好书可读开千卷，国士须寻第一流。冷落吴山空有梦，猖狂燕市想悲秋。知君久佩双龙剑，行路何妨遍九州。
旅况思亲（明·尹体震）　　七言绝句　押元韵	强解莱衣别故园，白云南望几烟村。西风忽遇堂前燕，报道三秋尽倚门。
夏涨即事（明·尹体震）　　七言绝句　押灰韵	长天遥见晚虹开，烟雨桐江上钓台。莫向迷津争问渡，钱塘应有怒潮来。
