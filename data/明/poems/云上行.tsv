閒居（明·云上行）　　五言律诗　押庚韵	寂寞帘垂地，隔林鸡犬鸣。灌园期雨足，清暑仗风生。钓艇横珠浦，纤尘远帝城。空悲青镜里，白发戾人情。
崖门吊古（明·云上行）　　七言律诗　押阳韵	宋室腥膻沸战场，翠华漂泊幸炎荒。孤忠死国悲萍梗，万乘随潮溺苇航。俎豆祇今祠太后，渔樵犹自忆天王。可怜收泪朝衣湿，落日悲风易惨伤。
与何粤桥计部戴东冈山人集肖玄胡明府别墅（明·云上行）　　七言律诗　押灰韵	草玄新柳倚云栽，寂寂山斋锁绿苔。饶有墙头浊酒过，不嫌花外小车来。瑶琴遣兴时三弄，兰艇穿城日几回。幸尔隔邻无隙地，好怀都在此中开①。
