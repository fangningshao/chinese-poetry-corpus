仲春陈瑶光李伯跻先生招游青云山（明·罗锜）　　七言律诗	滟滟春波夹碧峰，佳时不负载郫筒。全堤翠湿松围老，二月寒轻柳带松。舒眺莫生今昔感，遨游同寄水云踪。归筇避却从桥险，一任江声送小𦨴。
家敬叔至值雨（明·罗锜）　　七言律诗　押支韵	不共佳游亦有时，掀髯一见若新知。清斋只剪园中甲，凉荫如添户外枝。冒雨正思巾折角，避人非为酒攒眉。相留直待收残霭，出听流声满涧陂。
苏未人家仲冉至（明·罗锜）　　七言律诗　押青韵	同上兰舟问小亭，石湖秋水共神形。山馀邃古惊人朴，路入花源见户扃。疏菊经霜颜露赭，新梅需雪蕊含青。藏无万卷兼鱼麦，一片归帆亦暂停①。
