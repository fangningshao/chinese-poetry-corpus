寄余玉馨表妹（明·陈云仙）　　七言律诗	往年同学换鹅经，冰镜无尘玉有馨。织锦才高推独步，落梅妆好对双清。春朝携手看花发，秋夜凭肩待月明。别后相思烟水隔，海棠红绽想仪形。
寄外（明·陈云仙）　　七言律诗　押文韵	去时尔语尚云云，去后音书总不闻。残黛懒描三月柳，乱鬟愁理一梭云。可堪林际鸠呼妇，颇奈天边雁叫群。难得相逢容易别，机丝何用织回纹。
江行（明·陈云仙）　　七言绝句　押尤韵	止为偷闲狎鹭鸥，扣舷歌唱出沙洲。又从别浦寻幽兴，观采荷花女伴游。
秋日怀外（明·陈云仙）　　七言绝句　押微韵	木栏杆外思依依，目断天涯去雁飞。心欲裁书何处达，诗题红叶泪沾衣。
美人看剑（明·陈云仙）　　七言绝句　押灰韵	试取妆前玉匣开，光铓秋水迫人来。风尘可与儿夫佩，漫道儿夫得意回①。
