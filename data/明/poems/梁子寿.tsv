文笔峰（明·梁子寿）　　七言律诗　押萧韵	何年彤管插云霄，域内群峰夜自朝。望去乍疑青玉案，坐来堪与赤霞标。春深雪颖流云影，日下文光烛斗杓。一自长卿题柱后，千秋彩色满岧峣。
金鸡岭（明·梁子寿）　　七言律诗　押真韵	翠削奇峰迥不伦，春深瑞色散嶙峋。晴瞻海外三山秀，俯挹天南万户新。色借金乌开晓曙，形流绛帻报佳辰。谁言雄峙无长夜，特立苍苍捧赤轮。
马鞍冈（明·梁子寿）　　七言律诗　押尤韵	回壑双峦迥自幽，天开形胜自南州。雕鞍似据风雷起，玉辇常依阁道游。匹练熹微开日观，长驱躞蹀向宸旒。从来渥水生龙种，石垄参差瑞气浮①。
