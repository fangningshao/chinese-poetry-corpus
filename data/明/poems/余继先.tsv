归里上东山（明·余继先）　　七言律诗　押尤韵	曲磴荒苔冷旧游，空馀猿鹤故山秋。老僧相见还青眼，倦客归来已白头。浪笑生涯皆堕甑，放怀天地总虚舟。不堪转忆浮生事，云自悠悠水自流①。
望五指山（明·余继先）　　七言律诗	仙掌森森断复连，千年劈破海中天。朝来似浣沈香水，暮后如挥煮茗烟。日月往还丸两弄，云霞横抹笔孤悬。欲将左手同君握，指点羌胡出大原。
咏赵（明·余继先）　　七言绝句	自是宗臣第一人，偏安那可诵中兴。龙须泪洒知何处，现有忠魂绕海滨。
咏曲（明·余继先）　　七言绝句　押阳韵	四将威名首数张，忍将万里谪忠良。风门岭上孤猿叫，每到秋来忆伏羌。
咏白（明·余继先）　　七言绝句　押先韵	晚霞诗识六宫輧，尝侍胡天亦可怜。伴得母仪还少主，触邪数语又南迁。
咏杨（明·余继先）　　七言绝句　押阳韵	和议谁因责李光，先攻同党见刚肠。为问黄岩花几种，何如白石泪千行。
咏于（明·余继先）　　七言绝句　押东韵	马踏旗枭主将雄，参谋帷幄赞精忠。岳王坟上西湖月，照见英灵泣冷风①。
