李云田以虔州怀予诗见示奉答（明末清初·曹溶）　　七言律诗　押东韵	避兵曾说到江东，十幅春帆下北风。烽火依然连郡国，文章真解误英雄。梦回老友蓬蒿里，泪尽军州鼓角中。岁月奔驰还话别，异时搔首望征鸿。
酬徐子能山人（明末清初·曹溶）　　七言律诗　押鱼韵	武原狂客闭关居，花外新传尺素书。重见伟长留撰述，不教元亮擅篮舆。玉山暖映春风动，铁甲晴收水国虚。痛定较量流寓事，皋桥遗迹定何如①？
秋柳（明末清初·曹溶）　　七言律诗　押寒韵	灞陵原上百花残，堤树无枝感万端。攀折竟随宾客尽，萧疏转觉道途寒。月斜楼角藏乌起，霜落河桥驻马看。正值使臣归去日，西风别泪望长安①。
观工人琢砚二首（明末清初·曹溶）　　七言绝句　押文韵	廿年裘马半从军，羞见羊家白练裙。自笑归装轻似叶，不妨多载岭南云①。
韬光庵和高忠宪公韵（明末清初·曹溶）　　押鱼韵	选日届山宇，意适常有馀。喧寂两无染，乃得还其初。古草幽更绿，巢鸟鸣阶除。独往泉上游，人境忽已疏。檐表得微路，高下随所如。肃肃清昼阑，月出松林虚。解带聊宴息，岂曰非我居①。
答顾宁人（明末清初·曹溶）　　押皓韵	北鄙寡同俦，中情正枯槁。谬蓄四方略，救溺甚援嫂。束缚无所施，空堂对衰草。有美三吴杰，险要动深讨。良马碧玉鞍，兴到踏丰镐。土既经时，行李湿秋潦。西南征调繁，万里赋纳藁。囊有本务书，利病满怀抱。采掇及细流，访我平城道。艰辛戈戟间，匡坐说苍昊。撞钟得洪音，太朴去纤缟。汲古沃其根，枝叶倍姣好。下视班张徒，炫目但虚藻。是月凉露零，长边静杲杲。旨酒共话言，愁绪惄如捣。我性本浮游，悠忽将终老。外物丧本真，进德未能早。蒙君下针砭，宿疾期一扫。自知良独难，人鉴庶为宝①。
悯荒二首（明末清初·曹溶）　　押寒韵	寇祸烈兹土，举目无故观。百里一空城，蓬蒿郁相蟠。村妪土中出，肘肉伤雕残。生长不识布，石灰暖我寒。匍匐向前途，力尽酸肺肝。苦菜萌已晚，采之不能餐。撤屋备朝薪，露处难久安。边境既流离，内地何由完。宸聪听还卑，讨论穷众端。减赋息长徭，万方用腾欢①。
堕驴行简叶星期（明末清初·曹溶）	横山山人出无车，浩兴欲往钟山隅。葛衣炙日仅掩骭，腹底万卷聱牙书。奇书岳渎鲜能载，况此风雪桥边驴。雪昏石滑骤欹侧，前却俄顷纷趑趄。中途一蹶在平地，长耳狡诈奔荒墟。仕路艰危靡不有，陷阱往往生巾裾。万物之灵尽如此，驴也学步师其馀。山人前年宰邗邑，阳侯毒啮不得舒。堤成泽国始平陆，遍挽鱼鳖归耰锄。岂徒民疾快完聚，车马孔道皆安徐。无钱竟触长官怒，一朝谤箧遭驱除。多才自昔召倾覆，更乃傲骨丘山如。瘦驴效尤聊复尔，未若此辈深而狙。山人熟识倚伏理，细事那足烦嗟歔。长干六月暑气合，画桡宛转衔清渠。三日行药两日卧，趫健不异少壮初。慎勿悔此暂时失，诗肠遽使添郁纡。堕驴一笑古有诸，会看治象开皇舆①。
