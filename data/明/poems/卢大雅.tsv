题钱塘胜览图（明·卢大雅）　　七言律诗　押灰韵	南渡衣冠委草莱，危亭高处海门开。云霞都邑雄中国，月露轩窗逼上台。春梦已随流水去，寒潮自领夕阳来。小楼题画因惆怅，岂独昆明有劫灰。
舟中寄张外史（明·卢大雅）　　七言律诗　押青韵	棹郎催踏春溪舫，阻我辞君散木亭。江水未应春去涨，乡山偏向别时青。烟波钓艇新冲雨，河汉仙槎旧犯星。输与仙都吉居士，一帘山雨听鹅经。
追哭张伯雨外史（明·卢大雅）　　七言律诗　押虞韵	身似浮云半在吴，玉钩桥外是西湖。花前微雨白鹅帖，楼上好风金鸭炉。李泌只宜留北阙，刘郎不得老玄都。人情翻似东流水，洗出青天一鸟孤。
春晓（明·卢大雅）　　七言绝句　押庚韵	弱柳摇烟落絮轻，绿阴初长小池平。杜鹃处处催春急，不是东风太薄情。
