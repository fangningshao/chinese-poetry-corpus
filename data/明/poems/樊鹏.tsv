山居和孟无涯（明·樊鹏）　　五言律诗　押侵韵	秋园对晓坐，弱病苦寒侵。楚地风霜积，江乡草木深。山高来牧笛，村远送寒砧。为问林泉事，时时酒一斟。
六合（明·樊鹏）　　五言律诗　押删韵	联辔来东邑，朝行暮复还。市廛通乱水，城郭带秋山。路出青枫外，江流白雾间。西行乡思切，愁绝望昭关。
寄袁双溪（明·樊鹏）　　五言律诗　押阳韵	闻汝行尘在，南阳定汝阳。古城遥落日，歧路满秋霜。雁影江流隔，猿声楚塞长。贾生官不贵，莫怨汉文皇。
贤隐寺宴别张子言限字（明·樊鹏）　　七言律诗　押文韵	寺门缥缈对青云，云里钟声落涧闻。白昼蛟龙时并见，青山麋鹿晚双群。殿开碧雾千峰湿，窗挂香泉独树分。明发长安万余里，落花尊酒暂留君。
