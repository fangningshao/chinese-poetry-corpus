三水公馆与邓大理何蒙谢三孝廉夜谭祝明府送酒至（明·黎崇敕）　　五言律诗　押删韵	此夜成良会，高歌海月间。近城惟一驿，隔水有千山。地主虽多兴，吾生且未閒。送来桑落酒，容易醉愁颜。
赠朱季美（明·黎崇敕）　　五言律诗　押阳韵	季美一何旷，幽栖越水傍。风流兼二陆，心画印诸王。握里青虹剑，囊中白雪章。扁舟湖海客，念汝竟飞扬。
同楚友别张伯起幼于兄弟时周公瑕避暑石湖（明·黎崇敕）　　五言律诗　押寒韵	离合吾徒事，何因此别难。游人携紫剑，居士戴黄冠。楚客同分袂，周郎已钓磻。为怜相见少，临发且蹒跚。
抵京陆比部刘国博朱缮部王行人伊文学过集旅馆（明·黎崇敕）　　五言律诗　押歌韵	萍踪三载别，尊酒慰重过。以我青藜杖，悬君白玉珂。低枝藏鸟语，残漏咽笙歌。雅会须拚醉，良宵有几何。
飞来寺（明·黎崇敕）　　七言律诗　押删韵	飞来宫殿异云间，势压嶙峋瞰碧湾。选胜几悬中宿梦，寻芳嬴得片时闲。干霄翠削分双柱，划地清流合一环。寒尽颇惊游客少，随僧指点自跻攀①。
柬周公瑕（明·黎崇敕）　　七言律诗　押元韵	风流儒雅可谁论，久识周郎道独尊。白发垂垂终好遁，青衫落落自忘喧。山中题凤谁曾过，池上笼鹅兴倘存。不佞京华多病客，因君弹铗入吴门。
答童大将军（明·黎崇敕）　　七言律诗　押元韵	芳讯依然大雅存，重劳倾盖过丘园。自怜马援标铜柱，长笑班超入玉门。既有将军能结分，岂容吾辈得逃喧。请缨亦是男儿事，击虏从君报主恩①。
同周车驾邵宪副宴马大参旧署（明·黎崇敕）　　七言律诗　押尤韵	南旺山河是旧游，相逢何幸此登楼。孤台远带千峰色，一水中分两地流。石畔葵榴侵客袂，门前杨柳系仙舟。明朝又趁南池胜，李杜遗文好更求。
送苏司农出守南宁（明·黎崇敕）　　七言律诗　押阳韵	美人为政有辉光，八月乘槎指灌阳。牧守风流新外吏，司农声价旧中郎。登台地轴连南岭，倚槛天河接楚湘。露冕行春帷自褰，看君名入汉循良①。
