寿湛甘泉尚书八十（明·梁亿钟）	瑶池宫中何所有，琪花瑶草自光茂。内有蟠桃万岁枝，六千一度真奇秀。玉堂金马旧主人，却逢王母西来寿。昔年折桂游蟾宫，文章璀璨齐韩柳。唾壶错落聚珠玑，彩毫恍惚连牛斗。文河捲雪走龙蛇，学海飞涛起蝌蚪。归来高卧几度春，寿域适今逢九九。神仙驾鹤举霞觞，玉女云鬟妙吹奏。捧将玉露调金丹，摘取松花酿春酒。簪缨斑綵满阶前，朱门珠履如云辏。皇华使者乘骢来，特遣存公安乐否。衣冠赫奕路辉煌，翠帆锦毂相驰走。我来上爵颂南山，获从梓里诸绅后。祝言甲子不记年，愿与天地长且久①。
