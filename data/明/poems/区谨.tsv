梅坳题石（明·区谨）	斜月沉沉辞逝波，落花纷纷辞故柯。人生有情苦未免，悲来欢尽知奈何。记昔青楼官道侧，莺时曾控黄金勒。鹧鸪歌罢春风低，螺翠鸦黄擅颜色。望陵新曲谁最妍，铜台高处落婵娟。一片晴霞纷出岫，繁花近眼娇可怜。云散风流徙回转，芳春恰谢娇红浅。崔徽掩镜生绿尘，剩有丹青在空卷。芙蓉落尽湘江空，残脂遗翠昏房栊。香魂去后新坟在，衰杨宿莽摇悲风。昔盐吟尽分今古，一代蛾眉但黄土。滔滔漳水向东流，凄断彭郎矶上雨①。
