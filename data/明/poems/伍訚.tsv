谒菊坡有作（明·伍訚）	夫何造化妙，产此名世贤。横胸几渊海，直步三山巅。道德百世师，呼吸雷风随。出手无全牛，历历堪鼎彝。孤忠久忧国，端揆宜戮力。当宁侧席思，胡然乐家食。吁嗟宋阳九，奇袤蚀仁厚。毒手摧纲常，真魏已掣肘。贤俊几登崇，叶公能好龙。大厦支一木，胡马鸣西风。岂谓惮错节，泉流自中竭。辞疏几千年，义命真皎洁。寒坡秋露深，霜英动豪吟。灵凤奋万仞，矰缴嗟何心。悠悠四百年，白日悬青天。晨窗对书读，清风犹泠然①。
