周玄初祷雨诗（明·朱友谅）	道人鞭龙出潭底，黑云一片山头起。仰看红日不见光，黑龙头摇白龙尾。有时登坛步七星，一呼一吸成雷霆。白波翻空海水立，银河落地天瓢倾。去年京师祷雨雨辄至，大田小田总霶霈。定知夜半拜封事，自有精诚感天地。王公贵人知其贤，屈师阐教来琴川。今年旱魃又为虐，禾稼半死民熬煎。县官投词庶人跽，道人受命应且喜。笑书铁牌役海鬼，疾驱一百五十里。甘泉龙居万丈深，神符召集如飞矢。今朝雨脚来自南，半是吴江四桥水。顶山有龙名太白，口噀湖水成甘泽。道人驱龙喝龙出，五雷使者闲不得。龙兮龙兮，一噀日失色，金蛇电掣光千尺。再噀山气黑，飘风盘旋步沙砾。上天有宝不爱惜，喷下骊珠千万石。两龙行雨势未休，须臾潦水平田畴。疲农入城报沾足，道人一笑山云收。
