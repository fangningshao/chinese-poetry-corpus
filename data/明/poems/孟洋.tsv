暮春后园（明·孟洋）　　五言律诗　押微韵	暇日西园内，问春春欲归。雀惊看果落，蝶懒觉花稀。积水斜通径，游丝暗着衣。流光不可转，心事苦多违。
烟（明·孟洋）　　五言律诗　押先韵	湘流落日外，沙迥暮生烟。杳杳千峰失，霏霏万壑连。鹊翻知浦树，人语辨江船。暗里猿声断，愁深搅夜眠。
重过康庄驿（明·孟洋）　　五言律诗　押庚韵	汝上初经月，康庄兹再行。孤心天外系，白发道边生。雪草交狐迹，风沙斗马鸣。遥怜清济色，未肯濯尘缨。
访龙洞（明·孟洋）　　五言律诗　押庚韵	野情尘外惬，秋思马前生。去雁迷山色，悬藤落涧声。洞空千树响，云细一花明。渐觉人踪绝，烟霞近赤城。
有悼一首为华泉大司徒作（明·孟洋）　　七言律诗　押东韵	早修容服侍明公，琴匣书签坐卧同。春色故随流水去，雨声犹向落花中。月明东阁凭阑歇，尘暗西窗倚镜空。十二峰头云不尽，夜深还到楚王宫。
回雁峰（明·孟洋）　　七言绝句　押覃韵	回雁峰高起夕岚，孤舟落日系江潭。雁知瘴疠愁南渡，逐客明朝路更南。
