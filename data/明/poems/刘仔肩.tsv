春日与李二文学游城南（明·刘仔肩）　　五言律诗　押真韵	浩荡关河远，周流岁月新。独醒愁对酒，多病怕逢春。杨柳南城路，莺花紫陌尘。若为联骑出，为尔谪仙人。
公子（明·刘仔肩）　　五言律诗　押庚韵	玉雪诸公子，联翩出凤城。柳横丝障绿，花拥绣衣明。玉勒回香骑，金丸落小莺。晚酣邀上客，歌吹向蓬瀛。
别墅晚晴与邻叟久立（明·刘仔肩）　　五言律诗　押微韵	郊原初雨歇，散步出荆扉。落日在高树，凉风生客衣。佛香僧舍近，江影塞鸿飞。亦有南邻叟，忘言相与归。
荆南江晚眺有感（明·刘仔肩）　　七言律诗　押尤韵	沙头寂寂晚维舟，词客重来感旧游。江上夕阳诸葛庙，雨中芳草仲宣楼。天连锦水来春色，云暗襄陵起暮愁。回首可怜梁甫意，一官牢落向南州。
望阙口号（明·刘仔肩）　　七言绝句　押灰韵	阊阖排云宝殿开，千官鹓鹭早朝回。不知谁献王褒颂，得奉君王万寿杯。
夜晏（明·刘仔肩）　　五言排律　押寒韵	上相勋庸盛，羁人会合难。昔曾陪剑戟，今乃厕衣冠。酒向佳人醉，花随锦障看。篆香雕鸭换，银甲小筝弹。内屋开新色，重帘护薄寒。旨肴呈海陆，妙舞播椒兰。贤达侪梁苑，才华拟建安。任情从客狎，剧饮乐杯干。门第青春迥，星河五夜阑。归鞍拂华薄，零露已漙漙。
登北山（明·刘仔肩）	薄言出东郭，纵步陟北岭。油云冒崟崿，寒松杂修挺。林翳景若暝，溪回路犹引。崇基拟素志，澄渊鉴清影。遵险既易常，临深亦逾谨。朋游并登眺，妙趣心独领。寄想烟霞滨，超然欲归隐。
春晓曲（明·刘仔肩）	紫丝复帐流苏结，云母屏风叠香雪。门前娇柳乳鸦啼，暖漏丁丁晓将彻。花枝入帘红尚小，兰露着衣香不歇。江南行客归未归，芳草春风满城阙。
