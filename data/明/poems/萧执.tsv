次答刘汝弼见寄之什时汝弼客德庆侯第（明·萧执）　　五言律诗　押歌韵	春事今余几，花枝已不多。向人愁作客，思尔积成疴。威凤翔高汉，慈乌恋旧窠。平津东阁好，早晚定相过。
刘子高赠王明善依韵以和（明·萧执）　　押先韵	匡庐之山瀑布泉，老子结社来何年。林间经罢常随鹿，云外樵归或遇仙。坐石有时巾挂树，焚香终日袖携烟。市南别有秋江水，种得花开总是莲。
绿筠轩为姚宰作（明·萧执）	绿筠阴阴翳窗户，此是姚侯读书处。摇空翡翠晚宜人，食实鸾凰晓相语。稚子牵衣惜春露，候卒编篱护秋雨。何当便弃人间事，抱琴走觅湖山住。
