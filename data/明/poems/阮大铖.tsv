晚坐弘济寺（明·阮大铖）　　七言律诗　押元韵	古柳参差掩寺门，荆篱石埠自为村。风严乌榜通菱浦，日落渔炊就荻根。野月荒荒难辨色，江峰寂寂更何言。灯前无限浮沈思，销在菰香水鹤喧。
洮州健儿行（明·阮大铖）	洮州健儿骑大马，道逢高轩不肯下。击鲜赌酒刲牛羊，刍粟纷纷掠原野。头白老翁驱负薪，小姑小妇令抱衾。酣歌大嚼意不足，抽刀横索床头金。吁嗟乎此曹虓豁悿于虏，芥虿尸僵目还弩。毡裘未扫板屋空，万户千村泪如雨。丑奴螳臂逆颜行，海西烽火明辽阳。若斩楼兰报天子，士女何惜倾壶浆。所嗟此曹朝气索，鞲鹰一饱不复搏。可能鸣剑驰伊吾，未必据鞍誇矍铄。摐金伐鼓闻雷坪，高牙大纛呼将军。坐看部曲择人肉，充耳衔枚如不闻。
减字木兰花（明·阮大铖）	春光渐老，流莺不管人烦恼。细雨窗纱，深巷清晨卖杏花。眉峰双蹙，画中有个人如玉。小立檐前，待燕归来始下帘。
