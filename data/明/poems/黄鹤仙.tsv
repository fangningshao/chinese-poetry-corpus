寄怀旷园禅师（明·黄鹤仙）　　五言律诗　押冬韵	炎蒸方逐客，选胜寄行踪。好景题应遍，名峰住几重。云深徒忆雁，地迥恍闻钟。深怪罗浮蝶，终宵与梦逢。
自述（明·黄鹤仙）　　七言律诗　押鱼韵	飘零何处曳长裾，短鬓星星霜雪馀。入世不须悲失马，出门何事叹无车。人非彭泽宁辞酒，学逊龙门漫著书。回首春明惊梦断，梅花几树已成庐。
元旦示诸孙（明·黄鹤仙）　　七言律诗　押尤韵	春风盈户雪盈头，日见趋庭得自由。杨震祇传清白后，李斯惟代子孙忧。到门莫喜题为凤，入世须防唤作牛。我有良田人不见，一经相继更何求①。
