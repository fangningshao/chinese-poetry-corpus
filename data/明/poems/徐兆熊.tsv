峡山飞来寺（明·徐兆熊）　　五言律诗　押庚韵	寺逼云霄近，飞来岂浪名。江山连楚甸，栋宇自梁营。坐月闻猿啸，吹笙叶涧声。安期如可遇，何必访蓬瀛①。
赵宪副游飞来寺陪酌挹泉亭（明·徐兆熊）　　五言律诗　押尤韵	五月名山雨，萧萧松桂秋。亭虚凉籁入，涛怒乱帆收。阿阁名丹凤，沧波问白鸥。风流看世业，此念重悠悠。
署中书怀次陈省堂寅丈韵（明·徐兆熊）　　五言律诗　押寒韵	闭户非耽寂，贪眠岂妒寒。明珠虞剑视，红杏白云蟠。得失塞翁马，浮沉任氏竿。此怀谁与语，杯酒漫为欢。
将发安远（明·徐兆熊）　　七言律诗　押虞韵	检束琴书入帝都，骊驹将发重踟蹰。十年鸡肋惭丛桂，万里雄飞负壮图。故国云山成睽隔，长途风雪任驰驱。却怜双鬓催迟暮，何日扁舟问五湖。
复之留都别诸亲友（明·徐兆熊）　　七言律诗　押寒韵	亵息枌榆会正欢，分携忽又自江干。漫言老马能知路，却笑征鸿且避寒。别泪青衫谁更湿，离亭绿酒重相欢。风尘逐逐辕南北，何似烟波理钓竿①。
鳌头塔诗次钟韵（明·徐兆熊）　　七言律诗　押灰韵	海畔何年印石苔，一尊遥向锦城开。悬知九夏冰壶迥，忽讶双凫天上回。楼敞薰风间玉麈，波衔新月出云台。诗成鳌首应先兆，眼见晴晖迅起雷①。
飞来寺（明·徐兆熊）　　七言律诗　押尤韵	雅爱名山上刹幽，飞来况复小瀛洲。江涵楼阁春云绿，寺掷萧梁古木秋。仙迹尚馀丹灶在，猿归曾泣玉环留。诸天元自藤萝外，几度凭高散远愁①。
