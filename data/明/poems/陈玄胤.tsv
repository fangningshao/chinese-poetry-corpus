过桃花坞有感（明·陈玄胤）　　七言律诗　押萧韵	满坞东风去路遥，野桃开处遍山椒。林疑玉洞仙何在，花醉红颜酒未消。飞雨乱浮春水渡，蒸霞偏染夕阳桥。含情怅望门前立，崔护重来鬓已凋。
初春鹫峰寺送吴非熊之楚（明·陈玄胤）　　七言律诗　押支韵	蘼芜绿遍柳垂丝，黯澹东风乍别时。兰若晓钟乡梦断，布帆春涨客程迟。月明湘岸闻猿啸，花落黄陵共鸟悲。犹恋同心与同调，酒尊诗卷隔天涯。
过马姬湘兰废居（明·陈玄胤）　　七言律诗　押齐韵	树结寒阴鸟自啼，青楼闲琐板桥西。纱窗色改粘蜗壳，绣户香销冷麝脐。零雨残云春梦断，落花荒藓夕阳低。芳名犹在风流尽，烟水年年绕旧堤。
过鹫寺访吴非熊（明·陈玄胤）　　七言绝句　押歌韵	绿阴深寺独经过，有客孤吟寄薜萝。容易相逢容易去，晚花历乱鸟声多。
