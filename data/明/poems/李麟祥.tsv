九日登翔凤台（明·李麟祥）　　七言律诗　押歌韵	荒台百丈挂藤萝，驻马登游载酒过。日色濛溶天淡抹，风声嘹亮雨斜拖。忧时蒿目心同远，恋阕幽怀赋更多。借问当年程太史，金商瑟瑟奈秋何①。
李侍御新建东山文昌阁落成诗（明·李麟祥）　　七言律诗　押先韵	文昌新阁嶂东川，古木清幽不记年。城郭万家烟火合，宫墙千丈彩云连。龙山风雨天同润，凤岭圭璋日共缠。报道窦阳欣御李，几人瀛水并登仙①。
小瀛洲（明·李麟祥）	瀛洲一块水镜开，别是蓬壶圻泐来。东鞭西弭悬日月，青天白昼吼风雷。齐谐吊诡志不得，或汩或没水长齧。如狮如象如虬形，倏忽鬼神潜出入。自从娲氏百炼成，派分龙门禹穴名。秋深岁月蛟龙长，茫茫海岛四无垠。最恨祖龙蓦着鞭，永弃江岸几千年。鲛人婺妇浑不管，蒸云吐雾带花眠。说恁牢骚松溪子，顾我谑浪情不已。留此瀛洲作话传，一咏一觞振如此。迩后杂遝罕逢迎，长松落日枕孤城。明月在天还自照，野花流水逐春生。至今说与浪游人，浮云苍狗君勿论。但使长江片石在，兹君伴奂老乾坤①。
