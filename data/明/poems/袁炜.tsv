冬夜院中斋宿（明·袁炜）　　七言律诗　押侵韵	玉堂清接禁城阴，庭树萧萧夜气森。院静风回霜柝近，檐虚星映雪阶深。窗含残烛摇空影，鸟警寒枝杂众音。咫尺天南云缥缈，瑶坛应候翠华临。
冬日过朝天宫（明·袁炜）　　七言律诗　押微韵	萧瑟严宫万木稀，下方炉定冻烟微。风将云磬随行佩，松漏冰花著羽衣。北市无喧知地迥，西山渐染觉春归。老年数欲寻玄理，不但朝仪叩此扉。
