寓江西泥田周氏祠（明·王粹）　　七言律诗　押歌韵	客里风光意若何，沂滨堂上见巍峨。远山烟扫画图见，乔木春浓鸟雀歌。篆石有文官派远，竹床无暑晚凉多。分明人物衣冠盛，何幸身从此地过。
舟次南康早发（明·王粹）　　七言律诗　押阳韵	清风一棹泊南康，万里江山曙色凉。野寺起僧钟韵早，邮亭归使马蹄忙。西溪流水催舟急，南岭飞云望眼长。无限乡心关不住，且将吟兴付奚囊。
解任上马太守（明·王粹）　　七言律诗　押麻韵	谁言西粤满城花，我到东江日已斜。古洞云深藏怪石，晚林风烈蹙归鸦。宦途牢落心偏急，王事驰驱鬓易华。惟有黄堂清夜月，馀光垂照散人家。
送同寅王三尹归豫章（明·王粹）　　七言绝句	岩花灼灼黍离离，正我东桥送客时。一曲骊歌情不尽，岭南天外白云飞①。
