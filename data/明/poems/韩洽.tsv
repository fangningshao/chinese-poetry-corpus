菩萨蛮（明·韩洽）	疏帘淡月和烟入，琵琶深夜愁弦涩。莫奏踏罗裳，沙寒闻雁娘。重衾宵梦午，梦忆莲花浦。归棹带星澜，隔船窥舞鸾。
菩萨蛮 王氏园（明·韩洽）	玉鳞狼藉残梅片，轻禽倒挂垂杨线。春沼绿波融，香吹蝶翅风。峰峦横小翠，竹径通幽邃。缩取六桥山，移来绣陌间。
法曲献仙音 拟周美成（明·韩洽）　　押药韵	迟日笼晴，温飙荐暑，入夏炎光初烁。扇剪轻纨，裙裁白苎，松吹半掀华幕。看槐柳、浓阴满，翛然似岩壑。寥寞。恨佳游、星分雨散，流年换、憔悴几孤旧约。仿佛绿琴声，记秦楼、欢笑如昨。岁月欺人，惧芳华、先秋摇落。任花开花谢，谁叩草玄亭阁。
潇湘逢故人慢 拟王和甫（明·韩洽）	园亭晴敞，正梁飞旧燕，林唱新蝉。望清景无边，有青峰回合，碧渚相连。葛衣纱帻，对南薰、一曲虞弦。起无限、乡心别恨，潇湘夜雨朝烟。曲终也，余韵在，见游鱼浴鹭、出没波间。爱褥草芊绵，更秾柳垂池，翠柏参天。日长人倦，向北窗、欹枕高眠。愁魂绕、沧浪云梦，片时行尽三千。
