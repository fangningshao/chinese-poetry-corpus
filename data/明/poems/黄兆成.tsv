上林梅月　四会（明·黄兆成）　　七言律诗　押支韵	出守偏能结主知，郊原犹见上林枝。冰心好拟神仙梦，藻思多裁水部诗。骑竹有朝传驿使，植棠多荫护封姨。年来橘柚桑麻地，犬睡柴门吠影移①。
忆昔行（明·黄兆成）　　七言律诗　押冬韵	莫拨檀槽唱懊侬，舞衣歌扇草茸茸。郎心比石丹成字，妾骨凝香翠作封。题月至今留柿叶，浣花谁为采芙蓉。西陵松柏寒如水，不信钱塘梦再逢①。
梅坳题石（明·黄兆成）　　七言绝句　押虞韵	莫问三生石有无，墓门长夜惨啼乌。知君不作无郎怨，好过青溪伴小姑。
