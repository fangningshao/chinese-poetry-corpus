病里思听音乐戏呈诸公（明·茅维）　　七言律诗　押麻韵	绕篱黄蝶隐秋花，病里闲情遣狭斜。伎作东山怀谢傅，笛吹古墓忆桓家。那堪残曲歌《金缕》，敢向今时斗丽华。红烛最娇丸髻妓，胡床企脚听琵琶。
丁酉北还述怀呈社中诸子（明·茅维）　　七言律诗　押元韵	长河帆底夕阳浑，路入乡关思转繁。水涸舳舻徒满眼，天低禾黍只孤村。那堪宿雁冲沙噭，更指寒鸦背雨屯。河朔建儿仍不忘，紫缰白马炤秋原。
春昼戏咏（明·茅维）　　七言律诗　押江韵	春昼阴阴度网窗，春愁极目荡春江。不知何处吹花片，忽有余香到佛幢。红药风翻娇第一，紫丁烟湿艳无双。如侬自爱空林绿，绣遍苔钱带壁缸。
答宋季子（明·茅维）　　七言绝句　押灰韵	秋光晴映薜门开，坐客胡床趣举杯。若问吴侬忙底事，前溪斫荻月明回。
书所见（明·茅维）　　七言绝句　押真韵	台躔初见黑头人，受策延登圣眷新。莫怪三公更年少，单于惊起贺贤臣。
寄讯李白父征君二首（明·茅维）　　七言绝句　押微韵	闻君老病掩双扉，秋老荒园黄蝶飞。手爨青松饭香稻，隔溪人语采菱归。
夜坐读书有感效坡老作短诗寄允兆翁晋季豹三子（明·茅维）	石床横素书，漆灯挂青焰。引幞不耐眠，危坐意清宴。瓦盆覆残茗，绮石当圜砚。索笔赋短章，书成自精绚。冷月侵疏槐，荒山噭荒鸡。虫吟豆花中，叶坠石苔面。垂头何所思，阑干忽凭遍。一入静者怀，机锋似□箭。恨无三益友，相对发绮辨。露湿还松房，青林火不见。
浣溪沙 顾默孙纳姬（明·茅维）	四月陂塘水半扉，姬人梳裹入罗帏。佛楼先礼六铢衣。花午枕抛红印起，月斜炉绕篆烟微。百花深处玉郎归。
