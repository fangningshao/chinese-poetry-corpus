次陈荩卿生辰述怀（明·方登）　　五言律诗　押歌韵	不屑投时好，年光寄薜萝。著书人借读，种竹鸟飞过。有兴诗筒满，无钱酒债多。丹枫与湖水，相映醉颜酡。
晚坐（明·方登）　　五言律诗　押阳韵	日入群动息，萧然坐草堂。树暝晚烟合，花收夕露凉。白发催年暮，青灯照夜长。林端新月出，松影过邻墙。
自述（明·方登）　　五言律诗　押鱼韵	人生各有志，而今得遂初。但挥池上墨，不简案头书。山云茶屋暖，海月竹窗虚。香巷多芳草，春风吹敝庐。
偶成（明·方登）　　五言律诗　押微韵	昼长山更寂，无客到柴扉。诗成一叶落，酒醒孤云飞。推窗竹子瘦，把钓鱼儿肥。参透穷通理，谁言吾道非。
秋晚（明·方登）　　五言绝句　押屋韵	秋晚行堤上，书声在茅屋。月出不逢人，风来弄修竹。
春日漫兴（明·方登）　　七言绝句　押齐韵	悬岩绝壑春云满，亭子无人鸟自啼。昨夜雨飞寒未解，桃花零落石城西。
顾懋高移居（明·方登）	卜筑城隅地，无营闲读书。移花红雨堕，洗竹翠云新。帘卷迎初燕，樽开款故人。闭门题句好，未是虎痴贫。
