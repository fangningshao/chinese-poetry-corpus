酬务光族侄折梅见寄（明·释今堕）　　七言律诗　押虞韵	草阁冬深拥竹垆，雪边犹忆隐菰芦。行攀玉树寻寒谷，撚断冰须寄病夫。静对纸屏愁影远，閒凭木榻笑禅枯。长吟丽句松风下，猿鹤消声海月孤。
同澹书记观张登子所藏曹将军画马卷（明·释今堕）　　七言律诗　押庚韵	江东张翰客佗城，犀轴瑶签载共行。神骏岂期传尺素，丹青端不愧鸿名。即看瘦影如山立，安得寒芜展足轻。支遁近来诸想尽，画图相对亦留情。
台引侄过海幢示赠（明·释今堕）　　七言律诗　押鱼韵	视予犹子惟君祖，十载为僧意一如。我出世间常戴笠，相逢涂路忘乘车。已将文字酬知己，莫惜艰难续父书。若向长安重献赋，欲寻深隐在匡庐。
寄王人土（明·释今堕）　　七言律诗　押鱼韵	孤踪飘寓近何如，外氏能依即魏舒。华管独研平子赋，草堂闲拓右军书。囊开古锦存先泽，地积苍苔失旧庐。见说重修雨花社，休将疏散托清虚①。
