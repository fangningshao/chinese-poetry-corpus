故国（明·方豪）　　五言律诗	故国春犹好，晨风送马蹄。四山花气杂，万窦水声齐。旧木莺初出，新菑犊正肥。老翁闲倚杖，白发照清溪。
送章子发至雷岭（明·方豪）　　五言律诗　押庚韵	山中春独早，枕上雨初晴。泉响妨人语，花明照客行。野老杯盘洁，溪风杖屦轻。孤琴余万里，此别最关情。
常山卧雪亭（明·方豪）　　五言绝句　押东韵	卧雪常山馆，孤吟气转雄。若逢洛阳令，闭户不相通。
赠陈生（明·方豪）　　七言绝句　押阳韵	老农深住石溪傍，赤日蒙君过草堂。若问生涯无可答，梅天犹有晒书忙。
