金明池 秣陵怀古（明·殳丹生）	断雁西风，瘦驴黄叶，又是关门日暮。仙梵度、清凉山寺，对凤阙绛云留处。见长干、宝塔翚飞，总阅尽、天界茫茫尘土。任沽酒南冈，垆头人老，莫问少年归去。裙屐风流叹如许。便画面薰衣，隐囊挥麈。倚司马、长城却敌，空剩春灯燕语。再休言、六代繁华，与半壁乾坤，残棋孤注。想虎踞龙蟠，江山形势，都付冷烟疏雨。
