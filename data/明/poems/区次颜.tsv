怀归呈林锦峰使君（明·区次颜）　　五言律诗　押东韵	敝裘怜岁月，羸马倦西东。祇笑徇时拙，非关泣路穷。瞻云千里目，去国一帆风。征逐浑何事，茫茫只梦中。
容江舟中（明·区次颜）　　七言律诗　押尤韵	望入青峦驿外楼，风烟迷目使人愁。嗟谁杳杳云中鹤，愧尔翩翩江上鸥。斗酒笙歌聊说剑，宦情天地只虚舟。汀兰岸芷犹相待，逝水无声尽日流。
寄毕兆先梁幼徵二年丈（明·区次颜）　　七言律诗　押微韵	十年歧路雨霏霏，忆尔园林早息机。白社一尊萸菊酒，青山三月薜萝衣。沙头烟霁群鸥鹭，谷口云深摘蕨薇。几夜蒹葭秋水阔，渔竿迟我月明归①。
