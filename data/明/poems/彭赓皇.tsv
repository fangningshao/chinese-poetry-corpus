五坡秋风怀古（明·彭赓皇）　　七言律诗　押尤韵	黄冠凭挂一孤丘，落日山空色正秋。鹃血啼残柴市梦，蛩鸣叫破竹楼眸。骑临停饭咽和泪，笛怨航崖路忽幽。正气忠魂随宋去，五坡岭上望山头。
万寿晓钟（明·彭赓皇）　　七言律诗　押侵韵	玉宇清腾百尺阴，晓钟犹自送遗音。晨声犬吠春云洞，咒钵龙蟠夜月林。城柝浸随花雨寂，书声仍傍贝提沉。当年万寿兴觞祝，此际空馀半树森。
银瓶飞瀑（明·彭赓皇）　　七言律诗　押歌韵	山峰突郁势嵯峨，秀拥屏围碧色多。海国烟霞笼宝树，一天星斗灿云阿。悬岩影泻千寻佩，曲涧声腾万顷波。道是玉龙飞不去，翻疑织女浣天河①。
