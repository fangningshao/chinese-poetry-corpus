镜囊词（明·许篈）	江上女儿当窗织，染得深潭千丈黑。什袭珍包入尚方，五丁输取归东国。几年箱箧有馀香，为君裁作明镜囊。囊里青铜明似月，镜中玉貌春花光。青铜可磨石可转，惟有此心终不变。欲识中情长忆君，日日揭囊看镜面。
感遇（明·许篈）	君好堤边柳，妾好岭头松。柳絮忽飘荡，随风无定踪。不如岁寒姿，青青傲穷冬。好恶苦不定，忧心徒忡忡。
牵情引（明·许篈）	熊州楼观飞云外，白简霜威凌皂盖。组练三千引绣衣，罗裙二八鸣珠带。九华之帐香氤氲，寂寂琼楼午夜分。苎里佳人娇荐枕，巫山仙子渺行云。牵情梦罢看归路，别恨迢迢隔烟雾。妾心苦作藕中丝，郎意何如荷上露。锦水东西杨柳新，往来愁杀断肠人。欲将心事寄青鸟，芳草年年空复春。
出山别元参学（明·许篈）	花宫星斗寒相映，叠叠春山闻夜磬。楚客初招万里魂，胡僧暂起经年定。王孙绿草渐芳菲，松月留人归未归。欢喜岭头丛桂暗，芙蓉峰下怪禽飞。荷衣蕙带宿云湿，宝殿沉沉鬼神泣。明日朝阳江上行，知君惆怅溪头立。
