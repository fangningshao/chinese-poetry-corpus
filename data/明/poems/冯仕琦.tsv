龙岩馆（明·冯仕琦）　　七言律诗	诛茅搆馆嵯峨里，觉与人间烟火异。山色入帘千古青，霞光绕栋半峰紫。香生雪案树边花，凉彻藜床岩际雨。夜半起看经与书，灯光直射斗牛渚。
游崆峒（明·冯仕琦）　　七言律诗　押尤韵	何年鬼斧开形胜，此日词人作壮游。吞壑岚光溟晓日，映岩树色澹清秋。高盘睥睨红尘断，绝顶徘徊紫气浮。纵览巨灵真法界，何须海上觅丹丘。
和洪启进游崆峒岩（明·冯仕琦）　　七言排律　押尤韵	何事寻真羡十洲，崆峒奇胜倚天浮。泉流瀑布千溪润，云护丹丘万壑幽。壁上苍苔浑岁月，洞中瑶草度春秋。关门紫气峰头现，嵩室清虚眼底收。岭外春风摇皂盖，樽前柏叶映貂裘。使君问俗凭多睱，乘兴登临属壮游①。
