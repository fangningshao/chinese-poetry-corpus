贞节祠（明·黎暹）	夫妇君臣，人之大伦。妇之从夫，犹臣于君。一有急难，均为死节。庶几大义，不愧臣妾。卓卓贤周，义不忘刘。濒危绐贼，窜身中流。中流陨命，不但已已。容服整然，死如不死。七日浮尸，溯流而还。夫故身同，面夫昔颜。以义捐躯，孰不震骇。坟祠像设，孰忍迁改。几经兵燹，忽焉就荒。有贤诸孙，嘅念弗忘。既修其祠，复饰其像。澜海之壖，桂圃之上。纂志标题，经两翰林。我言奚似，纪还于今。薄俗何人，逆臣悖妇。闻风革心，凛然千古①。
