晚春闲思（元末明初·陈亮）　　五言律诗　押微韵	门巷客来稀，閒居静掩扉。微风花自落，细雨燕双飞。向晓披遗帙，迎暄换袷衣。年年此时节，惆怅送春归①。
夜泊古崎（元末明初·陈亮）　　押养韵	寒山夜苍苍，清猿数声响。风生芦苇鸣，水落洲渚广。月暗知潮来，时闻人荡桨。
秋暮怀刘宗鲁（元末明初·陈亮）　　押支韵	海国别来久，长怀琼树枝。闲斋坐幽独，怅望秋风时。自非物外人，邈焉难与期。空伤绿华歇，坐惜白日驰。对酒更愁余，劳歌空尔思。
夏日过石首简天石老禅（元末明初·陈亮）	世累日多门，驰驱厌尘杂。驾言寻招提，双屐早已蜡。霜馀叶尽飘，回首见孤塔。入门谒金仙，钟鼓响鞺鞳。吾师投迹久，终岁一旧衲。曾从大方游，已悟世外法。深居行无取，问语终不答。竹影覆经房，茶烟绕禅榻。天寒日苦短，千嶂夕阴合。笑别虎溪头，松风起萧飒。
龟石（元末明初·陈亮）	畴昔过兹乡，驻马望龟石。蹉跎两鬓华，始作登临客。浮云散轻阴，霁日见海色。向来多豪杰，声誉何藉藉。良辰作佳游，此地几登历。我来一感慨，俯仰今非昔。落日松风生，迟回日已夕。
