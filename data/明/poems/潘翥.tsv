读雪篷集（明·潘翥）	人中仪表黄东阿，华词藻辩如悬河。秋波千顷挠不浊，但觉四坐春风和。早年通籍丝纶阁，诏选儒臣拯民瘼。百里柯亭栖凤鸾，一麾古郓翔雕鹗。交陈百务情非愆，偶蹶霜蹄众所怜。归来倅领文翁铎，回首伤心叔夜弦。朝夜开卷披光彩，一似骊珠照沧海。弟子谁为宋玉招，故人独有山公在。愁来翘首怅东津，海水潺潺海上昏。惟有白云山万叠，百年从此忆清尘①。
