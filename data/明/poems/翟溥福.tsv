过繁昌（明·翟溥福）　　五言律诗　押删韵	县僻无城郭，人稀有草菅。桑间双雉乐，堂上一琴閒。渔屋低临水，农居迥接山。嗟予厌繁剧，对此暂开颜。
寄同年给事罗用宾（明·翟溥福）　　七言律诗　押尤韵	别时犹记淦江头，转瞬于今六七秋。岁月蹉跎人易老，江湖浩荡水空流。东坡远谪才华俊，子美穷居赋咏优。闻说盘滩花似锦，暂时欢赏莫淹留。
钦差经画江右属郡预备粮储等务（明·翟溥福）　　七言律诗　押侵韵	匆匆王事最关心，跋涉宁辞老病侵。彭蠡溯风舟泛泛，庐山拥雪马骎骎。只愁民散思储粟，每畏天知却遗金。衰朽将何称补报，便应抗疏乞投簪。
送姻家大尹邓廷绶归东莞（明·翟溥福）　　七言律诗　押庚韵	用舍行藏道义明，飘然归去世缘轻。鉴湖已遂知章愿，彭泽空留靖节名。夜月屋梁京国梦，春风薇蕨粤山情。蹇予垂白犹羁宦，无限乡心逐去旌。
题赵氏别墅图（明·翟溥福）　　七言律诗　押先韵	昔闻德裕擅平原，今见东皋地更偏。绕室桑麻春带雨，满畦芝术晓凝烟。银丝细鲙临池斫，粟粒新茶汲涧煎。卒岁优游无一事，笑人刚被利名牵。
游九华山（明·翟溥福）　　七言律诗　押萧韵	峰头名胜郁岧峣，一上南岑四望遥。山拥九华森地轴，塔衔双照插天标。朝看岚翠和烟重，晓过溪声带雨骄。我欲皈依清静里，可能长此避尘嚣。
过池州（明·翟溥福）　　七言律诗	昔年曾作青阳宰，今过池州百感俱。岂有仁恩濡小邑，空留宦迹入新书。抚绥犹记三年久，暌别俄经一纪馀。遥望九华清可挹，卧云凝就谪仙居。
过南昌（明·翟溥福）　　七言律诗　押鱼韵	洪都自古称名郡，十万人烟绕郭居。南浦水源来大庾，西山云气接匡庐。滕王阁废空陈迹，孺子亭荒只古墟。薄宦羁离多感慨，不堪吟罢独踟躇。
上吴城（明·翟溥福）　　七言律诗	舣舟依岸上吴城，极目乾坤快客情。江汉远通吴楚白，匡庐高插斗牛青。灵祠杂遝陈巫糈，传舍寻常度使旌。明日片帆从此发，重回犹拟及新正①。
