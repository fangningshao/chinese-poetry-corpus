卧病省署作（明·胡直）　　五言律诗　押支韵	掩阁乌同寂，升堂鹤共迟。乱花封印箧，飞鸟掣文移。公事痴能了，阴符懒未窥。散衙饶暇日，春院绿阴滋。
龙洲书斋新霁客至（明·胡直）　　七言律诗　押庚韵	芳洲绮树接江城，曲巷回轩雾细生。弱柳窗中衔宿雨，游丝水面带新晴。林花点草粗成字，山鸟呼朋自有名。卧病一春萝径满，君来时复扫柴荆。
闻莺怀邹继甫（明·胡直）　　七言绝句　押阳韵	旭日高槐啼欲断，午风深竹弄还长。莫言绝域如天外，犹有莺声似省廊。
