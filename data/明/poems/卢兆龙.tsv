夏日偕李安国昆仲过集半山楼（明·卢兆龙）　　五言律诗	一雨驱烦暑，楼高纳半峰。应知久变豹，真觉老犹龙。与子成春服，呼童剪晚菘。不妨时抵掌，傲对白云封①。
同区孝廉启图游石室（明·卢兆龙）　　七言律诗　押先韵	不知星子陨何年，岩洞空明势若悬。好挽石牙窥秘穴，忽从山后达诸天。厨供野酌寒吹叶，僧送清茶细引泉。买得小舟寻别胜，蓬壶归路已茫然①。
清音楼次大宗伯李老师韵（明·卢兆龙）　　七言律诗　押冬韵	百尺清泉两岸峰，层峦终日有云封。风前倚杖人疑鹤，涧底吹箫声作龙。浪迹只应随故武，薄游何处问仙踪。不因此日探奇赏，谁识深山有赤松①。
