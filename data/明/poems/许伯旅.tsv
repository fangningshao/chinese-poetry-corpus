怀式古生（明·许伯旅）　　五言律诗　押元韵	岩色幽栖地，泉溪十里村。夕阳山在屋，秋水月当门。委巷无车辙，贫家有瓦盆。百年尘外意，寥阔共谁论。
九月晦日感怀（明·许伯旅）　　五言律诗　押尤韵	长啸拂吴钩，南图惜壮游。乾坤同逆旅，风雨忽穷秋。牢落庄周剑，飘飖范蠡舟。行藏吾敢必，天意信悠悠。
岁暮有怀在京诸友（明·许伯旅）　　七言律诗　押微韵	岁寒谁制女萝衣，回首天涯生事微。带剑不辞屠狗辱，读书空愧斫轮讥。丹丘云树三江隔，白下鳞鸿十月稀。闻说五湖春色起，棹船却欲话南归。
奉怀潘松溪先生（明·许伯旅）　　七言律诗　押麻韵	壮日劬书尽五车，攀龙曾上太清家。老归栗里惟耽酒，官满河阳尚有花。岁晚骅骝知道路，天寒鸿雁啄汀沙。英贤出处关机运，亦欲东溟理钓槎。
题林盘所学民家藏温日观葡萄（明·许伯旅）	张颠草书天下雄，醉笔往往惊群公。温师作画亦若是，我知画与书法通。葡萄何来自西极，枝蔓连云引千尺。世间画者谁最高，温师自有葡萄癖。当时豪贵争邀迎，掉头辄走呼不应。酒酣耳热清兴发，挥洒始觉通神灵。东家雪练西家帛，布地待师师不惜。芒鞋踏墨云海翻，满把骊珠轻一掷。百年画意谁见之，破幅萧条今尚遗。心垢都除入清净，不尔妙悟何能为。忆我携书客淮右，大官都送葡萄酒。寒香压露春瓮深，风味江南未曾有。林君对此心忉忉，谓余亦种葡萄苗。何当酿酒二千斛，愁来一饮三百瓢。
题林周民山矾图（明·许伯旅）	山矾入画古所少，我昔见之倪赞家。问君何处得此本，水屋十月来春花。东风著树香满雪，长须滴露金粟结。一枝独立霜霰余，已觉江梅是同列。惜哉此物知者稀，深林大谷多所遗。牧竖樵童尔何苦，剪伐每同荆棘归。林君本是鳌头客，高卧云间人莫识。酒酣挥袖卷新图，一笑西山眼中碧。
