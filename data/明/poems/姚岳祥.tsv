那阳山（明·姚岳祥）　　七言律诗　押豪韵	翠微直上共游翱，万里寒光拂佩刀。象马参差悬古石，龙蛇结屈下奔涛。浮云不断峰阴合，旭日相将海气高。回首蛮荒天地老，独怜铜柱古□豪①。
观海歌（明·姚岳祥）	海水清，涵天浴日无垢冥。海水广，吞河吸川有消长。海水深，蛟龙蟠伏杳难寻。海水阔，归空浩荡竟洞达。我欲溯流穷其源，颇奈江洋不可前，谁窥浴日与涵天。我欲控澜扬其波，力不从心可奈何，谁测吸川与吞河。我欲浮舟问其津，百怪纷纷复芸芸，谁辨蛟龙之神。我欲横矶濯吾足，万涛奔逐复奔逐，谁捣归墟之谷。时维四月暂成隙，偶携故人共登剧。凭高纵眺沧溟宽，依稀欲遇乘槎客。烛龙蒸郁海若骄，白浪茫茫山欲摇。恶风昼起鸣蹊马，瘴雾昏笼喷怒潮。鳌使更番缩不住，蜃楼出没近犹饶。张帆怯见红旗动，鼓鬣疑将赤岸飘。更有潢池弄兵者，连艘挝鼓西南下。扬戈顿使洪涛腥，一炬堪怜万家赭。白骨漂流葬鱼腹，夜夜水滨新鬼哭。马上将军知不知，犹向华筵厌粱肉。万里尧天覆帱均，海隅渺渺念吾民。寄语将军须努力，好教一战净妖氛①。
