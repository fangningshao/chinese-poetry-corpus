送止言澹归两公先入栖贤（明·释今镜）　　五言律诗　押支韵	俱出烽烟外，深山随所之。溪声初洗耳，雪色动扬眉。草没安禅稳，人稀乞食迟。茅茨宽结构，待我隔秋期。
秋夜独步（明·释今镜）　　五言律诗　押萧韵	静夜寡俦侣，行行疏磬飘。素怀江月近，破衲晚风招。随意惟残夜，回头是断桥。因知天地内，万籁一无聊。
赠冯紫光游（明·释今镜）　　五言律诗　押真韵	满天风雪下，怜汝独行人。旅食嗟何晚，寒衣薄过春。他乡言语拙，失路性情真。今古悲游子，谁为激入秦。
送见一公还栖贤（明·释今镜）　　七言律诗	约君投老是匡庐，金井埋头愿不虚。松未成阴归计早，雪犹当路客途纡。休惊屋破藏冰柱，好借窗明读梵书。行爱清冬风日美，白云深处莫踌躇。
送万赖公出岭（明·释今镜）　　七言律诗　押支韵	霜天只有雁南飞，何事苍凉又别离。今日共伤杨柳尽，明年遥忆杜鹃期。频经野戍人多识，历上重滩路较迟。一钵自谙云水冷，乱峰孤影独行持①。
