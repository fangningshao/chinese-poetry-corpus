送杜亚卿赴南京（明·刘铉）　　七言律诗　押萧韵	一樽倾罢雨潇潇，客思离情总不消。廿载禁林同侍讲，五更青琐共趋朝。西风鸿雁南归急，落日云烟北望遥。此际送君无限意，疏疏杨柳玉河桥。
题沈孟渊所藏王叔明竹二首（明·刘铉）　　七言绝句　押歌韵	风露生寒夜若何，月高山馆觉秋多。湘灵正作南归梦，莫向江头唱楚歌。
夜泊流河（明·刘铉）　　七言绝句　押歌韵	静海南来百里过，驿亭官舫是流河。帆樯遥见悬灯日，时听烟中发棹歌。
桃花双鹊图（明·刘铉）　　押麻韵	双鹊何处声查查，夭桃一树红蒸霞。美人忽听心自喜，卷帘遥对启窗纱。恐惊枝上鸟，未折枝上花。花任啄残应不惜，早教归信来天涯。
