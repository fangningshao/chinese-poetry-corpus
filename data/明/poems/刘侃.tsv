阶州甘泉馆（明·刘侃）　　七言律诗　押萧韵	风敛长空宿霭消，千山极目思迢迢。沧江雨色收枫叶，银汉秋声入柳条。古洞殷雷还吐雾，闲云拥日故回潮。坐来一酌甘泉水，欲借山人五石瓢。
过水下口（明·刘侃）　　七言绝句　押麻韵	山树参差石径斜，雨余飞瀑过桑麻。山翁放罢村前犊，倚杖溪头护稻花。
都城元夕（明·刘侃）　　七言绝句　押灰韵	一夕春从天上回，六街火树彻明开。叮咛莫似吹芦管，才报梅开又落梅。
春暮（明·刘侃）　　七言绝句　押东韵	风吹山色度帘栊，指点荼蘼半已空。二十四番花信过，独留芳草送残红。
