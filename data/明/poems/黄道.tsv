春日友人邀登君山（明·黄道）	君山嵯峨半倚天，乘春临眺山之巅。东风悠悠乱帆没，海燕飞入蘼芜烟。王孙开宴向江渚，招携江畔同心侣。举觞椑睨青天低，世上浮名何足语。曾闻昔日春申君，宾朋珠履日满门。百万貔貅此山驻，雄名英气孰可论。一朝流血棘门上，惟见此山今独存。楚水流声尚呜咽，吴墟谁复招游魂。吁嗟侠骨今黄土，何如我辈酬金樽。狂歌起舞与君乐，吾徒酒人殊不恶。长愿登山醉不醒，肯向风尘悲寂寞。
