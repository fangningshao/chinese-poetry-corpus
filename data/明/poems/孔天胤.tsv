寒食放吏斋居悄然（明·孔天胤）　　五言律诗　押支韵	龙忌殊乡国，鸡栖感岁时。云天沈旅况，风日倍离思。杏雨春城暗，兰烟晚径迟。搴芳欲有赠，淹蹇意空持。
夏夜永嘉馆（明·孔天胤）　　五言律诗　押侵韵	下马送春色，端居延夏阴。流光坐自叹，日暮不成吟。客路连沧海，归心满旧林。沉忧何所似，波涌大江深。
夜坐（明·孔天胤）　　五言律诗　押尤韵	寥寥郡斋夕，悄悄客心幽。露气因风发，花阴带月流。城高闻鼓角，地爽识边州。去国怀多旷，兼兹永夜愁。
秋怀（明·孔天胤）　　五言律诗　押侵韵	木落雁南渡，天高秋色深。凉飙鹔夕露，疏雨散朝阴。水冷鱼龙息，山空猿鹤吟。将因理归驾，贞此岁寒心。
送秋渠出巡（明·孔天胤）　　五言律诗　押麻韵	方此惊春驶，如何动使车。惠风流草际，新雨到田家。绿荫垂堤叶，红牵鹔水花。可因吏事迥，不为惜年华。
石梁（明·孔天胤）　　五言律诗　押阳韵	神岭划如辟，亘空绵一梁。虹衢玉京路，烟道羽人乡。迸水藏金涧，悬萝暗紫房。尚迟瓢锡度，临眺伫斜阳。
春尽将巡永嘉早发钱唐回寄宪府诸公（明·孔天胤）	方此轸离居，复当春候改。落英空晓霏，垂条谢暄霭。牵迹阻澄江，流筏纵沧海。回缅武林云，知予片心在。
国清寺（明·孔天胤）　　押东韵	寥寥人境外，别有一林中。萝幌晴峰色，花钟夜壑空。凉泉漱初月，幽木写遥风。虽未成永托，淹留足微躬。
