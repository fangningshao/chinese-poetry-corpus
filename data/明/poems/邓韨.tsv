致道观七星桧（明·邓韨）　　押阳韵	琳官何岧峣，爽气凌青苍。中有古桧树，传植自萧梁。岁远四树存，如斗酌天浆。东株耸而老，庆历补其亡。中株丽琼坛，少日嬉其旁。蘖动手可撼，铁柱锁蛟猖。今已剪不遗，彼蚩盗其香。两株在东南，偃盖覆修廊。攒枝细而密，叶聚如针芒。拥挺析三本，纠结连肺肠。龙也方出海，挟以子母将。两株在西南，赤立肤无霜。偃蹇捎殿角，督力示坚强。龙也得云雾，攫鹜不复翔。六子莫囚锁，帝招遣巫阳。北株最怪异，不与群木行。质干尽屈铁，夭矫互低昂。辨叶知乃树，寻柯惑其方。众视兴怪叹，应接不得遑。乍疑古蚩尤，蓄力抗轩黄。拓臂运五兵，有徒实跳踉。劲者弩脱栝，弯者弧方张。横者夺槊舞，竖者操矛锵。何乃大小柯，廉脊如斧螳。怒虬拔山出，隐雾势腾骧。理断一丝续，肤削流乳肪。我语非强聒，细视乃知祥。四桧皆左纽，玉晨远相望。霁晴亦惨黯，昏黑常晶光。仙真护诃久，山鬼凭藉长。至今空翠表，剑佩时将将。蜀庙青铜柏，涿郡羽葆桑。图经俨封殖，况我桑梓乡。入景星月夜，清唳彻虚皇。移酒与桧饮，风露袭绡裳。石田写东树，高词振琳琅。遗墨付好事，烟姿涨云房。我诗费摹写，传之起诪张。录诗冠巨图，尚与桧作堂。
雷殿画壁（明·邓韨）	艺苑有精能，凝神始臻理。笔端具天人，难以茫昧拟。致道古仙都，山水丽清美。雷宫设像画，种种尽其技。画得宋名手，善造天神鬼。淳古出遒逸，意态得深旨。左壁挟风云，沙砾卷空起。有神操火具，怒目流狞视。当其焰所及，妖窟荡无址。右壁已淋落，云气来纚纚。似闻轰雷车，不及掩其耳。南壁云骖驔，霆旌建旗鼓。有神被介胄，躯伟髯奋紫。执殳见真宰，如以职备使。北壁当晦冥，相去不辨咫。有神手天瓢，九龙运其水。势欲翻九河，雷伯鼓未已。社神走阗阗，恐惧违詈棰。白旆扬云表，奉令察臧否。灵祠本清肃，长夏颡无泚。入门见壁画，鲜不生战葸。假令革其顽，像教良有以。邑史有朱生，运笔妙莫齿。吮豪追其踪，三叹逊前轨。道玄貌冥狱，施帛日云委。惟以神妙故，归命杂悲喜。岁月如水流，艺学日零圯。君看郭恕先，画妙托仙死。
慧日寺十八大阿罗塑像（明·邓韨）	至人自藏珍，古貌元气备。抟土造佛徒，追真信难事。亭亭青莲宇，诸天奠其位。尊者十二辈，高座纳双屣。巍巍超凡表，尘眼有矇视。深厚藐漂山，广博欲际地。静沈马足万，专守门不二。觉能越几先，慈欲放踵施。龙骧以珠豢，虎跳以咒弭。目瞑澄渊黑，顶突华峰翠。若真外形骸，能以理胜自。嗒然了得丧，何有立同异。麈柄操瑩玉，宝花自空坠。想当经营初，其手空俗士。我思彼尊者，所造亦深邃。函经入方夏，后乃道宏肆。以空摄万有，以道猎众智。穷山养枯骸，野鸟习其髻。善士瞻梵相，瓶锡此焉侍。安得如此塑，慰我怀古意。
