大宁公馆夜宿（明·吴殿邦）　　七言律诗　押阳韵	寒山一路草荒荒，入宿邮亭又夕阳。半醉布衾凉似水，五更木柝紧敲霜。偷灯野鼠缘茅榻，叫月村鸡闹竹墙。聊与奚童成短梦，天涯马足为谁忙。
暮秋匏谷结社有赋得园字（明·吴殿邦）　　七言律诗　押元韵	海门东去听潮喧，落得便宜五石樽。旅雁相过排晚字，群鸥坐对领卮言。清狂我辈簪原合，懒拙畸人薜自扪。生计只今诗酒在，未应萧瑟此山园。
衰柳（明·吴殿邦）　　七言律诗　押庚韵	踰淮衰柳楼长亭，为问当年几回荣。拂地如烟枝有态，漫天作雪絮无情。留连行色萧萧马，恼乱春愁恰恰莺。夹道只今憔悴甚，宁知松柏岁寒盟①。
漫题（明·吴殿邦）　　七言绝句　押冬韵	家在飞泉玉简峰，草亭经日对杉松。晴岚秋壑无人到，惟有风篁乱石淙①。
佚题（明·吴殿邦）　　七言绝句　押齐韵	鸟声花气满山溪，中有山翁醉似泥。诗思欲狂邀不得，粉墙石壁浑漫题①。
