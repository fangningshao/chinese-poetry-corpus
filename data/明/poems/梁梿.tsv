舟宿（明·梁梿）　　五言律诗　押佳韵	舟宿期渔父，沧江幽兴佳。荻花声在枕，波月皓当怀。静虑梦长觉，孤吟韵易偕。爱君近秋况，烟水渺无涯①。
送何不偕之潮州（明·梁梿）　　五言律诗　押真韵	扰扰不得志，客心安可论。古关羸马路，穷海恶鱼津。驿叶行边落，篱花到日新。敖游无不可，天地一閒人①。
早秋湖阁望西樵（明·梁梿）　　七言律诗　押佳韵	曾逐篙师过水涯，秋山日夕忆芒鞋。鹤扶短杖归荒寺，僧伴寒铛煮破斋。老树匝藤分涧溜，层岩结石下松钗。西风吹上湖边阁，历历云峰动素怀。
