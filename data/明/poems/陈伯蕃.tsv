赠黄处士诗（明·陈伯蕃）　　押陌韵	峨峨万仞冈，磊磊千寻石。泠泠百丈泉，幽幽隐士宅。隐士夫如何，逃名而晦迹。岂乏英雄姿，矢志在松柏。空谷多秋风，须眉一夜白。有酒不盈樽，有几不盈尺。念无天下士，中怀常愤迫。孤虹贯长天，如或见衷赤。予自远方来，邂逅快所获。相将出白云，相对谈今昔。今昔事既殊，怆然起痛惜。东山未为大，西山宁为窄①。
