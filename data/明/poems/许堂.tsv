晚泊毗陵有怀张文洲（明·许堂）　　五言律诗　押冬韵	迢递毗陵道，临流石阁重。西风疏雁阵，斜日变山容。树隐前村火，风传远寺钟。遥思张子野，杯酒正从容。
张舜卿园亭（明·许堂）　　七言律诗　押麻韵	绿阴深巷寂无哗，小结茅亭玩物华。花散余香来客座，竹分新翠过邻家。锦袍垂手闲调鹤，乌帽笼头自煮茶。况值承平常偃武，不妨诗酒作生涯。
送梅（明·许堂）　　七言律诗　押支韵	烂熳南枝与北枝，残香落落影离离。多情明月还相照，无赖狂风且莫吹。纵饮不辞今日醉，算开犹是隔年期。最怜今夜黄昏后，寂寞微吟倚树时。
