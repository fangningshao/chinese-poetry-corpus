秋水（明·李应兰）　　五言律诗　押庚韵	百川随地涌，一色接天清。壑冷鱼龙蛰，波浮日月明。南连湘浦远，东注海门平。望望美人隔，扁舟无限情。
卧病（明·李应兰）　　五言律诗　押支韵	伏枕山斋上，图书晢①夕披。百年无暇日，一病是閒时。梦里虚逢旦，窗前可傲羲。小童供茗罢，熟诵杜陵诗。
早朝后寄所知（明·李应兰）　　七言律诗　押萧韵	禁钟初散紫宸朝，云际双茎露未销。身惹御香归粉署，心随红日上丹霄。西山朔雪千林满，南国风烟万里遥。珍重故人沧海隔，玉堤何日共鸣镳。
九日偕诸寮长集镇海楼（明·李应兰）　　七言律诗　押灰韵	佳辰连骑上崔嵬，楼阁平临睥睨开。野树依微霜欲染，海云迢递雁初来。十年紫剑空横斗，万里黄金尚有台。往事悠悠衰草外，西风长啸且衔杯。
送程度支督储清源兼怀郑山人（明·李应兰）　　七言律诗　押文韵	潞水春深绿似芸，锦帆东去度支君。珂声晓散承明漏，剑气晴披岱岳云。过鲁未忘倾盖语，入齐犹饷射书军。旧游忆有琴樽侣，谷口风流自不群。
寄孙承卿时督蓟饷（明·李应兰）　　七言律诗　押歌韵	塞北风高雁影过，省郎寥落奈秋何。云连朔气浮青海，月带寒笳出白河。天下军储惟蓟重，中原豪杰莫秦多①。风尘忆向清源别，载酒何时复笑歌②。
题钟侍御理蔬小筑（明·李应兰）　　七言律诗　押灰韵	与君曾上郭生台，帝里春光醉客杯。沧海何年双剑别，风尘回首二毛催。桔槔莫问于陵业，侍从还徵司马才。直待安车悬岁晏，抱琴长傍碧山来。
过故友邝大年空中楼阁（明·李应兰）　　七言律诗　押灰韵	空中楼阁自崔嵬，仙客凌空去不回。窥户更无双燕入，傍阑惟有数花开。屋梁落月留寒色，邻笛秋风隔夜台。十载重临倍惆怅，断云征雁正初来。
挽弟经可（明·李应兰）　　七言律诗　押阳韵	勋名应拟汉平阳，历尽风尘鬓未霜。瀛海天高遥倚剑，潞河秋冷泛归航。梦听残雨伤春草，愁断悲风起白杨。却爱一经遗业在，悯纶他日有辉光①。
