得萧汉颍漕河书却寄（明·郑佐）　　五言律诗　押微韵	王事漕河上，春风望帝畿。牙筹纾庙略，草色念柴扉。帆挂千艘急，书回一雁飞。他年论转饷，麟阁有光辉①。
怀陈士鹄（明·郑佐）　　七言律诗　押齐韵	北望望君君复西，劳劳亭上草萋萋。凌霄鸟道星随剑，跃马盘江铁作蹄。云雨来时巫峡梦，登临到处楚骚题。十年回首黔中路，肠断春风锦翅啼。
次梁延复韵寄答（明·郑佐）　　七言律诗　押寒韵	盈盈一碧海天宽，百折牂牁路不难。尘阁故交玄是草，班行犹羡鹭为官。黄花酒泛霜林净，朱鹤琴横雪夜寒。多少疮痍待侧席，未应长啸问渔竿。
春宫词（明·郑佐）　　七言律诗	长门丝柳锁春晴，黯黯飞花对画屏。一自香风开绣户，坐听团扇起鞭声。霄衣想见宫云烂，疏草争传海日明。辛苦万几惟补衮，伫看垂拱瑞河清①。
