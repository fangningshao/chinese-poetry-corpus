江边夜泊（明·梁存让）　　五言律诗　押庚韵	不知何处泊，倚棹近三更。天远秋无尽，江寒月有声。鸣虫萦断梦，归雁系离情。把酒愁孤饮，残杯照短檠。
江行秋兴二首（明·梁存让）　　七言律诗　押东韵	已无人唱大江东，滚滚奔涛逼远空。世界是非尘劫后，英雄今古浪淘中。半壶浊酒浇残夜，十幅轻帆蘸晓风。明识宦游春梦里，有谁说破向孤蓬。
月下怀弟存诚（明·梁存让）　　七言绝句　押文韵	万里秋声度雁群，三年离梦绕归云。何当化作天边月，夜夜清辉照见君。
白菊（明·梁存让）　　七言绝句　押文韵	冉冉真疑堕素云，清芬玉质可离群。秋来閒品陶家种，不染铅华独有君。
咏雪（明·梁存让）　　七言绝句　押删韵	看山莫笑野云閒，五岳峰头自往还。倘被天风吹得起，也应霖雨到人间。
黄金台（明·梁存让）　　七言绝句　押灰韵	矗矗凌云百尺台，燕昭好士亦雄才。却疑珠履谈天客，半为黄金两字来①。
