观山寺（明·李元畅）　　五言律诗　押蒸韵	苏门不可到，鸾啸学孙登。急雨扶秋色，孤云伴定僧。竹房全凿翠，茶鼎半烧藤。礼罢诸天黑，归途影佛镫①。
江上望采石怀李白（明·李元畅）	挂席扬子津，东望见采石。千尺金芙蓉，俯瞰蛟龙宅。落日摇青苍，媚我远行客。忆昔谪仙人，矶头坐寒碧。只身傲千古，两眼空八极。笔夺楚山雄，觞飞吴月白。霞光堕宫锦，鲸游喷潮汐。姑水化为醪，三山持作核。客泪寄西风，洒君祠下柏①。
阙题（明·李元畅）	玉峡疑纵鬼斧擘，中藏鹫峰三万级。攀跻十步五步生，顿地何能避燥湿。咽渴唇焦尚未穷，半腰已出天地笼。翩翩自谓凌绝顶，仰望犹觉连高空。一道飞泉开杳霭，下冲涧谷穿藤葛。山僧斜引入茶铛，时有惊涛响木末。老松抱石纷相迎，旁翳不测之深坑。直干排风虎豹啸，高枝屈铁虬龙撑。夹路筼筜如栉密，昔年曾入轩辕律。节里犹藏二帝魂，寒声向人每萧瑟。石壁萧条霾苍烟，芒鞋翻愁不可前。行行忽尽最高处，却怪天上有平地。冠峰特耸金仙阙，海蜃何年吹雾结。僧贫地险客来稀，佛大寥寥自生灭。乱岭支附若赘瘤，翠屏晚对欲点头。峡水横拖锡杖白，贾船细作木杯浮。山静昼闻猿狖哭，窗空夜有斗牛宿。犀潭锁断气犹黄，狮子封苔汗长绿。琳宫无数点山阿，俯览不异屯蜂窝。钟鼓沉沉隐窟室，炉烟袅袅杂烟萝。青眼抱琴者谁子，披襟一奏高山里。千溪流水寂无声，万壑浮云飞不起。忽闻玉佩声珊珊，三仙尽下云旗幡。口中谱出飞龙引，坐命之子一再弹。须臾饮客□天酒，佐之瑶琨碧莲藕。胡麻饭带玉田砂，雀舌龙团无不有。相将出山日已倒，复踏葛洪亭上草。断碣模糊不堪读，落花满地无人扫。岂自山灵秘幽胜，不教词客迹凌竞。三仙长揖闭玄关，欲向何人叩上乘。
