赋得侠客（明·崔一鸣）　　五言律诗　押尤韵	侠客佩吴钩，翩翩控紫骝。挥鞭度辽水，拟斩月支头。朔气三河冷，边风九月秋。国仇吾欲雪，非为觅封侯。
无题（明·崔一鸣）　　五言律诗　押萧韵	杨柳晓烟销，春愁伴翠翘。梦回魂欲散，歌好雪全飘。舞怯双垂手，愁缠小折腰。殷勤烦玉指，幽怨若为调。
古意（明·崔一鸣）　　七言律诗　押阳韵	蒹葭采采露为霜，楼上啼乌伴夜长。谩道故人工比素，独怜中妇织流黄。葳蕤宝带同心结，宛转流苏百和香。零落空华君不见，封书谁为寄渔阳。
白云杂咏（明·崔一鸣）　　五言绝句　押皓韵	日夕寒烟生，鸣蛩响衰草。古道无人行，空山白云老。
采莲曲（明·崔一鸣）　　五言绝句	妾本临江住，芙蓉荡双楫。日暮不归来，江头待明月。
从军行（明·崔一鸣）　　七言绝句　押庚韵	万里居延百战城，胡沙落日暮风生。将军没后勋劳薄，空博匈奴畏姓名①。
感怀（明·崔一鸣）	明月皎寒夜，徘徊启南扉。严霜被中野，白露繁沾衣。淅沥林中叶，飘飖辞故枝。仳离自多感，况复岁月违。瞻望怀所思，明星灿垂帏。掩袂翻自误，被褐当谁知。兰桂有移植，动摇发危机。好我亮无斁，携手同车归。
怨诗（明·崔一鸣）	律穷气转肃，客子愁不欢。中宵起傍徨，欲往衣裳单。内顾子与妻，黯默私自怜。力田有凶岁，并狩无悬貆。念此怀感伤，何以卒岁年。凤凰鸣高冈，耻效鸱与鸢。时俗贵苟得，烈士羞瓦全。弱年守微尚，秉心塞以渊。世人竞自媚，意气何由前。拔剑不能割，安用称豪贤。知己不援恤，安用相周旋。闻子爱芳草，杂佩纫蘅荃。馨香岂不烈，坐惜芳时捐。淩晨履霜雪，日暮临广川。方舟不我济，惜哉空洄沿。咏彼北门诗，悠然感遗编。
醉歌行（明·崔一鸣）	风流主人能爱客，夜宴华堂秋月白。坐中感激悲歌人，慷慨一声裂山石。酒酣因忆少年时，狂歌击筑易水湄。长安走马折杨柳，千金买笑调蛾眉。醉舞剑劈珊瑚枝，龙文匕首光陆离。狂来落笔作词赋，纷纷儿辈徒惊痴。岂知豪华易零落，岂知世情惯衰恶。风尘回首缁素衣，始悟当年意气错。秋风萧萧洛阳道，青丝变尽朱颜老。由来岁月不待人，富贵功名苦不早。酌君酒，为君歌，劝君莫惜朱颜酡。大鹏蹋翅伏沧海，终须变化翻洪波。
