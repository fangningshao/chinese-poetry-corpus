太白醉归图（元末明初·顾观）　　七言律诗　押虞韵	歌成芍药倒金壶，并辔宫官马上扶。乐部余音随彩旆，仙班小队下清都。长庚万丈文章焰，后世千年粉墨图。江左青山旧时月，一杯谁慰客坟孤。
送刘彦英（元末明初·顾观）　　七言律诗　押麻韵	江右衣冠如向日，黑头兄弟亦还家。重经白下桥边路，颇忆玄都观里花。暮雨疏帘飞旧燕，暖风芳树哺慈鸦。弓旌处处求岩穴，未许行吟玩物华。
过松江诗（元末明初·顾观）　　七言律诗　押阳韵	吴淞三万六千顷，震泽与之俱渺茫。鸿雁一声天接水，蒹葭八月露为霜。秋风漫引渔人笛，落日偏惊贾客航。三十年前此来往，尘缨犹未濯沧浪。
为袁一无题扇（元末明初·顾观）　　七言绝句　押歌韵	月中仙子种娑罗，树底遥山隔绛河。吹落秋声向何处，紫干窗户晚凉多。
吴彦明秀樾堂（元末明初·顾观）　　押尤韵	出郭卜居何所似，杜陵浣花溪水头。桤林吟风草堂静，楠树接叶茅亭幽。每从图史慰岑寂，复有琴尊陪燕游。平生我亦爱清赏，他日访君须买舟。
句（元末明初·顾观）　　押麻韵	重经白下桥头路，颇忆玄都观里花。
