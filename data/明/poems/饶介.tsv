梦中（明·饶介）　　五言律诗　押东韵	流水无心竞，孤云与我同。坐深明月下，行尽乱山中。花落闻啼鸟，松凉爱御风。悬知皆梦境，一笑万缘空。
病中对梅花一株欣然有作录似西塾孟载季迪两先生一笑（明·饶介）　　七言律诗　押元韵	病中雅量岂堪论，澄水能清挠即浑。除却妙香无长物，只应静坐洗烦言。几丛晚菊今耆旧，一树寒梅老弟昆。曾住钟山安石里，旁人犹恐我争墩。
夜坐（明·饶介）　　七言律诗　押蒸韵	学默三年漫不应，流光一去意无征。缘如发白因循染，道似山青自在凝。犹有形骸生影迹，却将文字寄名称。一川月色多于水，更着秋霜见底澄。
与虞山人胜伯陈山人惟寅谈及仙游事醉后赋诗三首兼呈二贤（明·饶介）　　七言律诗　押微韵	扫除狡狯蓄神机，开顶葫芦不置扉。人物已从垣外见，真形渐向市中微。杯成白鹤冲霄去，剑化双龙破浪归。自此更无毫发累，绿毛绕体欲成衣。
松石轩（在吴城中）（明·饶介）　　七言律诗　押歌韵	苍松郁郁石嵯峨，上下因依有女萝。虎魄凝流千岁少，羊群分跪一拳多。所须为地期相向，遂以名轩示不磨。宾客定如东阁盛，或来醉卧或吟哦。
藜科（藜科丛生庭中，白露日，割而为帚。是日取藜无蚁。谚云）（明·饶介）	堂下生旅藜，堂上秋风起。藜生何重重，秋风落无子。子落尚复生，根枯为谁死？朝乘白露降，采割辞蝼蚁。但知伤藜根，谁治藜生地。我非厌为羹，为帚为厥始。
送秦文仲博士还三沙（明·饶介）	东望大瀛海，影落扶桑弓。三洲直如矢，正射三山中。三山负晓日，晓日波浪红。仙人不骑鹤，所适多御风。秦君家三洲，长与仙人通。即之不可见，忽尔能相面。翩翩头上巾，举举尘中扇。高谈清溽暑，知子不贫贱。闲居寡良俦，有酒不自荐。此日亦足醉，况得邦之彦。小醉须解酲，大醉不用醒。平生慎许可，只有一刘伶。太湖三万顷，七十二峰青。颇贻山水秀，闭门修酒经。白云生砚石，疏雨洒窗棂。子上三洲去，手杯犹未停。
