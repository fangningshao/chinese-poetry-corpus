九日得顾宁人书约游黄山（明末清初·徐夜）　　五言律诗　押侵韵	故国千年恨，他乡九日心。山陵馀涕泪，风雨罢登临。异县传书远，经时怨别深。陶潜篱下意，谁复继高吟①？
和秋柳（明末清初·徐夜）　　七言律诗　押先韵	摇落江天倍黯然，隋堤鸦噪夕阳边。谁家楼角当霜杵，几外关程送晚蝉？为计使人西去日，不堪流涕北征年。孤生蕉萃应相似，怕见残枝带暮烟①。
经严陵钓台（明末清初·徐夜）　　七言律诗　押庚韵	突兀高台入望平，下临百尺大江清。足消文叔真人气，直得狂奴故态名。天位几移仍旧祚，客星千载属先生。不从七里滩头过，谁信巢由无世情①。
富春山中吊谢皋羽（明末清初·徐夜）　　七言律诗　押真韵	《晞发》吟成未了身，可怜无地著斯人。生为信国流离客，死结严陵寂寞邻。疑向西台犹恸哭，思当南宋合酸辛。我来凭吊荒山曲，朱鸟魂归若有神①。
坐放鹤亭（明末清初·徐夜）　　七言律诗　押删韵	巍然一屿水回环，想见高风物外闲。墓上梅开春又老，亭边鹤去客空还。书无禅草逢当世，祠有名贤擅此山。占断西湖皆宋土，羡他生死太平间①。
初夏田园（明末清初·徐夜）　　押微韵	朱夏辄复变，深绿日以肥。感彼生物勤，节候曾不违。清晨荷锄出，田间人尚稀。观物适自然，时见朝雉飞。不惜筋力疲，但恐坐食非。作劳有时息，高舂行来归。端坐抚素琴，可以理朝饥。
咏意（明末清初·徐夜）　　押尤韵	凡骨难遽化，仙药不可求。一身为物役，未可轻王侯。旷士洞达心，无为生远游。远游亦有方，九州非一州。常恐血气躯，车马生坟丘。试听蟪蛄声，语默成春秋。山岳自终古，江海日夜流①。
