送侄婿翟璲赴都会试（明·王知谦）　　七言律诗　押先韵	鏖战秋闱先著鞭，宝安华胄冠才贤。桃花浪暖春如海，桂子香清月满船。庾岭风云催去马，瀛洲鸾鹤待登仙。摩娑老眼鳌台上，伫看飞腾睹九天。
秋江客思（明·王知谦）　　七言律诗　押寒韵	篱菊堆金木叶丹，江天秋老客衣寒。风高但觉征帆急，金尽那知行路难。岁月似梭忙里过，江山如画醉中看。从容归去鳌台隐，箬笠蓑衣与钓竿。
登望湖亭（明·王知谦）　　七言律诗	吴城山下草青青，春半南湖水未平。几点征帆来日下，数声渔笛起云层。鸥波浩荡兼天碧，蜃气氛氲带雾腥。倚遍栏杆倍惆怅，思亲何日复羊城。
过飞来寺（明·王知谦）　　七言律诗　押删韵	楼台隐隐翠微间，玉罍金尊特跻攀。薝卜有花香可爱，菩提无树地何悭。碧潭犀戏拖金锁，苍峡猿归献玉环。试问高僧知造化，飞来何日复飞还。
送友欧阳公宣之辽东（明·王知谦）　　七言律诗　押支韵	客中送客恨无涯，强展花笺赋别诗。辽海岁寒应历涉，巴山春暖少驱驰。仲升投笔心先壮，仁贵荣归会有期。后夜相思何处是，柳营风细月明时。
望湖亭忆别（明·王知谦）　　七言律诗　押先韵	望湖亭上访坡仙，倚遍危栏思渺然。彭蠡波涛翻白雪，匡庐林壑拥晴烟。客舟来往西风里，僧刹高低夕照边。遥忆故交分袂处，大姑山下水连天。
贺教授六十初度（明·王知谦）　　七言律诗　押鱼韵	童颜鹤发一耆儒，文藻风流董仲舒。高志未尝图利禄，生涯还喜乐琴书。今朝花甲逢初度，昨夜祥星耿太虚。闻说世传仁者寿，遐龄当与古椿如。
闻鹃有感（明·王知谦）　　七言绝句　押庚韵	棱棱襟襫梦难成，又听鹃声更恼情。叫道不如归去好，蜀天何处是归程。
夏日即事（明·王知谦）　　七言绝句　押庚韵	软饱三杯午梦醒，扶筇纵步竹边行。清风满径襟怀爽，喜见儿孙次第生①。
