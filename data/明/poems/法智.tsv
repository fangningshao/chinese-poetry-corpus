阊门晚归和韵（元末明初·法智）　　五言律诗　押尤韵	郭外罢持钵，晚凉归路幽。鼓钟烟际寺，灯火水边楼。藜杖苔痕湿，荷衣月影浮。禅翁歌《白雪》，薄夕愧难酬。
泊安庆城（元末明初·法智）　　七言律诗　押齐韵	浮图高出暮云低，雉堞连阴碧树齐。茅屋人家兵火后，楼船鞞鼓夕阳西。大江千里水东去，明月一天乌夜啼。欲酹忠魂荒冢外，白杨秋色转凄迷。
