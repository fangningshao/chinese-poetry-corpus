和实郎中囧竺庵见赠韵（明·袁忠彻）　　押缉韵	夕云敛余晖，稍稍归鸟集。清磬林际浮，樵歌峰外急。怀人南斗边，露下银汉湿。瑶草春复生，深山共谁拾。
题张秋蟾画龙（明·袁忠彻）	张公画龙人不识，笔法远自僧繇得。挂向高堂神鬼惊，恍忽电光飞霹雳。想当渤澥开笔力，元气霖霪浸无极。吐吞雾雨川泽昏，摩荡云雷太阴黑。江翻石转窈莫测，雪涛卷空铜柱仄。洞庭扶桑非尔谁，颠倒沧溟为窟宅。乃知兹图只数尺，坐令万里起古色。何当置我君山湖上之高峰，听此老翁吹铁笛。
