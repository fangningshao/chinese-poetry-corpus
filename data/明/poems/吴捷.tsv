仙石庵（明·吴捷）　　五言律诗　押支韵	仙石庵中景，游人少得知。我来造访日，僧出笑迎时。说偈蝉声幻，翻经鸟语奇。天花携满袖，未许问归期。
舟次回龙镇即景（明·吴捷）　　五言律诗　押尤韵	波光万顷秋，层石枕江流。野鸟窥人笑，山花解客愁。晴云开紫阁，岩树架青楼。唱晚渔歌乱，相期结胜游。
车田菉竹（明·吴捷）　　七言律诗　押支韵	淇园曾诵昔人诗，胜地相逢岂易期。曲径拗风回紫陌，疏林筛月落清池。云梳凤尾淩高节，雨拔龙孙接矮枝。好景不争车马到，名人赏识当题碑。
洲渚飞鸿（明·吴捷）　　七言律诗　押尤韵	昔人曾步鹤峰头，灵秀原来发雁洲。两水拍天如凤舞，双桥夹日似龙浮。芦花铺月连秋涨，柳线抽风缚夜舟。鹦鹉从来誇胜迹，谁人特向此中求。
送韩参军解官归越（明·吴捷）　　七言律诗　押微韵	红亭握手对晴晖，烟树苍茫接翠微。一个大钱催客去，半船明月送人归。花开梁化弦声古，云锁稽山夜梦稀。不醉参军今日酒，天涯何处觅渔矶。
寿潘邑侯（明·吴捷）　　七言律诗　押阳韵	太平天子重循良，花发宁阳满县香。春值三分桃渐熟，萱当两叶日初长。丹砂无事求勾漏，白鹿原来出豫章①。端拟寿民还寿国，伫看飞舄入朝堂。
和彭秀才定求宁阳道上之作（明·吴捷）　　七言律诗　押寒韵	五陵裘马舞飞鸾，路熟车轻勿厌难。云锁姑苏明月冷，梦驰天阙晓钟寒。两年琴韵悲童叟，一路棠阴忆钓磻。寄语峰头旧猿鹤，莫将过客等閒看。
送黄学师之崖州（明·吴捷）　　七言律诗　押虞韵	珠崖今复见苏湖，五指排空接帝都。琼海宗风归叔度，岭南文学羡番禺。一盘苜蓿留青署，十载寒毡割郡符。此去莫嫌方外僻，天涯有路到天衢。
寄友人罗观先时观光住梅坑月脑村（明·吴捷）　　七言绝句　押齐韵	故人数岁住梅溪，九曲峰头月脑西。长日羡君无事事，将军树下听乌啼①。
