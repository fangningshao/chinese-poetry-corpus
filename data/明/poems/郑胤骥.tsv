送长蘅偕计北上二首（明·郑胤骥）	平生少年时，嬉游爱冬至。痴儿三五群，狂纵无复忌。尔来渐老大，遂觉情怀异。不惜事业赊，不惜居诸费。但每当良辰，畏债乃不啻。虽颇亦聊浪，发兴俱成伪。之子远行役，离愁纷已炽。复当一阳初，相送发长喟。娓娓所欲言，文序略已备。兹者为此诗，姑以舒愁思。每羡女妙年，今亦三十二。蹇予惭潦倒，视子又加四。中年易伤离，此不异人意。况仆本恨人，对此更劬勚。进取何所难，子行当试吏。自顾非伦匹，别离从此始。之子性耽奇，兼复爱气类。京师才贤薮，旧游亦交臂。知尔不寂寞，徒伤予憔悴。子每从予言，畏途宜远避。卜筑城市间，扰扰终为累。匪族难可俱，矧乃骨不媚。愧予不能从，交游颇杂厕。面目良可憎，相对都无致。高言不敢出，鄙辞强拟议。姑云免世患，志意无乃陂。辟如荆棘丛，转辗因成刺。以此为子忧，其次莫如醉。当筵辄沉酣，念子能无愧。买山以终隐，此语吾能记。感子珍重意，临歧聊相质。天寒远山静，日暮长江驶。泛泛水上影，遥遥征人辔。祖席已伤违，荒城愁复洎。时有南来人，德音须勤寄。
别莆田陈君彦质追送不及怅然有作五首（明·郑胤骥）	宵行拟送子，惆怅未能晓。起来望瑽阇，沈沈但深杳。遥闻棹歌声，杂然出树杪。想子遂群动，使我心有栗。昔贤愿抱关，此意亦可了。
题汪无际茸游册三首（明·郑胤骥）　　押陌韵	此日迫长至，嗟予季行役。忽尔来入门，意气殊奕奕。未及相问劳，怀中出卷册。题曰茸上游，开缄风两腋。先之以图绘，次乃文字襞。新诗数十首，幽响清磔磔。下笔妙言语，肺附生竹石。湖山岁欲暮，谁乃逐无益。一时颇相传，香紫耽奇客。之子多胜情，同游意俱剧。遂如投山猿，一一惬所适。巨细得周省，手口能指画。人事贵勉强，恬安岂有获。山气何四时，一任游者择。胸中无丘壑，笔底谁能摭。因之想昔游，梦寐余芳泽。嗒然无一言，予意徒脉脉。乃今得此卷，使我懊怀释。微景偿宿逋，旧观快新辟。人生无胜游，何必异巾帼。
次东坡韵怀李三长蘅（明·郑胤骥）	丈夫怀当世，真假正相半。淡荡曾生言，夫子喟然叹。人生须底事，直为造物玩。之子真快人，遇辄氛翳散。遥怜不得意，暂有云泉伴。屈指行当归，豁如夜将旦。会须穷日夕，何妨没杯案。相为汗漫游，且勿言理乱。看子舌尚在，老我耳欲盥。春行暮方急，子归未宜缓。我贫苦眼热，子富诧腰贯。须子愈以勤，子闻得无懦。虽然聊戏耳，子归我能馆。子但愁劳薪，讵须忧湿炭。至乐非外奖，人情自宜暖。想此尊明余，喷饭聊助粲。
己酉赴试白下病归得杂咏五首（明·郑胤骥）	清晨理舟楫，白门溯浩浣。人涉邛独不，为复需吾伴。廿年困驱驰，此日路初换。事习巧慧多，老近节缩贯。嵚奇久笑人，自欺亦可叹。静敛安新懦，进取悼昔悍。烈士营世业，小人偷自玩。此理夙已区，彼我两不窜。人世多寒灰，贵贱会须判。贵人盛颜色，贱士众所漫。贵人乘高车，贱士难款段。一一件所欲，非贵孰输灌。谓吾勿慕此，何为复此算。心知非其分，聊从性所玩。帝城风物佳，山水环几案。得之众所遗，多之亦无患。不然两俱负，真无解颜汗。达人贵天游，此理非河汉。
长蘅被放有怀（明·郑胤骥）	今年春榜新，声党多捷中。本谓子不疑，顾乃独脱空。才名廿年余，犹复成虚哄。荣名偶然事，儿女浪飞动。货贵恒不售，材大亦难用。想子能洗然，此理未须讽。乖人易为感，触事心更恫。昨年颇惊弓，念子因思痛。羡子胸盘纡，八九吞云梦。辞画何淋漓，多能信天纵。造物相逗女，终亦困嘲弄。日日想容辉，时时计飞鞚。市物憎肉食，未阙幽人供。脱粟不论价，蔬笋直如送。底须愁禄养，家园足清俸。三径久已扫，迟子相过从。秋共牛渚饮，寒同灞桥冻。策杖临长风，乘舟溯枯葑。子谈如倒囷，我饮欲倾瓮。惟知仲长乐，肯作阮生恸。春来物色佳，荏苒遂季仲。已复为子闰，慎勿妄倥偬。
芥浮阁二首（明·郑胤骥）	结庐翳城市，亦足成隐居。耽寂乃非性，习贯亦晏如。时有素心人，谈笑同草蔬。且喜足莞簟，幸不碍图书。高原涌积翠，好风起庭除。竹景散窗纸，花香浮衣裾。睥睨夜月永，几阁朝云徐。漫兴差笔墨，放步但菑畬。静爱佛龛幽，闲狎老农愚。宇宙岂不广，闭门徒趑趄。周容空尔为，中心实难诬。头颅久冉冉，次第及髭须。世味差能薄，何为复忍濡。与世淡无事，夏屋空渠渠。所以古人言，吾亦爱吾庐。
送程孟阳楚游（明·郑胤骥）	自君有楚役，离念日以旋。今兹遂行迈，那免相迍邅。接欢已成暂，后会方欲悭。前夕把君诗，不觉为泫然。平生相从乐，转为忧所缘。子性快游览，杖屦本翩翩。楚中况名胜，山水天下传。此中亦聊尔，于子良亦便。风景岁欲暮，放舟枫叶寒。远寒晕晴颊，微霜点秋颠。神闲妙磅礴，笔墨烟霞鲜。胸中芥蒂心，荡尽为长川。蹇予久落落，触途多拘牵。终年缩身首，有似蚕营绵。天地亦大矣，蹙蹙步武间。人生欲何为，宁不亦可怜。何当长相从，披云老溪岩。愿子无他赠，愿子安食眠。世路今方难，古心空自鞭。
