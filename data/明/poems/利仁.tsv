题兰窗别号（明·利仁）　　五言律诗	楚畹当时碧，书斋太古情。善人居此室，事业老儒生。有草虽同伍，无花可比馨。援琴望鲁谷，意气复相倾①。
荔庄歌（明·利仁）	江村到处繁花草，景趣无如荔庄好。水横玉带自萦回，山耸画屏远环抱。晴光倒影上窗虚，酷暑远遁尘埃除。风骚才思吟难到，巧妙丹青画不如。琼梢玉蕊冰霜质，累垂结就黄金实。大如鹅蛋小如丸，香胜幽兰甜胜蜜。士林潇洒一閒身，占断罗浮四百春。杨梅卢橘作前骑，龙眼香柚续后尘。古言世味不全旨，便从何处觅甘美。曾闻碧玉悦坡翁，又见红尘笑妃子。满前霞采压江南，昆季怡怡乐且耽。持身却羡思之九，取友还嘉益者三。吟边风月元无价，天外火云多变化。长歌短引慰慇勤，石磴藤床伴清暇。就中知有读书郎，夜分藜火声琅琅。拟将挟策蟾宫去，行见书香袭桂香。圣贤道与天地大，世运亨嘉地天泰。殊材辈出动惊人，拖紫纡青如拾芥。珊瑚海国荔枝丛，曾沐天边雨露浓。为报时人高著眼，争先看取状元红。
一瓷不受为棠野祁公歌（明·利仁）	使君节操冰檗坚，雪映黄堂鹤舞帘。一瓷虽琐都无爱，信是清白由家传。乃翁使夷曾却金，朝鲜犹说到于今。为臣讵肯辱君命，为子何曾改父心。包公昔不持一砚，谁谓人心随世变。使君一瓷亦不持，昔日包心今又见。安得人人如使君，穷檐茅屋皆生春。清风高节激顽懦，坐令四海风俗淳。
