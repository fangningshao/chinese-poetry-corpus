淮阳归兴四首（明·何白）　　七言律诗　押灰韵	淮泗秋风动地来，月明如水雁声哀。南经伍员吹篪市，北眺曹公较弩台。归路渐香菰米饭，佳期已负菊花杯。愁闻烽火连东北，极目浮云黯未开。
塞下曲三首（明·何白）　　七言绝句　押虞韵	南猎单于北扫胡，高秋牧马出飞狐。校前裨将新车骑，戏下钳奴旧骨都。
哀江头（明·何白）	飞云渡口西风急，津吏停桡刺船立。始阳公子方垂髫，掩抑依依向余泣。为言阿父守南康，双旌五马烂生光。宁知廉吏反成罪，诸孤藐尔身凄凉。父昔驱车到公府，蒿目日询民疾苦。化行远迩期月间，不图遽坐中官祸。中官榷税来江州，讥征会敛深诛求。大旗卓天天为愁，峨舰压江江不流。长江日高一丈五，传呼奏乐频挝鼓。于阗宝带刻麒麟，大内金牌画飞虎。秃袖监奴紫绣衣，锐头恶少青丝组。长官俯首不敢言，何况区区商与贾。左右烂用水衡钱，夜椎肥牛朝击鲜。张弓挟弹仰天射，鸟飞不近浔阳天。游徼关头弛巡逻，忽传商客偷关过。驾风远逐到南康，中流鞬断官船破。十人失水九人堕，飞涛适值长鲸饿。水中叫援呼州民，州民举酒翻相贺。貂珰见说生狂嗔，自谓奉书因国课。玺书统辖及守臣，有事守臣当我佐。州民袖手谁使然？民之凶犷谁之故？父谓尔珰勿怒嗔，尔曹腰领无容剉。关津有地税有经，越境犹然黩泉货。而曹之死天死之，岂得吾民有连坐。貂珰捶床怒不止，谤牍蜚诬抗明旨。御批缇骑出燕京，槛车夜达南康城。南康城外合城内，江水汤汤流哭声。锦衣索钱动盈万，橐垂何以供充盈。母怜此别异南北，誓愿相随同死生。父云一身尚难保，岂能携汝增伶俜。夜阑掩泣已憔悴，阿父据床方假寐。烛辉无焰雨涔涔，阿母遂作无聊计。开奁试检约指环，挑灯更拾流银髻。半生椎发羞艳妆，贫女从来少珠翠。离娄结束留枕函，与君稍佐长途费。床前再拜相决绝，念妾笄年同结发。只言偕老共苦辛，何期中道生离别。台前古镜名盘龙，光与阴精应圆缺。茱萸绣带拂清辉，琉璃错匣妆明月。更有宝剑名纯钩，龙藻龟文炯明灭。寒光历落粲星辰，白虬纠结流霜雪。愿得周防君子身，要见时危秉风节。袖有一双七宝囊，低垂四角同心结。愿言分赠两侍儿，芗泽芳情未消歇。女儿未长儿尚孩，抚养宜均理无别。桁上犹存蛱蝶裙，箧中尚有鸦头袜。君今远道勉加餐，莫因死者生摧折。生者不愧死有知，岂羡两身同一穴。叮咛告父父岂知，梦里微闻语声咽。小儿抱颈女牵衣，絮泣渐低灯渐灭。平明呼母唯空床，宁知阿母悬高梁。阿父见母死，抆血裂中肠。儿女见母死，恨不从母亡。阖城闻母死，擗踊咸如狂。中有但夫人，八十鬓发霜。开我东阁厢，着我素罗裳。仓皇备牲醴，命仆舁黄肠。亲为视殓含，三绕母尸傍。抗声恸为绝，阴霾四塞天无光。锦衣敦迫难久俟，薄俸那能具行李。父老吞声为醵金，商略通衢置方匦。闾阎士子纳银钱，村庄妇女投簪珥。三日得环三百余，空城大小随行车。呼天远彻一千里，道傍闻者咸嗟吁。天王明圣臣当戮，诏发秋曹先系狱。中山未白乐羊书，秦庭岂少包胥哭。一物终回造化仁，六幽竟藉阳光烛。不分生还见故乡，惊看儿女错成行。短衫紫凤半零落，小子呼爷能绕床。夜阑秉烛独疑梦，悲喜交并转沉痛。几回呼母闻不闻，呕血抚棺惟一恸。孤臣九死轻一毛，天心未寤生何聊。愁闻税监益骄盗，豺狼满道人萧条。每当素食渐无补，风霜只益臣心苦。愿逐龙逢地下游，圣意中回臣得所。一朝卧病绝复苏，之死犹呼臣有负。我闻此语空咿忧，古来酿祸宁无由。未论远鉴汉唐事，得不哀痛汪王刘。忆昔肃皇兴楚澨，启沃君臣同一辙。刑馀只合供扫除，岂得预参藩镇列。江南安枕七十年，忍见今时更骚屑。吴公吴公君莫悲，臣能尽忠妻尽节。千秋正气塞乾坤，为雷为霆有余烈。忠魂傥拜永陵云，应抱遗弓泪成血。
溪翁行（明·何白）	溪田荦确河田沃，瘠土民劳沃土乐。河田多收十斛余，年年不肯全输租。溪田收薄少生计，刈薪卖谷完新税。春来月出不闻歌，昨朝社饮无人醉。溪翁但羡河田丰，家家瓮酒真珠红。
村翁行（明·何白）	老翁耕种居西村，白头不到城东门。翁言淳朴日非昔，我觉胜儿儿胜孙。大孙自诧能当户，负租往往凌田主。日斜归自县门来，桑下乘凉说官府。
独漉篇（有序）（明·何白）	独漉独漉，悲歌当哭。梁柱有刀，车轮无轴。儿哑哑，绕父足。杀父者谁？父之族。儿不敢仇，仇尔叔。舂我黄粱，哺我菽。儿下有儿，儿可赎。摩挲室中刀，仇来剚尔腹。报父下泉，亦何复有妇。有妇从之游，不为黄鹄生，独宿冢上连理枝。左拂扶桑右若木，日月缭绕之，昼夜代明烛，独漉之歌，悲且促。
