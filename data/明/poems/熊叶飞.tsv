寄衣（明·熊叶飞）　　五言律诗　押侵韵	寂寞深闺夜，挑灯纫素衾。短长今世样，新旧美人心。欲雨风难定，将寒雪易侵。糟糠堂不下，关切到于今。
樵者（明·熊叶飞）　　七言律诗　押寒韵	野树林深入眼欢，山巅荒径正漫漫。陇云出处薪挑冷，瀑水飘来衣带寒。挥斧丁丁谷应响，观棋历历梦催残。夕阳遥听歌声急，石磴纡回下碧峦。
闺情为妹瑶飞作（明·熊叶飞）　　七言绝句　押支韵	欢愁不定意迟迟，别有幽情绿水湄。玉手折来堤上柳，结成如意寄相思。
春情（明·熊叶飞）　　七言绝句　押阳韵	行乐芳春日正长，人情宜暖又宜凉。无端飞过双蝴蝶，忽动花香暗断肠①。
