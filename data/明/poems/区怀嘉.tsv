泛舟沥湖遥望邻天阁阆风岩飞仙阁诸胜（明·区怀嘉）　　七言律诗　押覃韵	层峦耸翠影参参，清浅沿洄一水涵。龙卧石床收暮雨，鹤归岩岫带秋岚。楼台隐映摩霄汉，磴道斜飞入洞庵。不为过寻幽寂地，兰桡何用泛澄潭①。
龟峰塔初成喜赋（明·区怀嘉）　　五言排律　押先韵	杰构凌空起，棱层压海埏。障流疑砥柱，倚岫类擎天。复道青霄下，虚窗北斗边。迎风檐铎响，映日网珠妍。秀气人文萃，精英世代延。光腾奎壁次，名纪凤凰年。望日身弥近，梯云步欲先。会心超广劫，挥手弄晴烟。渐觉诸缘息，翻惊万象旋。登临多逸兴，于此倍悠然。
