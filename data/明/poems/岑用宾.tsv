宿曹溪方丈（明·岑用宾）　　五言律诗　押侵韵	兰若隐珠林，窗虚月半阴。僧开莲阁晓，客恋草堂深。塔影连云影，钟音和梵音。溪流留演偈，一切本无心①。
海珠饯别（明·岑用宾）　　七言律诗　押东韵	狂澜东注象溟雄，砥柱天南在此中。晓日梵宫销万劫，秋光祖席送孤蓬。萍踪冉冉随流水，云树茫茫接太空。捧檄不须重怅望，从来清白是家风。
谒李忠简公祠（明·岑用宾）　　七言律诗　押东韵	人物文溪奕世雄，读书台倚大江中。名祠佛宇空尘迹，古往今来类转蓬。送别冠裳成胜会，济川舟楫沂遥空。佳期况复逢仙夕，牛渚星河挹绪风①。
题刘御史我崧墓（明·岑用宾）　　七言律诗　押先韵	北郭荒郊多墓田，白杨青草自年年。千秋欲下雍门泪，此日犹传京兆阡。邹母寒零荒藓地，王褒忍诵蓼莪篇。寒云落照栖鸦晚，愁对残碑一怆然。
赠战贡士归楚（明·岑用宾）　　七言律诗　押真韵	枫叶萧萧间去津，临岐把袂一沾巾。千峰白雁逢归客，三径黄花候主人。司马远游多博物，相如能赋亦甘贫。潇湘赤壁堪乘兴，忆尔应知入梦频①。
游南华寺（明·岑用宾）　　押先韵	能师空门圣，弱岁慕真诠。乃舍负薪担，远扣法王禅。登堂佛性现，说偈契自然。米熟得筛了，上乘领心传。衣钵承正脉，渡江归南天。默默修功果，僻隐十六年。削发菩提下，正觉度人缘。卜筑曹溪胜，慧日照八埏。今兹馀千祀，法泽愈昭宣。我来恭顶礼，景仰遗像前。真性恍有悟，灵根信无偏。风清孤月白，天籁在山川。
