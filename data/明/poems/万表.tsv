山中酬唐太史见访（明·万表）　　七言律诗　押侵韵	山斋寂寞腊初深，披衲朝朝闻梵音。我已出家惟带发，君来连榻与同心。天涯避地因多病，幻迹随缘即故林。明月满庭残雪在，那堪孤棹返山阴。
闵黎吟三首（有引）（明·万表）	地何产楠与速，吾何畜豕与犊。豕犊盈盘吏反嗔，楠速穷年束不足。但愿黄金满粤南，宁使黎田不盈粟。粤南金多吏不索，黎田粟少人未哭。刻箭为约安得销，岁岁生当剥吾肉。负戈因拚一命偿，嗟嗟黎人谁尔牧？皇章惠尔非尔毒。
