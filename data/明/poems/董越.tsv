和彭先生入阁述怀韵（明·董越）　　七言律诗　押萧韵	鹍翮凌摩在绛霄，玉清高处领群僚。宁无尺五归时论，会有登三报治朝。商弼夜深方入梦，尧衢日出已闻谣。头颅自信多公道，白发从渠不肯饶。
和师召太常留别韵（明·董越）　　七言律诗　押先韵	地近蓬莱尺五天，青绫番直记当年。多才已献《长杨赋》，感旧频歌《伐木》篇。烛秉夜阑真梦寐，车当明发且留连。晨霜匹马趋朝路，却忆南州正晏眠。
