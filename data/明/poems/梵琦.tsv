漠北怀古（明·梵琦）　　五言律诗　押庚韵	旷野多遗骨，前朝数用兵。烽连都护府，栅绕可敦城。健鹘云间落，妖狐塞下鸣。却因班定远，牵动故乡情。
上都（明·梵琦）　　五言律诗　押尤韵	避暑宜来此，逢冬可住不？地高天一握，河杂水长流。赤日不知夏，清霜常似秋。向来冰雪窟，今作帝王州。
开平书事（明·梵琦）　　五言律诗　押歌韵	旧俗便弓马，新妆称绮罗。平原芳草歇，古戍暮云多。翠袖调鹦鹉，金鞭控骆驼。上楼看月色，无酒奈君何。
万里（明·梵琦）　　五言律诗　押删韵	万里故乡隔，扁舟何日还。黄云蓟北路，白雪辽西山。马倦客投店，鸡鸣人出关。吾思石桥隐，绝顶尚容攀。
西津（明·梵琦）　　五言律诗　押齐韵	月满潮来盛，天空野望低。树侵吴甸北，帆入楚江西。俊鹘秋方下，慈乌晓更啼。即看霜露及，风景色凄凄。
赠江南故人（明·梵琦）　　五言律诗　押鱼韵	今骑沙苑马，昔踏洞庭鱼。结缆荷边宿，移家竹里居。好风横笛晚，新月上帘初。每忆江南乐，功名有不如。
怀净土诗（明·梵琦）　　七言律诗　押麻韵	几回梦到法王家，来去分明路不差。出水珠幢如日月，排空宝盖似云霞。鸳鸯对浴金池水，鹦鹉双衔玉树花。睡美不知谁唤醒，一垆香散夕阳斜。
居庸关（明·梵琦）　　七言律诗　押冬韵	天畔浮云云表峰，北游奇险见居庸。力排剑戟三千士，门掩山河百万重。渠答自今收战马，兜铃无复置边烽。上都避暑频来往，飞鸟犹能识衮龙。
琴峡（明·梵琦）　　七言律诗　押先韵	目送归鸿手五弦，嵇康合向此中仙。水如玉指弹秋月，星作金徽散晓天。尽洗伊凉方可听，不名《韶》、《濩》若为传。君王莫爱《霓裳》曲，艳舞娇歌失自然。
独石站西望（明·梵琦）　　七言律诗　押麻韵	塞北逢春不见花，江南倦客苦思家。千寻石戴孤峰驿，一望云横万里沙。去路多嫌葱岭碍，归途半受雪山遮。张骞往往游西域，未许胡僧进佛牙。
群公子（乐府）（明·梵琦）　　七言律诗　押庚韵	少年意气向谁倾，闲把琵琶出凤城。染草未匀春色嫩，勒花不住晓寒轻。风飘十里香尘满，日照三条广路明。洒扫东堂游射处，分鹅亦足慰人情。
相家夜宴（明·梵琦）　　七言律诗　押阳韵	璧月未出金风凉，群乌哑哑鸣苑墙。西山高居帝左右，北斗正挂天中央。绣衣执乐三千指，朱火笼纱十二行。坐待更阑宾客散，萧斋自炷辟邪香。
赠王使君（明·梵琦）　　七言律诗　押萧韵	君持使节过绳桥，已遣蛮夷感圣朝。良将未夸班定远，大臣犹数盖宽饶。川香野马衔青草，雪暗天鹅避早雕。西出阳关九千里，归来莫惜鬓萧萧。
余尝梦至一山闻杜鹃且约雪窗南还（明·梵琦）　　七言律诗　押真韵	出郭寻春未见春，东华踏遍软红尘。不知蝴蝶化为我，何处杜鹃来唤人。笋蕨过时惟恐老，樱梅如豆正尝新。及今无事早归去，莫待秋风江上莼。
梁山泊（明·梵琦）　　七言律诗　押齐韵	天畔青青芦叶齐，晚来戛戛水禽啼。一钩惨淡衔山月，五色弯环跨海霓。新摘莲花堪酿酒，旧闻荇菜可为齑。北人大抵无高韵，零落梭船傍柳堤。
金山（明·梵琦）　　七言律诗　押先韵	半江涌出金山寺，一簇楼台两岸船。月转中宵为白昼，水吞平地作青天。塔铃自触微风语，滩石长磨细浪圆。龙化老人来听法，手持珠献不论钱。
晓渡西湖（明·梵琦）　　七言律诗　押虞韵	船上见月如可呼，爱之且复留斯须。青山倒影水连郭，白藕作花香满湖。仙林寺远钟已动，灵隐塔高灯欲无。西风吹人不得寐，坐听鱼蟹翻菰蒲。
燕京绝句（明·梵琦）　　七言绝句　押尤韵	飞鸾不与凤为俦，养子黄金屋上头。山雀野鸡俱入馔，此禽巢稳独无忧。
怀净土百韵诗（明·梵琦）	欲生安养国，承事鼓音王。合掌须西向，低头礼彼方。观门诚易入，仪轨信难量。佛愿尤深广，人心要久长。婴儿思乳母，远客望家乡。郑重迎新月，殷勤送夕阳。分明蒙接引，造次莫遗忘。饮啄斋称首，熏修策最良。五辛全斩断，十恶永堤防。勿用求名利，毋劳论否臧。布裘遮幻质，藜糁塞空肠。摆拨多生债，枝梧九漏囊。精神才懒慢，喜怒便抢攘。水滴俄盈器，江流始滥觞。积来功行满，趁取色身强。室置千华座，垆焚百种香。新衣经献著，美馔待呈尝。莫点残油炬，宜煎俗像汤。形骸同土木，戒检若冰霜。想念离诸妄，跏趺在一床。刹那登净域，方寸发幽光。骨肉都融化，乾坤极杳茫。太虚函表里，佛刹据中央。莲吐葳蕤萼，波翻潋滟塘。鲜飙须动荡，彩仗恣摇扬。楼随四宝合，台备七珍妆。镜面铺阶砌，荷心结洞房。珊瑚裁作槛，玛瑙制为梁。田地琉璃展，园林锦绣张。内皆陈绮席，外尽绕银墙。覆有玲珑网，平无突兀冈。琼林连处处，琪树列行行。果大甜如蜜，音清妙似簧。乔柯元自对，茂叶正相当。一一吟鹦鹉，双双集凤凰。瑶池无昼夜，珠水自宫商。渠莹金沙底，风轻宝岸旁。高低敷菡萏，深浅戏鸳鸯。异彩吞群鸟，奇葩掩众芳。千枝分赤白，万朵间青黄。暂挹身根爽，微通鼻观凉。频伽前鼓舞，共命后飞翔。竟日莺调舌，冲霄鹤引吭。悟空宁有我，知苦悉无常。大士谈玄理，声闻会宝坊。经宣十二部，偈演百千章。直指菩提径，俱浮般若航。挽回寻剑客，唤醒失头狂。九品标粗妙，三乘互抑扬。炼深终绝矿，簸净岂存糠。示现真弥勒，咨参妙吉祥。圣贤云叆叇，天乐日铿锵。俊伟纯童子，伊优绝女郎。语言工问答，进退巧趋跄。火齐恒流焰，摩尼益耀芒。不须悬日月，何处限封疆。食是天肴膳，餐非世稻粱。挂肩如意服，擎钵自然浆。脱体殊清净，含晖更焜煌。袈裟笼瑞霭，璎珞衬仙裳。偏往微尘国，周游正觉场。慈颜容礼觐，供具任持将。侧听能仁教，还令所得亡。及归弹指顷，翻笑取涂忙。每受经行乐，谁云坐卧妨。普天除斗诤，匝地息灾殃。南北威灵被，东西德化彰。几番经劫烧，四海变耕桑。此界无亏损，斯人但寿昌。户丁休点注，年甲罢推详。满耳唯闻法，充饥不假粮。永怀恩入髓，且免毒侵疮。试说娑婆苦，争禁涕泪滂。内宗谁复解，邪见转堪伤。忍被贪嗔縳，甘投利欲坑。君臣森虎豹，父子剧豺狼。尽爱钱堆屋，仍思米溢仓。山中搜雉兔，野外牧牛羊。夺命他生报，衔冤累世偿。太平逢盗贼，离乱遇刀枪。好饮耽杯酒，迷情恋市娼。心猿抛罥索，意马放垂缰。逸志摧中路，英魂赴北邙。干戈消礼乐，揖让去陶唐。战伐愁边鄙，焚烟彻上苍。连村遭杀戮，暴骨满城隍。鬼哭天阴雨，人悲国夭殇。岁凶多饿死，棺贵少埋藏。瓦砾堆禅刹，荆榛出教庠。征徭兼赋税，禾黍减丰穰。念佛缘犹阻，寻经事亦荒。素襟龙奋迅，高步鹄腾骧。载顾同群雁，毋为独跳獐。圣胎吾已就，法侣尔相望。宝地同潇洒，金台共颉颃。翘勤山岌鹥，积德海汪洋。旷劫功弥著，纤毫过即禳。三心期远到，十念整遥装。必欲超魔界，从今奉觉皇。
和渊明九日闲居诗（明·梵琦）	闲居爱重九，使我念陶生。但取杯中物，不贪身后名。季秋霜始降，向晚月初明。草际乱虫语，林梢残叶声。疏篱采丛菊，小嚼扶衰龄。美酒既满樽，一吟还一倾。田园自可乐，圭衮何足荣。贵贱各有志，好恶吾无情。所以君子怀，悠哉岁功成。
