雨中访叶茂长不遇有作（明·秦梁）　　七言律诗　押微韵	朝来出郭雨霏微，为访山人一叩扉。去住只寻猿鹤路，风尘不染芰荷衣。歌传白雪应难和，琴在青林已息机。何处更探岩壑去，芙蓉湖上有鱼矶。
茶梦阁和姚山人潜坤韵（明·秦梁）　　押药韵	山人爱习静，栖迟有高阁。卧寐想烟萝，所志在严壑。桐阴碧四围，孤琴望廖廓。日长自草元，道胜忘寂寞。
和三唐人惠山诗（明·秦梁）	招提远尘境，松桧何青苍。缅想彼人外，流憩兹空堂。濯缨孤云起，振衣高鸟翔。至今山水间，毫翰余幽光。我来慕同调，心静发泉香。题诗醉萝月，俯仰世已忘。青山无今古，心赏有伊人。浮云辙既往，佳境兴方新。林鸟声寂寂，石泉光磷磷。已谢天路交，何必弹冠尘。浩歌振空谷，长啸流高雯。知音去我久，太虚聊可邻。烟光被层峦，芳气寒清樾。松门僧未归，石径泉不绝。禅心觉无生，尘机坐来灭。长天澹澄湖，微云逗凉月。林虚夕吹爽，壑幽林籁发。税驾从兹游，千秋同一辙。
