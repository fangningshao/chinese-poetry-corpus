江南曲 其一（明·郑枋）	妾在钱塘小江曲，门前岁岁春波绿。绿波涵影晓汪汪，素练平铺光一幅。垂杨十里锁轻阴，芙蓉半渚瀁清馥。翠云贴水风飕飕，白蘋红蓼催早秋。大姑小姑惜芳游，朝朝拟棹江中流。荷盖斜张低覆舟，见花颦眉愁复愁。移舟西来泊花底，藕花染红蘋叶紫。拾蘋犹恨蘋无根，采莲却喜莲多子。妾身不为浮蘋生，宁作莲花守红死。
