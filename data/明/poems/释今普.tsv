露珠（明·释今普）　　七言律诗　押微韵	荷泻曾疑合浦飞，那知出处亦微微。青莲花里重逢易，红雪炉中乍见稀。兰麝香氛垂素幕，珊瑚枕冷掩层帏。任教玉线穿难就，何况罗珍袖得归。
梅影（明·释今普）　　七言律诗　押青韵	独坐三更对纸屏，渐移疏影立中庭。蓦惊水墨图皑壁，忽讶寒云渡远汀。灯下岂能藏瘦骨，风前谁与辨真形。因思此夕罗浮梦，月落空林正欲醒。
为丹霞一众募布（明·释今普）　　七言律诗　押侵韵	谁怜一众苦寒侵，犹着生衣缩项深。偏袒右肩还立雪，露穿双肘独行吟。休言游手空擎钵，长望慈云覆短衾。岩畔向阳如挟纩，况施千丈被遥岑①。
