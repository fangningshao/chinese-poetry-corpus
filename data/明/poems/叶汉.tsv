皂幕晴岚（明·叶汉）　　五言律诗　押药韵	西山多爽气，青翠照城郭。远眺淡中浓，近看飞欲落。溟濛何处村，明灭空中阁。彼美山之阿，相思云漠漠。
送吴彦先归新安（明·叶汉）　　五言律诗　押真韵	相过成率尔，话别转逡巡。持此一杯酒，翻怜万里人。山中多芋栗，海上足鲈莼。不厌南游苦，重来问隐沦。
送文山人还江左兼怀旧游（明·叶汉）　　七言律诗　押微韵	潮平烟月晚霏微，相送江门揽客衣。行李萧条谁共醉，乡心迢递梦先归。别愁暑雨黄梅湿，来及秋霜绿橘肥。经过虎头云水寺，旧时风景可依稀。
过伏波祠二首（明·叶汉）　　七言律诗	乌岩江上树离离，汉代楼船此驻麾。呵叱烟岚开地轴，指挥草木尽王师。城连银瓮千山壮，天过铜关一角垂。谁道交人今款塞，镇南空竖受降旂。
芭蕉（明·叶汉）　　七言律诗　押东韵	亭亭照出月朦胧，别样风流那可同。半捲芳心如有恨，一缄书札怨无鸿。含情苦战三更雨，入梦轻敲一夜风。爱尔美人怜寂寞，十年惆怅绿窗中。
过江津（明·叶汉）　　七言律诗	晓渡江津江水平，舟人荡桨见潮生。秋过夹岸多荒草，雨后长桥长绿蘋。地尽三巴闻雁影，山连两峡隐猿声。家乡缥缈诸天外，归梦犹悬五凤城。
吴山人彦先见示游圭峰诗次韵（明·叶汉）　　五言排律	出郭佳山近，寻幽客意閒。小桥依涧折，仄径倚萝攀。烟绕松林翠，苔侵石洞斑。峰尖危碍日，海阔澹浮山。僧寺白云里，龙宫丹壑间。疏风传午磬，飞瀑洒晴滩。五岛青连黛，双厓绿抹鬟。恣游日将夕，天外鸟初还①。
钓台烟树（明·叶汉）	昔有黎徵君，筑台钓江沚。坐台看流水，垂钓去香饵。雨过树留云，江清水见底。斯人去寥寥，台下空蓠芷。
侄宗侯邀游七星岩偕张副宪历观岩洞奇胜尽夕而还谩赋二十六韵（明·叶汉）	羁居如系匏，岑岑意不悦。言拉素心人，看山出城阙。一苇航清津，肩舆周以折。初望七星峰，亭亭当面列。翠飞乱云烟，连绵更断绝。窈窕数回环，逡巡见洞穴。偃仰出蛟虬，天花到点缀。心目划然惊，摇头还咋舌。道人跪陈词，此是初搆结。渐入渐怪殊，一洞更一闑。敞者如国门，幽者如奥渫。或如刻丹楹，或如镂锦楶。舞凤乍翻翔，蜕龙神变谲。天豁星累垂，地危鳌奋烈。锷锷柱凌冰，层层空积雪。七洞迂嵁岩，三门抗岌巀。沿旁户牗开，未可穷凹凸。顾睨转千姿，神形不暇接。陟降历餔昏，疲劳忘䠥𨇨。喟然念元工，巧机何太泄。九州有是观，丘壑总成劣。僻置万里遥，寻常作标揭。大泄还大藏，至巧如至拙。疑是巨灵心，苦厌世尘亵。此游惬此生，难为众人说。所恨尚樊笼，山灵应咄咄。
