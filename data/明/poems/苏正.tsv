南州有赠（明·苏正）　　五言律诗　押尤韵	天路无期到，春湘带恨流。乱山愁对酒，落日独登舟。书剑怜同客，江湖耐薄游。离心寄明月，相逐远悠悠。
江南旅情（明·苏正）　　五言律诗　押萧韵	天涯为客久，生计日萧条。旅况频看月，乡心独听潮。春归江上早，家在梦中遥。无限相思意，东风白下桥。
秋日登临（明·苏正）　　七言律诗　押灰韵	海外寒云暝不开，望秋闲上夕阳台。江流东去疑天尽，山气中浮觉雨来。绿水平芜孤鸟下，白云空去断猿哀。临高谩有沧洲想，愁向西风见雁回。
重游金陵有怀玉山沈一愚二首（明·苏正）　　七言绝句　押微韵	别离何处是幽期，水远山长信息稀。独坐相思秋色里，满天霜月雁南飞。
