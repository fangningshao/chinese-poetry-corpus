花源图（明·关捷先）　　七言律诗　押先韵	玉莎瑶草碧芊芊，望入桃花别有天。闻说避秦来此地，不知归汉是何年。桑麻珑上随红树，鸡犬岩头恋紫烟。一自渔舟迷去路，更无人上问津船。
报政还出庐山下见莳秧者（明·关捷先）　　七言律诗　押尤韵	仙源万井绿云稠，风日清和东作优。石垄犁烟骄小犊，春林呼雨乱啼鸠。牧人已兆维鱼梦，太史将书大有秋。自笑心劳甘政拙，不耕吾已负先畴。
有欲得予姓名为寿撰者漫占谢之（明·关捷先）　　七言律诗　押尤韵	高卧何如百尺楼，春生池草亦忘忧。管宁若傲先浮海，庞德惟知不入州。窥果石林猿和啸，看花樵径鹿同游。埋名深畏山犹浅，休道青门有故侯①。
理琴（明·关捷先）　　押侵韵	壶丘白日静，独坐抚瑶琴。谁识无弦意，明明太古音。花声冷晓露，石响戏春禽。相对人何处，清风满竹林。
