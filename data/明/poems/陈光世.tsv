赤山院（明·陈光世）　　五言律诗　押先韵	旧时罗浮月，今在赤山前。鬼定仍吹火①，官廉省度钱。逢人閒昼话，无事伴经眠。若问黄梅会，青牛下九天。
上元日（明·陈光世）　　五言律诗	初春此日晴，庭院斗纱灯。柳眼微微动，花神隐隐生。淡云山外迥，新鸟叶间鸣。渐喜干戈息，笙歌对酒声。
杨兵宪平寇志喜（明·陈光世）　　七言律诗　押歌韵	先生壮志最堪多，一剑西挥逐霭魔。征骑嘶风閒寄阃，庙筹指日倒前戈。腾欢万井横春色，奏捷重封谩凯歌。自古奇勋还节钺，遥从仙仗祝呜珂。
冬日桃花盛开（明·陈光世）　　七言律诗　押阳韵	桃花此约为谁狂，早占阳春白雪妆。淡淡浅红慵素粉，疏疏细影弄幽香。桂边强作拖风片，菊后堪怜竞晚芳。拟向仙踪寻去路，津头笑杀捕鱼郎。
吴节妇（明·陈光世）　　七言律诗	满天风雨怨嫠居，铅饰香容怯暗疏。湘浦月明閒宝瑟，柏舟诗就泣仙图。曾经玉粒吹公餗，每向金鼒煮霍餔。欲寄九泉贞骨誓，几回灯下矢心书。
百花隐（明·陈光世）　　七言绝句　押麻韵	百花山上四时花，堪称休居隐士家①。独步峰头西北望，樵郎无路引皇华②。
咏牡丹书郭经卫南门外花园（明·陈光世）　　七言绝句　押庚韵	映日仙花绝代英，开元妃子喜相迎。古来惟有清平调，学士流中第一名。
十二夜月（明·陈光世）　　七言绝句　押尤韵	广寒天府清虚楼，欲整玉盘尚未周。忽听姮娥声细细，翠华三日上皇游。
二十三夜月（明·陈光世）　　七言绝句　押东韵	昨夜四更三点中，天阍开锁洞瑶宫。婵娟睡起无心绪，閒把银钩挂碧栊①。
