送县尉张子初还江右（明·黎象斗）	伏波澄江净如练，马行天上纤鳞见。尉君介性洌于霜，一酌明心人所羡。闻君奋迹自西江，白下螺川清且长。亭亭天半金茎露，英英云表玉壶浆。忆自分符来顺德，征输旁午疲供亿。借问畴劳抚字心，惟君能与民休息。墀下不闻鞭扑声，厨中尝见冷如冰。悬鱼风味方羊续，置瓜亮节彷苏琼。嗟哉古道已陵彝，食贫宦况有谁知。尉君两袖清风满，百世甘棠在口碑①。
