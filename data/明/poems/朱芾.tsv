为志学聘君题惠麓秋晴图（甲寅立冬日）（明·朱芾）　　七言律诗　押庚韵	第二泉头坐晚晴，满林松籁杂溪声。涤烦老去卢鸿一，谢俗归来卫叔卿。未必《茶经》随火化，拟寻茅屋待春耕。卧游画里违清赏，裹茗它年石上烹。
自题芦洲聚雁图（有序）（明·朱芾）　　七言绝句　押删韵	夜窗听雨话巴山，又入潇湘水竹间。满渚冥鸿谁得似，碧天飞去又飞还。
赋得秦淮送宋仲珩（明·朱芾）	春涨晓沄沄，空明澹孤屿。中流送行舟，绿波渺南浦。鸥从青镜下，人立沧溟语。素縠漾凉飙，圆纹散疏雨。桃叶怀旧题，后庭歌吊古。因之寄离情，前洲采芳杜。
寄张子政（明·朱芾）　　押尤韵	野政老人隐者流，清溪绕屋似愚沟。自编蒲叶作素简，时泻松花洗玉舟。仲连未遽蹈东海，孺子还复栖南州。别来清事想不废，诗成应画李营丘。
