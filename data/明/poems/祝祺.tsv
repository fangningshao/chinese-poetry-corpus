海盐天宁寺作（明·祝祺）　　五言律诗　押麻韵	归人征路晚，云里问僧家。独树临秋水，孤城上暮鸦。山池芳草没，疏磬夕阳斜。独坐谈经处，天风送落花。
岘山望汉江（明·祝祺）　　五言律诗　押元韵	岘首一登眺，春城花草繁。江山回楚国，烟霭散荆门。水阔晴空写，风高夕浪翻。襄阳冠盖里，甲第敞朱轩。
寄苏先生正（明·祝祺）　　七言律诗　押庚韵	西风倚棹问归程，诗酒应多慰别情。黄叶疏钟溪上寺，白云孤角海边城。鸥飞烟渚连秋色，雁下寒塘起暮声。回首天涯嗟落莫，夕阳归路万山晴。
旅中元日（明·祝祺）　　七言绝句　押先韵	异乡一夜换风烟，屈指关山路八千。正是欲归归未得，看人儿女拜新年。
