晓行（明·黎绍诜）　　五言律诗　押麻韵	开窗乘晓望，四野静无霞。一片随流水，千枝滴露花。鸡声闻远岸，人语是谁家。为报趋程者，孳孳路莫赊①。
夏日次答韦纯显草堂小集（明·黎绍诜）　　七言律诗　押齐韵	结屋田间古径西，洞天深处路还迷。三春涧草堪娱鹿，五夜篝灯解听鸡。投辖敢云河朔饮，登坛重见浣花溪。不妨暇日频临眺，剩有青钱挂杖藜。
集纯显宅（明·黎绍诜）　　七言律诗　押尤韵	细雨黄花白雁秋，餐英此日共淹留。江村比屋西成乐，穗石青尊薄暮酬。苍翠满庭生意动，牛羊下陇野情幽。何当长啸云罗外，一卧沧浪问钓舟①。
