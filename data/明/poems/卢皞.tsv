挽南湾（明·卢皞）　　七言律诗　押灰韵	白发幽栖与世遗，草堂静向水边开。任誇玉佩胜兰佩，肯把云台作钓台。老去烟霞谁是主，歌传薤露共兴哀。令人惆怅南湾路，谁复扁舟雪夜来①。
廉泉（明·卢皞）　　押阳韵	醴泉味虽旨，饮之令人狂。汤泉性酷烈，灌溉功非良。异哉黄岭泉，涌出青峰旁。元液泻地脉，远脉通天潢。入口漱冰雪，触石锵琳琅。一泓浸月色，满涧涵天光。临之愧形秽，掬焉觉心凉。眷兹润下功，旱岁成丰穰。涓涓信甘美，陋彼醴与汤。洁士犹故人，相契形已忘。贪夫试来临，未酌先惭惶。卓彼孤竹子，终古同冰霜。
