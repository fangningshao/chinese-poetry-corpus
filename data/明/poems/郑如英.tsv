雨中送期莲生（明·郑如英）　　五言律诗　押萧韵	执手难分处，前车问板桥。愁从风雨长，魂向别离销。客路云兼树，妆楼暮与朝。心旌谁复定，幽梦任摇摇。
留秋送刘冲倩（明·郑如英）　　五言绝句　押灰韵	我欲留秋住，寒衣不忍裁。归期何用速，尚有小桃开。
闺怨（明·郑如英）　　七言绝句　押寒韵	曲曲回廊十二阑，风飘罗袂怯春寒。桃花带雨如含泪，只恐多情不忍看。
春日寄怀（明·郑如英）　　七言绝句　押支韵	沉沉无语意如痴，春到窗前竟不知。忽见寒梅香欲褪，一枝犹忆寄相思。
秦淮别怨诗赠期莲生（明·郑如英）	秦淮二月新柳黄，折柳贻人人断肠。可怜袅袅秦淮柳，今朝又上离人手。离人手把柔条看，柔肠低拂紫骝鞍。紫骝欲嘶人落泪，谁当此际犹能醉。绸缪执手问前期，莲子花开是到时。但恐见莲君不见，令人空忆桃花面。青青草色长干道，偏使离人颜易槁。秦淮上流即丰溪，我心随水不复西。请看不断秦淮水，有心宁不相思死。
答潘景升寄怀（明·郑如英）	投我以明镜，照妾如蓬首。报以凝桂脂，馀膏染君手。遗我屑金墨，报君芙蓉纸。含毫若有怀，应念人千里。
