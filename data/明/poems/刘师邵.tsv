送张孝廉（明·刘师邵）　　五言律诗　押先韵	别离知不远，情至亦潸然。树引投京路，鸥随出浦船。去程秋雨里，归梦晓霜前。亲旧如相问，卑栖似往年。
寄虞衡王郎中（明·刘师邵）　　五言律诗　押寒韵	倏忽三载别，故园春又残。因风数问信，见月每凭阑。野服从相笑，尘冠未许弹。惟余千里梦，夜夜绕长安。
秋塘（明·刘师邵）　　七言绝句　押尤韵	烟水微茫漾远愁，采菱歌断夕阳收。鹭鹚不省红衣老，犹恋银塘十里秋。
四皓弈棋图（明·刘师邵）　　七言绝句　押东韵	云霄万里羡冥鸿，曾为储皇出汉宫。数着残棋犹未了，五陵松柏已秋风。
夜雨（明·刘师邵）　　七言绝句　押萧韵	海风吹雨夜潇潇，一滴愁魂一种消。自是客边听不得，不关窗外有芭蕉。
浮萍（明·刘师邵）　　七言绝句　押麻韵	乍因轻浪叠晴沙，又趁回风拥钓槎。莫怪狂踪易飘泊，前身不合是杨花①。
