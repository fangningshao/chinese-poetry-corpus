会稽道中少憩（明·屠本畯）　　五言律诗　押齐韵	鸟道纡回入，千岩绿树低。转留空翠处，少憩石桥西。别涧潺湲泻，丛林桑扈啼。坐看凫与鹿，引子过前溪。
春事（明·屠本畯）　　七言律诗　押寒韵	华发逢春春事繁，支离犹得傍长安。忽传天上新榆火，转忆山中旧药阑。家有薄田堪酿秫，世无知己莫弹冠。灯前儿女遥相诧，采采芳芹不满盘。
潮生（明·屠本畯）	潮生君未来，潮落君又去。来去总无常，劳劳西江渚。江渚月明潮又回，郎行那得好怀开。明朝试看天边月，不待潮生荡桨来。
