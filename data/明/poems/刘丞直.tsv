题孙子让山水（明·刘丞直）　　五言律诗　押覃韵	斜日在松杉，千崖冥色酣。山藏五柳宅，路转百花潭。乱石明苍玉，遥峰露碧簪。终希陪妙躅，来此脱征骖。
题鲍典签芳坞隐居图（明·刘丞直）　　五言律诗　押麻韵	幽胜似仙家，缘云石磴斜。阴崖留积雪，晴树乱明霞。寺远时闻磬，溪深未没槎。抱琴来谷口，多是识桃花。
赋落花以宋元宪金谷楼危到地香得香字（明·刘丞直）　　五言排律　押阳韵	英华本天性，开谢任年光。自是春风改，那因夜雨伤。低回飘绮席，荏苒度雕墙。翠雾当窗合，红云匝地香。点泥登燕垒，添蜜入蜂房。剪彩夸西苑，成妆诧寿阳。角哀番塞曲，径远误渔郎。但使灵根在，重看锦树芳。
宴章光远宅（明·刘丞直）	薄暮沐时雨，凌朝陟崇山。泄云去复来，流水清且闲。褰裳俯茅屋，高论激晴澜。层轩既显敞，好鸟鸣间关。开樽意殊乐，剧饮未言还。何当脱尘鞅，共卧青松间。
秋日东林宴坐（明·刘丞直）　　押庚韵	高秋坐虚馆，飒然神虑清。回飙扬疏雨，潇洒集前楹。始欣尘杂远，稍觉微凉生。檐铎递相答，林蝉时一鸣。物情各有适，吾生岂无营。
