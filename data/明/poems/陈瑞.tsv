题严颜桥诗（明·陈瑞）　　押东韵	炎汉运未终，蜀井火再红。何人续东汉，大耳隆准翁。刘璋本昏聩，况坐山之穷。孔明溯流上，不曾折一弓。巴州有老将，初不臣枭雄。守陴誓不降，斫头继曼公。桓侯一兵子，而有国士风。长跪以请曰：‘将军勿矇矇。刘主非汉贼，取蜀岂江东。得蜀可延汉，失汉总愚忠’。将军起用命，佐蜀见奇功。至今城东涧，一桥尚如虹。
