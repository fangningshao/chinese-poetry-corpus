秋怀（明·汤胤绩）　　七言律诗　押佳韵	绀发青瞳未有涯，云山交付两芒鞋。乏财原宪贫非病，荷插刘伶死便埋。有趣不须诗过巧，无谋方觉事多乖。秋深更值连宵雨，一霁苔痕总上阶。
秋意（明·汤胤绩）　　七言律诗　押寒韵	床头连日酒瓶干，旅寓何心定饱餐。有势欲封千户易，无才刚道一秋难。镜中咄咄容颜改，壁上行行指血残。黄叶满庭人倦扫，恶风翻瓦作秋寒。
守宫（明·汤胤绩）　　七言律诗　押寒韵	谁解秦宫一粒丹，记时容易守时难。鸳鸯梦冷肠堪断，蜥蜴魂销血未干。榴子色分金钏彩，茜花光映玉鞲寒。何时试卷香罗袖，笑语东君仔细看。
题画唐马（明·汤胤绩）　　七言律诗　押删韵	苜蓿含花草露班，奚奴扰扰出沙湾。尘飞大夏三千里，泥满东风十二闲。直内铜符初上缴，征西铁甲未东还。可怜绝代贤王手，少画渔阳阿斝山。
无题诗次刘虞部韵二首（明·汤胤绩）　　七言律诗　押元韵	梨花宿酒半腔存，自压春风紫蔗盆。血沁臂鞲牙有迹，酥凝乳酪爪无痕。金塘水暖鱼跳子，玉陛尘清鹤弄孙。回想宫人斜畔路，几家寒食未招魂。
送钱理平之海虞（明·汤胤绩）　　七言律诗　押先韵	故人别我向奚川，满掬恩光下九天。客梦未沾菰米饭，归心已付木兰船。弦高致犒由安上，卜式倾赀为助边。一片离情谁写得，金台落日蓟门烟。
题钱理平竹深处（明·汤胤绩）　　七言律诗　押寒韵	瘦不胜衣强着冠，肩舆一罄子犹欢。日光碎布金三顷，秋色高攒玉万竿。幸备酒筹催急鼓，忍看菹笋簇深盘。九天雨露虽如许，长屐无由数就看。
游仙四首（明·汤胤绩）　　七言绝句　押冬韵	月照参差海上峰，飙轮度处灭行踪。玄冥宫里留宵宴，传得新方解扰龙。
题谢卫同钟馗移家图（明·汤胤绩）	寒云泼墨阴风峭，冬青叶底休留叫。老魅梁间忽作声，四下妖精俱起啸。两星执法未能诃，坐见绿芜生白波。曲逗铜鱼窥宝瓮，倒骑铁马试金戈。草烟花雾横铺衬，十二阑干飞鬼磷。足健何妨海藏深，耳顽不怕雷司近。腓猪疥狗森森立，虎豹九关随意入。移山换水奏新功，镂雪雕冰增旧习。须臾扇动民间怪，州闾遍索羔豚赛。寺中石佛拥来行，庙里泥神推出拜。扫帚斜挥簸箕舞，掇转沙盆齐擂鼓。长蝎潜舒壁上钩，短狐暗发溪边弩。八洞真仙寻敛迹，河伯土公咸辟易。适从牖下窃听琴，又向阶前偷弄笛。终南进士须垂胸，挈家远避群魔锋。鼻息冲开刀两刃，目光射透甲三重。清漏滴残更渐急，玉宇沉沉露华湿。扶桑涌上一轮红，髑髅堕地无人拾。
竹泉翁席上赠歌者杨氏（明·汤胤绩）	秋风茉莉吹香雨，帘外燕娇肆轻妩。醉眼朦胧酒盏空，睡著司空相公府。席前一点樱桃破，云揭楚天飞鸟堕。鸳鸯小袖将红绡，二十五弦重抹过。三寸麻霞黄鹄嘴，锦地氍毹蹴春水。回身偷眼顾周郎，舞困落花扶不起。双檠殒泪炉薰熄，对景无言恨如织。翠靥光浮琥珀痕，鲛绡冷沁珍珠迹。两剪晴波拂晓山，白衣孤客感乡关。何幸梨园旧宫使，偷传乐谱向人间。
铁券歌（明·汤胤绩）	罗平逆鸟窥唐鹿，太宗泉下英灵哭。锦树将军握槊来，妖氛一扫乾纲肃。半边古瓦黄金缕，翰苑文章铺锦绣。宰臣擎出凤凰城，儿孙永世承天祐。堂堂坐控十三州，长驱铁弩射潮头。扰攘中原糜在釜，东南民庶不曾忧。邯郸未待三方寤，大集朝臣封府库。举家齐上汴河船，回首钱塘宛如故。虏骑纷纷压旧畿，海门倏见双龙飞。冯夷借玩水仙府，幸从鱼网获全归。归来五庙咸登荐，锈蚀刮磨光彩见。珍袭谁同简子书，宝全自别桑公砚。昭代真人爵群武，首法宏模锡吾祖。多感宽洪美弟兄，拉向奚川看家谱。
义妇行（有引）（明·汤胤绩）	顾家一女肤如玉，炯炯灵台抱贞淑。择配奚川武肃孙，井臼亲操谢膏沐。不必荆钗并布袄，雍雍自是闺中宝。抚卑事上尽欢心，内外皆称新妇好。欢乐未央灾祸来，闾阎满眼飞尘埃。长鲸大豕互吞食，雌凰雄凤难徘徊。强将性命依岩壑，柏叶松肪共咀嚼。草衣木履度晨昏，乃畏强梁横侵掠。丈夫前室有佳儿，哇哇相逐远奔驰。足趼腹枵行不得，锋横矢乱计宁施。妾身有子年尤小，恩义欲兼嗟力少。残生苟幸得完全，孤诚自有神明表。拊膺长恸望天呼，回头已作沟中枯。男子虽羞邓伯道，妇女何惭鲁义姑。皇明九五真龙出，一扫寰区群蚤虱。归来室宇尚依然，四方重睹升平日。矻然妇织与夫耕，眼看家道日康宁。苍苍主者岂无谓，两男一女连绵生。五十年来三百指，螽斯夺尽前人美。珍珠帘卷画堂深，鹤发披肩全寿祉。节孝贤能世岂无，苍黄谁得展良图。伤哉此道日凋丧，事迹何繇付董狐？
水月舫为奚川钱竹深赋（明·汤胤绩）　　押翰韵	太一真人莲一瓣，飘飘万里来天汉。移入江南锦绣窠，兰桡桂桨空凌乱。长鲸对舞碧纱窗，缺兔潜窥紫丝幔。黍瓮浮香香可，蒲帆扬彩风堪唤。老兴闲摅曲数讴，幽情缓发琴三叹。古迹多因潮洗平，远山忽被云遮断。曩时螃蟹落钱昆，今日鲈鱼到张翰。莫令惠子识逍遥，且拉卢生游汗漫。冰壶影里塞鸿飞，海镜光中沙鸟散。好天良夜属君多，大壑深溪留我半。乾坤正乏济川材，忍教独系黄芦岸。
为钱理容题美人月琴图（明·汤胤绩）	芙蓉小院秋如海，凉月半空凝素彩。羊车轧轧过西宫，一失君恩不堪悔。绿铜古阮鹍弦溜，陶写襟怀三五奏。血色深红软绣墩，唾花浅碧香罗袖。先及《关雎》后《麟趾》，雅调雍雍塞人耳。曲终闲倚太湖峰，惊风掉落棕榈子。
竹深处为奚川钱理平作（明·汤胤绩）	瑶空露滴秋光冷，冰壶倒浸琅玕影。玉箫声里凤皇飞，一色绿云三万顷。主人高思油然发，六尺桃笙湖水滑。左琴右史恣徜徉，大俎深杯从旷达。幽玄占断乾坤奥，明月清风满怀抱。嗟吾老癖近来增，可许肩舆时直造。
