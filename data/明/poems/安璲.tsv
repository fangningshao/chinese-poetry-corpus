从军行（明·安璲）	关云漠漠关雪堆，北风惨惨山木摧。长河冰合马蹄滑，沙塞日落胡笳悲。自恨少小系军籍，愁枕金戈眠不得。苦寒苦饥不敢言，谁人不畏将军律。中宵愁叹何纷纭，犹将膏血输将军。将军好服黑貂服，十貂皮当金十斤。将军独嗜太牢味，一日军中九牛毙。山无馀貂野无牛，诛敛无穷棰楚至。鼎中粒，机中布，日日输入将军库。将军日富士日瘠，欲往诉之逢彼怒。君王每忧军士寒，毛衣布衲输岁阑。将军分给苦不遍，肌肤冻裂手拘挛。蝗虫岁旱无岁无，不闻赈恤闻催租。阿翁弃姑儿弃妇，过半相携逃入胡。胡中艰辛不可说，犹胜将军浚膏血。将军将军胡不去，去作公卿一军悦。天门杳杳严九关，御史纷纷深闭舌。廉颇李牧不复生，激烈悲歌肠内热。
