陪祀昭陵纪事有作（明·赵用贤）　　七言律诗　押东韵	瑶坛晴雪净春空，剑佩声沉苑路东。霜露每勤忧圣主，貂珰无复肃斋宫。通原燎火分宵白，拂树霓旌映晓红。寂寞翠华谁望幸，惟余金粟鸟呼风。
宿昭陵斋房呈溟南赵馆丈（明·赵用贤）　　七言律诗　押侵韵	先皇原庙俯层阴，肃穆嗣官奉御心。月露夜零千嶂晓，风泉寒咽九龙吟。空传遗舄留园寝，犹想呜珂直禁林。绣草宣台何日事，侍臣唯有泪沾襟。
青县堤上别方蕴璋（明·赵用贤）　　七言律诗　押齐韵	怜君此别手重携，散发长堤日又西。钟鼓千官愁驻马，星辰一夜暗燃藜。因风柳絮沾沾起，出浦云帆片片低。东道若逢杨得意，可能相对访幽栖。
恭题皇上所御画扇二首 咏鹡鸰葵兰二花 咏白燕梨杏二花（明·赵用贤）	花鸟芳菲禁苑中，画图省识见春风。香飘兰气千茎碧，日丽葵心万朵红。当暑移来看皎洁，自天题处转青葱。鹡鸰原上休相急，已荷皇仁祝网同。春城骀荡日初长，白燕双飞度苑墙。千树晓霞迷杏艳，一帘晴雪泛梨香。回风舞共花为雨，带月看来羽作裳。莫向昭阳营旧垒，君王原薄汉宫妆。
