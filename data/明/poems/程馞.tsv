西江月 秋兴（明·程馞）	尽日荷锄治圃，有时捉杖寻泉。山翁招我坐桥边，笑指菊花开遍。隔岸重重竹树，近溪点点潭烟。滩头流下小鱼船，转过芦花不见。
玉楼春（明·程馞）	子规啼过杨花路，缄泪函情无寄处。君如南浦往来潮，妾似西陵朝暮雨。当年只恨传金缕，何必相逢成别苦。夜深蜀国十三弦，紫女青皇私自语。
锦堂春 秋怨（明·程馞）	玉簟寒生暮雨，冰绡泪染朝霞。多情记得还家未，丛桂已无花。谱入银筝恨切，窥来宝镜愁加。无端雁去书难寄，飞尽总由他。
