吊吴桓王墓（明·秦约）　　七言律诗　押齐韵	吴王城外桓王墓，秋树连云棘树低。宝气已随金雁化，磷光还照赤乌栖。三分割据嗟何及，一代英雄孰与齐。下马荒丘酹卮酒，不堪风雨晚凄迷。
送殷孝章之咸阳教谕（明·秦约）　　七言律诗　押豪韵	西上长安跋涉劳，三千里外朔风号。地连渭水秦川近，山接终南泰华高。故国总消龙虎气，断碑犹打骆驼膏。一官莫笑儒林选，曾捧琅函觐赭袍。
修城口号（明·秦约）　　七言律诗　押齐韵	春城连海亘虹霓，雉堞桓桓补甑泥。总谓军储仰吴下，只怜边衅起淮西。千旗影逐流云动，万杵声高落日低。安得韩彭为上将，载光大业抚黔黎。
款歌序（明·秦约）　　七言绝句　押肴韵	公子渔庄秋气高，湾湾野水曲塘坳。隔林月出车轮大，照见华间翡翠巢。
娄上纪兴奉柬（明·秦约）　　押文韵	放船晓发娄之濆，袅袅挐音何处闻。巴王庙下树如戟，黄姑堂前花似云。河流虹影向江去，日落王气隔林分。凭高登远应有思，自数秋风鸿雁群。
田家杂兴（明·秦约）　　押寒韵	猗猗鲁桑条，籊籊湘竹竿。并舍掩映之，客来相与看。薄暮墟囿中，清宴有遗欢。弋凫未用罝，烹鲤且登柈。灵河素魄流，斗柄长阑干。明朝还醉醒，毋辞共盘桓。
