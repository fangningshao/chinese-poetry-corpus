瑞州道中还临（明·钟允谦）　　七言律诗　押灰韵	垂杨绿处见残梅，桃李纷纷照眼来。驿路风尘虚岁月，春山花鸟负尊罍。道情孰与溪云定，世事应如塞马回。揽辔郊原多胜概，不妨吟咏一徘徊。
过谢家埠（明·钟允谦）　　七言律诗　押尤韵	昔年从宦此维舟，回首重来廿六秋。童稚光阴浑梦寐，壮强功业愧弓裘。山川不改千春色，世事真如拍浪沤。悟到超然应自得，小舟端坐看江流。
送柳金山（明·钟允谦）　　七言绝句	风神元在妍媸外，妙处还归一点灵。试问希夷今在否，耳边惟熟柳山名①。
送蜀东方子之北新（明·钟允谦）	凉飙动城阙，万木声森条。繁阴渐摧落，正性方自今。之子去何适，仗节使武林。舟车四辐辏，榷赋湖山浔。何以禆国计，且慰征旅心。群奸悉屏迹，清风回高岑。丈夫秉贞信，未言物已谌。威明百轨饬，岂俟声色临。盘错别利器，烈火徵精金。圭璧价连城，辉光属千寻。鹤鸣直秋空，四远聆清音。行哉自珍重，明月照灵襟。
送同年寇体乾如广平（明·钟允谦）	圣皇御宸极，仁礼柔黔愚。厉精作群吏，责效期黄虞。巽命屡申播，循良庸简殊。君才卓英俊，揽辔登清途。何以答主怀，义训昭庭趋。如彼千金方，世传岐与俞。如彼白乐厩，知无偾辕驹。金丹试一粒，疲瘵立息苏。轻车就长道，千里看须臾。矧兹广平治，近在京辅区。笃近绥四方，经辕容粗疏。丰歉时不常，待哺翘喁喁。帝德何以宣，生厚化乃孚。岂弟歌周雅，民塈理不诬。如伤铭座侧，伯子真良模。与君敦世好，别语忘烦芜。君亦何所言，临风慰踟蹰。
