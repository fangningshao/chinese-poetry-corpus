赋得新柳送别（明·谢肇浙）　　五言律诗　押齐韵	短岸复长堤，黄轻绿未齐。晓风吹不定，春雪压常低。草细偏相妒，莺娇未敢啼。年芳君莫问，日落灞陵西。
青县道中（明·谢肇浙）　　五言律诗	夜渡滹沱北，风高落木寒。河声挟海壮，野气压城昏。匹马霜中落，三家水畔村。伤心离乱后，尽日闭柴门。
流河驿感旧（明·谢肇浙）　　五言律诗　押尤韵	沧海复瀛洲，凄凉忆旧游。河流无日夜，人世自春秋。蜃气晴成市，鸿声晓近楼。客心如木叶，憔悴不堪秋。
青县顺风作（明·谢肇浙）	夜来北风打船头，百丈千夫拽土牛。今朝风暖水北泻，我船疾走过于马。风去风来天为政，征人坐守孤篷听。若使乘流长顺风，世人尽到蓬莱宫。世路浮沉亦如是，迟且勿嗔速勿喜。坎坷康庄不自由，捷足岂得夸良谋。君不见平津侯？
