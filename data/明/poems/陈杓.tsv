伍国开李梓若见访晚集（明·陈杓）　　七言律诗　押支韵	笼槛疏烟日暮时，主宾怡得泛霞卮。三缄人世吾犹歉，双剑云霄尔不羁。地僻岂无栖凤竹，冬森殊有耐寒枝。情酣正懒周行示，漫道亡羊只路歧。
熊将军祠（明·陈杓）　　七言律诗　押支韵	卜筑巍祠胜自宜，山行啼鸟日迟迟。扶王实赖孤忠在，倾室真难一木支。云掩春光花溅泪，塘横银影客生悲。只今正气弥天地，蘋藻应交荐岁时。
朔夜与袁大司马话别（明·陈杓）　　七言律诗　押先韵	绿浓溪上淡春烟，曲奏霓裳夜正怜。共信筵芳须待月，应知交态自忘年。人堪□别花边语，谁结狂来醉后缘。万里胡尘他日扫，一天晴色凯歌还①。
