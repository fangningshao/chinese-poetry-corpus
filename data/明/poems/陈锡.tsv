登越王台（明·陈锡）　　五言律诗　押文韵	百粤风尘迥，登临野色分。牛羊散平陆，狐兔穴荒坟。旧垒寒鸦集，残碑动火焚。青山故无恙，鸾道杳秋云①。
浴日亭（明·陈锡）　　七言律诗　押删韵	苍茫烟水拍长天，断续渔舟起荻湾。林雾半沉鳌背月，波光先撼虎头山。摩挲若木聊晞发，呼吸朝霞小驻颜。安得乘风生羽翼，宾阳长傍彩云间①。
三忠祠（明·陈锡）　　七言律诗　押齐韵	荒凉艮岳草萋萋，南渡湖山意转迷。炎海膻腥朝饮马，厓门风雨夜鸣鸡。两间正气华夷肃，万古精光日月齐。成败未须伤往事，狐宫煨烬没棠梨①。
秋日登玄览台（明·陈锡）	靡靡流火西，鲜飙扫馀燠。奇怀迈良辰，散步粤山麓。林峦蔚葱茜，丘壑缭而曲。振缨蹑崇台，神情若新沐。绰约台上人，清扬美如玉。冥心观太初，天地渺一粟。幻形忘赘疣，委运付亭毒。浮云寓太虚，不满一捧腹。悠哉偕友朋，适意此盘谷。岸帻南斗旁，云溟聘遐瞩。徜徉四山暝，日入欢未足。秋声动乔林，飒飒度疏竹。松灯奚待篝，明月自为烛。真乐同逍遥，岂必骖黄鹄①。
