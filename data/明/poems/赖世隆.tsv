赞雁塔晓钟（明·赖世隆）　　七言律诗　押庚韵	早鸡声里听钟鸣，映起当年野老情。林外月斜敲正急，山中露冷韵偏清。客船夜泊愁惊梦，官署辰衙喜报晴。我有新诗寄僧壁，纱笼却笑宋人赓。
登大丰山（明·赖世隆）　　七言绝句　押寒韵	万仞云峰护一山，九天风露透衣寒。固知仙境多灵迹，莫向枰棋着意看。
九龙行（明·赖世隆）	九龙之险无与比，江淮河汉风波耳。岂如此水怪石多，朝夕无风浪自起。天开地辟几春秋，何人凿空先泛舟。畏途一开不可塞，至今来往行人愁。乘风鼓棹碧潭心，喧天万壑隐雷鸣。日色无光昼如夜，忽忽孤蓬一叶轻。峡口初过第一龙，禹门吕梁高更雄。船从天上直坠地，回头白雪翻晴空。第二龙中长且大，狂澜骇浪争澎湃。前呼后应疾若飞，生死须臾不停待。三龙乍过四龙还，鲸波拂面舟人惊。欲寻小径避险阻，倚天峭壁难飞腾。五龙曲折忧回舵，六龙峻濑防危祸。乱涛势合如山来，船从水底钻将过。急流数里诣七龙，俗传压怪留神踪。莫云此龙易与耳，前后复溺在眼中。八龙崎岖犹是畏，浪高石大难回避。九龙出峡且安行，维丹岸下如更生。相对斜阳须畅饮，梦魂半夜犹频惊。起来四望远山色，龙里月沉云气黑。经过历历皆可陈，悔将微躯临不测。九龙之险甲九州，瞿塘滟滪如安流。自笑好奇穷涉览，诗成空说鬼神愁。
