客中九日同泰弟赋（明·屈士燝）　　五言律诗　押阳韵	去国多同苦，穷秋滞异乡。客情今两度，佳节又重阳。爱汝年俱壮，思亲鬓已霜。故园携酒处，梦到菊花傍。
喜翁山弟还自塞北（明·屈士燝）　　五言律诗　押侵韵	布衣思报国，十载托双林。行乞姓名隐，逃禅道力深。郢吟怜寡和，骚赋少知音。许尔过萝薜，玄亭秋草深。
游虹岩（明·屈士燝）　　五言律诗　押灰韵	巉岩分一壑，削壁瞰平台。散瀑天疑雨，回湍洞隐雷。忘机驯鸟雀，习静远尘埃。不信人寰外，浮生有劫灰①。
过访云溪诸昆玉（明·屈士燝）　　七言律诗　押歌韵	十年湖海巳蹉跎，百里乡园始一过。先代衣冠遗泽在，同时生聚乱离多。舟行树里围烟渚，水到门前绕薜萝。尚有诸君当朋好，买邻真欲结云窝。
怀陈明敬（明·屈士燝）　　七言律诗　押支韵	早春閒得听黄鹂，一卧空山寄所思。白社游踪成独往，朱台名籍与谁期。斗间望气龙文合，楼上怀人羽盖迟。此日盈虚天莫问，好将消息达希夷①。
始安道中始安今广西平乐府（明·屈士燝）　　七言律诗　押东韵	登山临水意何穷，度索临橦径复通。绝磴烟炊茅屋里，晓舂人语石崖中。听歌渐觉邮亭近，问俗翻疑邑里同。归去正当春欲暮，清溪一路木棉红。
