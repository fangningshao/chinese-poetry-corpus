宿海边山店（明·陈价夫）　　五言律诗　押阳韵	草舍依荒驿，孤村背夕阳。海云秋漠漠，山霭夜苍苍。木客歌畬月，鲛人泣岸霜。谁能当此地，高枕不思乡。
将至珠崖过回风岭即事（明·陈价夫）　　七言律诗　押齐韵	琼南漠漠海云西，瘴岭秋风客路迷。涧水松萝猿共饮，夕阳烟树鸟空啼。黎人射鹿归深洞，越女乘牛度晚溪。更欲摩崖书别恨，古苔封尽不堪题。
送人之长沙（明·陈价夫）　　七言绝句　押支韵	片帆西挂岊江湄，三月杨花怨子规。君到贾生迁谪处，断肠应在过湘时。
燕（明·陈价夫）　　七言绝句　押麻韵	暂逐东风别海涯，去年营垒是谁家。春光浪信江南好，到得江南又落花。
秋夜词（明·陈价夫）	残灯隐壁秋魂苦，榕叶翻风桂花雨。谁遣衰蛩上井栏，陈根一一悲相语。崩云漏雨宵中白，皱縠窗烟锁寒碧。铜龙咽尽东方高，浮尘穰穰城西陌。
镜听词（明·陈价夫）	忆昔与君生别离，镜似乐昌初破时。自嗟桂魄几圆缺，远人尚自愆还期。辘轳无绳瓶坠井，青灯荧荧照孤影。含愁抱镜入中厨，呢呢低声自陈请。漏短不知夜几更，四邻已静无人声。忧疑未决心转苦，起步明月沿阶行。倚阑脉脉望河汉，鹦鹉笼中巧相唤。忽言半月在回廊，始卜郎回在月半。深深再拜喜不眠，举头看月尚末圆。回身再问匣中镜，知汝何时飞上天。
