游海珠寺（明·邝梦琰）　　五言律诗	胜日来登憩，珠江一倚蓬。地幽偏隐寺，僧老善谈农。野水通诸渎，湖山露数峰。清吟应不寐，星月夜堂空。
小金山（明·邝梦琰）　　五言律诗　押侵韵	寺倚水云心，如藏万嶂深。窗幽辞路马，林浅宿沙禽。暮舫归村泊，晨钟扣梵音。偶来诗景在，词翰堕球琳。
夜宿五层楼（明·邝梦琰）　　七言律诗	高楼飞步势层层，夏木阴阴暑不生。地接东南三楚界，星分翼井两瓯屏。尉佗碑在莓苔古，伪汉江流日夜声。为问伯图今壮否，夕阳满地野烟腾。
峡山飞来寺（明·邝梦琰）　　七言律诗　押尤韵	昔年曾上碧峰头，今日还登江上楼。天与斯文聊寄迹，我来山鬼莫深愁。乾坤万古山河在，世态无穷江水流。不但倚阑空怅望，举头犹有庙廊忧①。
登小金山（明·邝梦琰）　　七言绝句　押冬韵	图开真境自神工，背有青山面石淙。夜梵惊回猿鹤梦，月庭清夜落长松。
从白（一作江源诗，题作《谒岳王墓》）沙先生游厓谒大忠祠作（明·邝梦琰）　　五言排律　押庚韵	忠义为（一作唯）徇国，英雄不爱生。一心（一作生）雪国耻，百战走金兵。兀术呼天哭，云燕唾手平。青衣仇未复，黄阁议垂成。江海乾坤窄，君王社稷轻。秦奸不足责，张相乃无情。竟葬南溟（一作西湖）骨，谁悬北望情（一作睛）。不须论始末，都付史官评①。
