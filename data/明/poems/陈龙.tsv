廉泉（明·陈龙）　　五言律诗　押灰韵	寒泉清见底，浑不染尘埃。廉是当时号，源从何处来。天光相照映，云影共徘徊。饮此襟怀洁，何辞酌满杯①。
长乐道中（明·陈龙）　　七言律诗	邮程十里又十里，山树一重还一重。滩急雨添新涨水，天晴云护最高峰。野人破屋牵萝补，畬妇香粳付水舂。即此便知为乐土，休将谪宦惜坡翁①。
挽戴南湾（明·陈龙）　　七言律诗　押尤韵	南浦蒹葭覆钓舟，草堂人去水空流。凄凉烟月沧洲晚，憔悴霜风玉树秋。身世百年同逆旅，功名两字等浮沤。史臣异日书高洁，东汉严光是匹俦。
赠戴竹堂（明·陈龙）　　七言律诗　押尤韵	庭户翛然爽似秋，筼筜祇护小堂幽。日光筛地碎金雨，岚气袭人空翠浮。乞笋僧来成坐久，论诗客至更迟留。明廷方下徵贤诏，未许追随二阮游①。
