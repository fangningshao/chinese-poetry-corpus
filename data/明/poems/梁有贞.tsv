谒李忠简公祠（明·梁有贞）　　五言律诗　押东韵	画栋接花宫①，名贤想像中。前朝瞻令德，异代仰高风。古木捎檐碧②，沧波浴日红。衣冠看后裔，蘋藻荐何穷③。
峡山飞来寺（明·梁有贞）　　五言律诗　押微韵	兰若诸峰顶，维舟上翠微。细泉流暗壁，高殿敞斜晖。峡险惊涛急，江寒过雁稀。跻攀一北望，似见五云飞。
刘仙岩（明·梁有贞）　　七言律诗　押文韵	青崖白石绝嚣氛，仙子曾闻驻彩云。树断云烟成缥缈，花垂清露欲缤纷。函中宝诀苔空积，洞里金田火已熏。一自紫鸾飞去后，旧坛松桂转斜曛①。
小金山谒苏祠言别（明·梁有贞）　　七言律诗　押先韵	相携同入蔚蓝天，金刹玲珑辟四禅。不尽潮声流日夜，何来山色抱云烟。尚疑过橹惊僧定，共喜听钟在客船。更上妙高台一望，令人犹忆长公贤①。
浮邱社怀赵太史（明·梁有贞）　　七言律诗　押灰韵	自公多暇此堂开，休沐时时结驷来。金马故瞻仙是客，铁冠遥出豸为台。紬书东观回君召，寄迹西林忆史才。幽赏雅怀还著我，不知何处望三台①。
过梅岭（明·梁有贞）　　七言律诗　押支韵	凿空穿峤路逶迤，下马临阶谒相祠。华国文章镌琬琰，立朝明哲谢台司。幽州背叛怜先识，蜀道追思悔后时。千载丹青犹炳焕，白云长护岭梅枝①。
海珠饯别（明·梁有贞）　　五言排律　押庚韵	骢马去还鸣，江边候雁声。筵开佛殿迥，人重帝庭名。持斧威闽峤，悬旌入蓟城。埋轮看意气，揽辔见澄清。雕鹗霜空击，风云海岱迎。才华高柱下，献纳在承明。翠幰翻祇树，深杯别浦蘅。迂疏愧知己，慷慨望君行。天路青霄隔，能无故国情①。
云台山（明·梁有贞）	杖策恣游讨，兹山信奇淑。台高隐半云，岩深□飞瀑。崚嶒准丹邱，厜㕒瞻旱麓。寻云陟冈峦，班荆□松竹。阴条垂欹厓，阳葩散平陆。斐斐烟幕嶂，浏浏风鸣谷。酌水成甘醴，采药皆神茯。鸡鸣隐树巅，猿吟挂高木。凭眺协元虚，蹑景契幽独。心为神理超，兴因感物速。永言寄孤踪，一谢尘中躅。
罗浮吟（明·梁有贞）	我昔游沧海，披图访名山。五岳三山常在念，匡庐瀑布相往还。自从轗轲赋归来，雄剑锈涩生苍苔。有时登高纵远望，临风感事增徘徊。有客有客山中回，高谈四座倾金罍。话我罗浮福地好，千岩万壑真堪老。莲峰四百插清秋，烟霞缥缈连蓬岛。黄龙洞深猿狖号，铁桥窈窕岚霏扫。清泉白石羽人居，隐文秘诀真仙造。丹井犹存葛洪旧，九转功成飞步早。此中胜事难得知，世上勋名安足道。我来听此心茫然，层崖叠嶂生眼前。酒酣起坐复长啸，赤脚欲踏罗浮巅。寒风吹林夜瑟瑟，恍惚如闻卓锡泉。形骸脱略遗垢俗，愿入山中结胜缘。乃知富贵徒为尔，黄金白璧终须捐。脂韦磬折事权贵，何如逍遥寻列仙。我歌罗浮吟，请君倾耳意实深。高台曲池终已矣，翠微丹壁空岖嵚。寄言宇宙摄生者，好向飞云顶上寻①。
