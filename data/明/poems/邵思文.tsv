白塔寺感怀（明·邵思文）　　七言律诗　押灰韵	浮屠千仞独崔嵬，宫殿巍巍尽劫灰。玉树已消龙虎气，青山长绕凤凰台。城头战鼓连云起，沙觜残潮带月回。万里英魂归未得，不思泥马渡江来。
感兴二首（明·邵思文）　　七言律诗　押灰韵	闻说昭王未筑台，此生空抱济时才。青衫外史江南老，白发中官海上来。自信文章追董贾，可能游侠效邹枚。春风处处堪肠断，莫上层楼看劫灰。
