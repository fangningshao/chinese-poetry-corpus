送海上人还荆门（明·自恢）　　七言律诗　押冬韵	遍礼南朝古佛宫，荆岑春去百花浓。江通楚蜀波涛壮，山入湖湘紫翠重。主杖穿云随白鹿，军持分水浴苍龙。欲知后夜相思梦，月落猿啼满竺峰。
题唐子华画山水（明·自恢）　　七言绝句　押齐韵	江云如雪树高低，竹里人家傍水西。满地松阴春雨过，好山青似若耶溪。
偶成（明·自恢）　　七言绝句　押齐韵	金沙溪上柳条齐，白鸟群飞落照低。十里荷花红胜锦，好山都在画桥西。
