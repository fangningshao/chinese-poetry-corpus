赠竹深堂鹤（为牧翁作）（明·徐于）　　七言律诗　押侵韵	野鹤婆娑舞竹深，疏帘隐几对萧森。长鸣自吸三危露，独立孤含万里心。未许轩墀分气色，漫随鱼鸟看升沉。可因弹射年来甚，只是幽栖合在林。
素英还吴门别后有忆重赋长句请牧翁同作（明·徐于）　　七言律诗　押尤韵	触忤闲肠旧置愁，追怜夜壑早亡舟。情牵嫩柳曾伤李，选唱新词绝似刘。投老余痴甘自笑，为花添瘦任人尤。惟凭月落孤衾梦，觅遍虚无更九州。
春日漫兴追和六如先生韵二首（明·徐于）　　七言律诗　押先韵	不学寻真不坐禅，乌藤白帢且随缘。有时贳酒呼邻叟，排日寻花买钓船。鼠迹共依尘榻住，莺声欣傍小窗圆。阮生何事穷途哭，但坐茅茨便得仙。
柳丝别意六首（明·徐于）　　七言绝句　押先韵	苏苏官柳曳轻烟，画出尊前离恨天。情债欲偿拚累劫，柳魂须返只明年。
