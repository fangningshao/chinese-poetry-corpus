题钱塘送别图（明·时铭）	胥台怒挟鲸涛回，吴越中分天堑开。青山两岸障云锦，瑶空万里春风来。春风先到沙头柳，柳色鹅黄映春酒。美人欲去暂停桡，折柳赠行重握手。珊珊鸣佩行且迟，牵衣迭劝飞琼卮。今日不醉后未期，后夜相思空梦之。人生最是别离苦，黯然消魂恨难吐。平生语笑在斯须，遮莫当筵强歌舞。海门日落潮已平，篙师挂帆催去程。画江难写断肠意，听取《阳关三叠》声。
