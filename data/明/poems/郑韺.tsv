梅月双清（明·郑韺）	君不见铁石枝头灿玉霞，暗花浮动山人家。诗翁骑驴问消息，处士养鹤成丹砂。又不见蟾蜍踏过清虚府，听彻霓裳羽衣舞。琴声错落来西厢，掉影杳落下南浦。九重碧落浮清光，万顷连云映疏影。乾坤灏气清可人，月下仿佛梅花神。姮娥为报东皇信，一枝占断江南春。与君秉心同岁寒，春花秋月无情看。轩居寂寞夜吟苦，朔风凛凛吹阑干。华光道士画无敌，双清写就千金值。几回洞府露真传，元恐诗人不曾识。驿使传来赠与君，冀君志节超等伦。梯云鼎羹世稀有，对此还思效古人①。
