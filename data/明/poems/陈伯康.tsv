秋千辞（明·陈伯康）	梨花庭院香飘满，架架秋千笑声软。红妆共斗青春妍，长绳欲系白日短。掌中飞燕旋风斜，楼外绿珠坠落花。素娥弄蟾奔窃药，秦女乘鸾初去家。半空著脚看亦好，平地失身更颠倒。人生行乐贪少年，昔时女伴今皆老。慵来听说摧眉峰，整顿衣裳为敛容。玉樽余酒醉不得，月明高架粉墙空。
桃胶香鬟歌（明·陈伯康）	深闺美人春睡起，侧倚银台注秋水。鬅松两鬓雾半垂，欲下犀梳不能理。春云暖雨桃胶香，调兰抹麝试新妆。岂无膏沐污颜色，思此佳人日断肠。君不见望仙结绮螺千斛，隋家但写双蛾绿。白发宫人奈老何，转头依旧庭花曲。
