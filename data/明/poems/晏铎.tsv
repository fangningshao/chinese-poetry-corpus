送曾与忠（明·晏铎）　　五言律诗　押支韵	送送临歧路，沧江欲暮时。我怀殊未已，君去独何之？乡国多归梦，天涯少故知。别来明月夜，无那思凄其。
登黄鹤楼（明·晏铎）　　七言律诗　押歌韵	宦游岁月易蹉跎，对景其如感慨何。黄鹤不来仙已去，古楼犹在客重过。青山远戍寒烟积，芳草平洲夕照多。此日独吟伤往事，长江渺渺水空波。
折杨柳（明·晏铎）　　七言绝句　押支韵	河桥残柳半无枝，多为行人赠别离。羌虏不知萧索尽，月明空向笛中吹。
酒肆（明·晏铎）　　七言绝句　押麻韵	半幅青帘柳外斜，瓮头春色泛桃花。遥思昔换金龟处，知是长安第几家？
九峰山行二首（明·晏铎）　　押麻韵	三径重开书屋，九峰旧隐人家。欲辨武陵春色，溪流泛出桃花。
