与尹推府（明·俞大猷）　　七言律诗　押支韵	匣内青锋磨砺久，连舟航海斩妖魑。笑看风浪迷天地，静拨盘针定夏夷。渊隐虬龙惊阵跃，汉飞牛斗避锋移。捷书驰报承明主，沧海而今波不澌。
短歌行赠武河汤将军擢镇狼山（明·俞大猷）	蛟川见君蛩然喜，虎须猿臂一男子。三尺雕弓丈八矛，目底倭奴若蚍蚁。一笑遂为莫逆交，剖心相示寄生死。君战蛟川北，我战东海东。君骑五龙马，我控连钱骢。时时戈艇载左馘，岁岁献俘满千百。功高身危古则然，谗口真能变白黑。赭衣关木为君冤，君自从容如宿昔。顾我无几亦对簿，狱中悲喜见颜色。君相圣明日月悬，谗者亦顾傍人言。贷勋使过盛世事，威弧依旧上戎轩。君今耀镇狼山曲，云龙何处更相逐。春风离樽不可携，短歌遥赠亦自勖。与君堕地岂偶然，许大乾坤着两足。一度男儿无两身，担荷纲常忧覆泬。皓首期君共努力，秋棋胜着在残局。燕然山上石岩岩，堪嗟近代无人涘。与君相期瀚海间，回看北斗在南关。功成拂袖谢明主，不然带砺侯王亦等闲。
