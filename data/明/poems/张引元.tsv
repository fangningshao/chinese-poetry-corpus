馆娃宫次韵（明·张引元）　　七言律诗　押佳韵	繁华事散惟荒土，麋鹿踪消只藓厓。皓月尚疑悬玉镜，露桃犹似妒金钗。蛾眉一瞬歌尘散，鱼腹千年侠骨埋。今日姑苏重回首，岭云江水不胜怀。
寄妹（明·张引元）　　七言律诗　押支韵	金风初度井梧枝，正是怀人病起迟。两地离愁悬一镜，九秋新恨上双眉。久虚咏雪联芳句，每忆挑灯共课时。塞雁已归书未达，江城寒月照相思。
赋得白里白（明·张引元）　　五言绝句　押麻韵	鹤步瑶阶净，萤飞星汉斜。玉人褰素幕，和月折梨花。
和母燕子楼诗（明·张引元）　　七言绝句　押灰韵	人自伤心春自回，倚阑愁睹燕归来。玉箫吹断秦楼曲，嬴得红颜镜里灰。
戍申上元写怀（明·张引元）　　七言绝句　押真韵	欲向空门净六尘，松龛蒲簟度芳春。病容消瘦慵梳洗，一任东风冷笑人。
点绛唇 答母（明·张引元）	细雨初晴，暖风早入芭蕉院。归期日盼，松尽黄金钏。病起南楼，愁睹梅梁燕。无由见，白云天远，十二阑干遍。
菩萨蛮（明·张引元）	落红飞尽翻风片。芭蕉初放轻葵扇。掩袂立斜阳。归来双燕忙。金尊空自举。不破愁千缕。生计转无凭。风波何日清。
浪淘沙 忆母（明·张引元）	新月冷雕檐。离思绵绵。椒花未举已潜然。可惜清光如昼也，两地愁看。拨尽玉炉烟。兰麝慵添。瑶草三复转情牵。目断征帆何处是，锦字谁传。
念奴娇 春日怀家寄母（明·张引元）	燕舞莺娇，看韶光又是，清明时节。乍捲湘帘春昼永，病体素罗犹怯。恨写孤桐，书传只雁，字字伤离别。栏杆徙倚，一腔心事难说。繁华瞬息当年，旧游回首，惟有西楼月。亲老北堂违菽水，望里暮云遮叠。事业无成，红颜易改，风景摧心折。珠沉璧委，恐惊明镜容发。
