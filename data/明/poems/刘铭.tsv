龟峰秋色（明·刘铭）　　七言律诗　押寒韵	龟峰高上几盘桓，暇日登临眼界宽。万叠苍峦堆紫翠，一江新水澈清寒。萧萧落木西风急，点点归鸦夕照残。遐想龙山只如此，凭谁写作画图看。
南山钓台（明·刘铭）　　七言律诗　押尤韵	节彼南山枕碧流，苍松怪石不胜幽。半竿落日孤村晚，一笠清风两岸秋。横足无心加帝腹，终身自分挂羊裘。忆从皓首鹰扬去，更有何人下直钩①。
题何仙姑祠（明·刘铭）　　七言律诗　押删韵	不隔尘寰咫尺间，谁知城市有仙山。化成云母长生乐，驻得仙姑不老颜。明月凤台千古在，青霄鹤驾几时还。洞门深锁香风软，满地松花白昼闲①。
