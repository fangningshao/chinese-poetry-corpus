苏武慢 江亭远眺（明·韩守益）	地涌岷峨，天开巫峡，江势西来百折。击楫中流，投鞭思济，多少昔时豪杰。鹤渚沙明，鸥滩雪净，小艇鸣榔初歇。喜凭阑、握手危亭，偏称诗心澄彻。还记取、王粲楼前，吕岩矶外，别样水光山色。烟霞仙馆，金碧浮图，尽属楚南奇绝。紫云箫待，绿醑杯停，咫尺良宵明月。拚高歌、一曲清词，遍彻冯夷宫阙。
