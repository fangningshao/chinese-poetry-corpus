送滕子还闽二首（明末清初·恽格）　　七言律诗　押先韵	别后春风染杜鹃，骊歌声断绿杨烟。身沉绝塞思千里，心死穹庐客九年。吴苑离觞寒食后，梨关归梦落花前。闽南别去能相忆，倘有双鱼海上传。
赠笪在辛侍御（明末清初·恽格）　　七言律诗　押庚韵	墨苑风流属老成，白云旧秘待先生。正平无地容疏放，北海犹惭问姓名。自辨银钩收虿尾，尚留瑶草付龙耕。东来蜡屐窥松子①，如向青霞望五城。
晓起（明末清初·恽格）　　五言绝句　押歌韵	连夜深山雨，春光应未多。晓看洲上草，绿到洞庭波。
远眺（明末清初·恽格）　　七言绝句　押冬韵	暮云千里乱吴峰，落叶微闻远寺钟。目尽长江秋草外，美人何处采芙蓉？
寄虞山王石谷（明末清初·恽格）　　七言绝句　押尤韵	东望停云结暮愁，千林黄叶剑门秋。最怜霜月怀人夜，鸿雁声中独倚楼①。
月夜从愚庵大师陈际叔徐世臣湖干闲步（明末清初·恽格）　　押纸韵	披衣揽夜色，遂适湖干趾。喧籁息近听，林峦敛遥视。千峰寒月中，万壑疏钟里。三潭弄浮烟，因风荡为水。浮汀渔唱人，过浦箫声起。佳游领支公，雅调及高士。霜月满归途，宵深情未已①。
赠莫十三（明末清初·恽格）	君家西湖滨，厌看湖上山。身依海鸥宿，心与天云闲。口吟《五噫》西出关，脱帽自挂苍梧间。偶然登燕台，洗足御沟水。缊袍蒙茸一草履，金貂紫骝君勿喜。倒诵虫书三万言，侏亻禽笑掷番王玺。重译曾惊外国使，诸侯尽倒兰台履。既铩上林羽，又转桑乾路。囊破惟留五岳云，鹤飞还想三珠树。满腹皆象纬，缠衣悉烟雾。握尺量舜管，执杓考天步。流霞未肯酌，熊蹯亦不茹。聊将槲叶补秋云，栉𣗖横空万山去①。
