和董紫冈（明·莫如忠）　　七言律诗　押支韵	频年不复赋秋悲，秋尽江城昨始知。身向闲居宁论拙，客来问字久无奇。中厨黍熟焚枯后，小阁樽开酿菊时。闻道窥园犹懒性，肯携吟兴过东篱。
即事吊古（明·莫如忠）　　七言律诗　押东韵	驿路红梅始着丛，春光将半未全融。蓬扉曙色经冬雪，麦陇余寒尽日风。残劫有灰秦故国，疏钟笼月汉离宫。古来无限兴亡慨，莫倚肴函百二雄。
留都（明·莫如忠）　　七言律诗　押真韵	一自先朝敕守臣，千秋鱼钥锁流尘。班休禁旅讥诃卒，头白中珰给扫人。泰畤有基松橡合，寝园无狩鹿麋驯。只余云气时来往，想忆离宫望幸辰。
