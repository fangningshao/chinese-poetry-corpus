过偏桥（明·黄德水）　　五言律诗　押真韵	雨夕复风晨，长途任此身。前行去已远，孤客藐何亲。山险天藏路，溪寒马啸人。旅怀欲有诉，纡轸不堪陈。
疑冢（明·黄德水）　　七言绝句　押蒸韵	英雄事去藐难征，疑冢累累半已崩。试问当时铜雀妓，定将若个当西陵？
卖花篇（明·黄德水）	日南气候天下奇，四序皆如三月时。《豳风》谩赋为裘什，越俗空传《采葛》诗。泉甘土沃山川美，长日花开灿于绮。不论秋去有兰荪，宁独春来盛桃李。初景曈昽万户开，冘童骆驿卖花来。一筐新蕊朝才摘，数种奇葩岁自栽。曲房小阁开妆箧，紫贝青蚨走轻屟。若个帘前非堕英，谁家门外无残叶。参珠间玉斗光辉，踏青拾翠弄芳菲。花房剩有瑶台露，滴尽侬家金缕衣。
四十八渡（明·黄德水）　　押黠韵	武溪多野涉，一日四十八。入水人胫寒，登崖马蹄滑。
