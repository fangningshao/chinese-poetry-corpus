兴济县刁芬之限穷字（明·沈嘉客）	兴济聊停棹，下船顾龙宫。饥鼯窜古瓦，颓垣卧秃松。金张许史地，所事都成空。纵步衢冲间，城闉看阘茸。幸余槐榆影，俛仰黉序中。此外遂无他，可以问窊隆。土人为予说，罹变此处同。掩口城破后，云何辱乃公。所赖此荒薄，得以全我躬。予曰见何晚，此说故无庸。先朝戚里旧，一日等飘风。往复乘除尔，事理讵有穷。天地齐一视，彼我不为功。吐辞未既意，荒城日下舂。
青县以北书所见（明·沈嘉客）	青城叹靡尽，赤子惨莫舒。变属经年后，感深弥似初。当时遭祸乱，今日见丘墟。老稚鲜存活，门庭概破除。孑遗无日过，所在餐风居。待妇何从馈，盼儿倚孰闾。行来百步内，坐少三未储。痛定重思及，愁深谁与抒。出汤早蹈火，后篦愈前梳。流血满天地，积戈遍车书。巢林徒有燕，穴地已无鱼。丧亡今若此，诛敛竟何如。
