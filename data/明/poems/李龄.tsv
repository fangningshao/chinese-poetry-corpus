题山都督庙（明·李龄）　　七言律诗　押萧韵	当年匹马剪天骄，南靖诸蛮翊圣朝。灞上共传周太尉，军中惟数霍嫖姚。辕门角断秋凄切，虎帐香销夜寂寥。独有龙江遗庙在，满庭霜叶雨潇潇。
登滕王阁（明·李龄）　　七言律诗　押灰韵	乘暇登楼日几回，每看陈迹倍堪哀。空馀吏部文章在，不见滕王歌舞来。好鸟隔窗啼绿树，落花满地翳苍苔。古今无限兴亡事，且尽樽前酒一杯①。
游治平寺（明·李龄）　　七言律诗	几年游宦离乡曲，今日来游会刹宫。玉殿凌云金锁合，龙池浴日锦纹重。指挥化物三更雨，唤醒尘心五夜钟。愧我尘襟应未涤，何时谈笑御高风①。
秋风三叠辞Sao（明·李龄）	秋风飒飒兮天宇清，草木摇落兮雁南征。驾言登高而望远兮，履石峦之峥嵘。山硱磳以蔽日兮，下幽晦而不明。猿啾啾兮雨冥冥，鸾高翔兮凤无朋。四顾寂寥兮空怵惕而震惊，邅余道兮返余旌。乘浮云兮归故城，惠思君兮使我心怦。
