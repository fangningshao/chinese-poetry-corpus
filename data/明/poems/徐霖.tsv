次杨南峰题画（明·徐霖）　　五言律诗　押尤韵	白云载青山，山气随云浮。山人乐在此，终不厌丹丘。时爱前溪水，亦或擢扁舟。问渠何所似，口诵逍遥游。
除夕禁直书事（明·徐霖）　　五言律诗　押元韵	夜色浮宫殿，星河耿不昏。御香飘十里，银烛照千门。只觉天颜近，俄承诏语温。遍书春帖子，知是沐殊恩。
舟中杂咏二首（明·徐霖）　　五言绝句　押遇韵	绿树坐黄鹂，青秧点白鹭。睡起倚船窗，知是江南路。
题石睿学士图（明·徐霖）　　七言绝句　押麻韵	归来厩马踏堤沙，回首彤楼路渐赊。遥想禁门金锁合，一庭月浸紫薇花。
题周东村画（明·徐霖）　　押马韵	古松连茂阴，长日憩其下。便此幽闲地，乐得人事寡。老已厌琴书，闲即弄杯斝。幸隔城敔远，目不触车马。世自与我违，我非忘世者。
题画（明·徐霖）	香炉峰高天削出，湖面蒸云欲吞日。列仙上凿炼丹台，高人下筑藏书室。盘纡一道行者通，民居僧寺有无中。斜阳影射樵斧白，疏星光杂渔灯红。楼船风高殷箫鼓，去急不须人奋橹。栖禽惊散苦无情，断林赖有苍烟补。人间此景何处看，惨淡今从画中见。小皴大染设色真，粉本徒令工作眩。书画长留岁月过，怪来欧公悔无多。南堂一赏到白发，快雨时晴纵啸歌。
