海珠同章昆冈节推宴分赋（明·杨茂先）　　七言律诗　押虞韵	何年沧海一骊珠，涌出灵区入画图。上界楼台临绝岛，中流烟树隔平芜。寻僧载酒潮初上，谭剑酣歌晚更娱。尊俎不妨频秉烛，角声吹彻起城乌①。
飞来寺（明·杨茂先）　　七言律诗　押先韵	中宿名山晚系船，岩花林鸟迥风烟。江间月影窥蓬岛，梵宇钟声识洞天。未向半云穷变幻，且从坛石访遗仙。十年惭负山僧约，杖屦重来思惘然①。
浮邱八景 紫烟楼（明·杨茂先）　　七言绝句　押尤韵	缥缈仙家十二楼，丹炉伏火紫烟浮。函关路隔知多少，真气浑如在上头。
