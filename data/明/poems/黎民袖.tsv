刘仙岩（明·黎民袖）　　五言律诗	仙去还留迹，云深路不迷。洞门长寂寂，瑶草自萋萋。探历龙编远，何年鹤驭归。漫游松鸟共，回首夕阳低。
甘露诗（明·黎民袖）　　七言律诗　押支韵	何来沆瀣散虬枝，珠缀香凝味胜饴。讶雪竞看千树满，淩阳争采万人嬉。金茎仙掌何年事，天酒神浆特地奇。知是九宵多圣泽，故将灵贶答昌期①。
济川亭送客（明·黎民袖）　　七言绝句　押尤韵	一尊亭上欲淹留，无那征人速去舟。把酒相看浑难语，愁心空自逐江流。
南海何石龟年一百八岁再至吾乡赋赠（明·黎民袖）　　七言绝句　押先韵	百岁于今又八年，相逢争识是神仙。银河不断乘槎路，到处经游即洞天①。
