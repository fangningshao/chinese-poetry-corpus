留别邓升仲三首（明·黎邦琛）　　五言律诗　押先韵	岂有长途隔，离居亦黯然。襟期两年尽，得失寸心怜。别簪萦愁恋，芳华托梦悬。不知南浦月，相送几时圆。
代牛郎问（明·黎邦琛）　　五言律诗　押文韵	迢迢牛女宿，闻道昨宵分。河落馀星佩，桥空散鹊群。金梭停夜月，玉箸湿重云。得似离人恨，因风遥问君。
代牛女答（明·黎邦琛）　　五言律诗　押支韵	闻君今夜恩，少别已如斯。何况一年隔，兼之千里思。髻鬟随月堕，环佩拂云垂。欲向人间问，乘槎知几时。
孺朗携酒过明叔山房同赋（明·黎邦琛）　　五言律诗　押蒸韵	十年琴酒约，此度更相仍。病思慵司马，诗情见杜陵。竹云苍自落，兰醑碧如澄。闻说南楼上，新凉正可乘。
七夕后作（明·黎邦琛）　　七言律诗　押阳韵	聚散浮云何太忙，一逢佳节一回肠。玉河桥断閒乌鹊，明月台空冷凤凰。锦石浪传曾犯斗，机丝虚自忆成章。柔情脉脉何人解，独看明星秋籁长①。
寄邓升仲作四首（明·黎邦琛）　　七言绝句　押寒韵	危楼曾共倚阑干，杨柳春风分外寒。今日登临虚怅望，青山争似去年看。
