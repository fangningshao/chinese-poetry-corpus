寓南高峰怀友（明·文湛）　　五言律诗　押青韵	庵住南峰下，四檐松竹青。月常陪入定，猿或听谈经。池近凉生榻，山高影落庭。故人在何处，诗酒醉兰亭。
春尽（明·文湛）　　五言绝句　押纸韵	斜阳穿树林，野屋临溪水。春尽不开门，花落空山里。
题月堂精舍（明·文湛）　　七言绝句　押文韵	雨后青苔路不分，柴门竹里映斜曛。松花落尽无人到，只有山童扫白云。
西湖杂咏（明·文湛）　　七言绝句　押豪韵	宋家宫阙已萧萧，满目残阳照野蒿。独有两峰青不了，至今南北插云高。
绿杨紫燕图（明·文湛）　　七言绝句　押真韵	紫燕双双掠水滨，绿杨袅袅不胜春。朱门华屋知多少，认得谁家是主人。
题画芙蓉（明·文湛）　　七言绝句　押东韵	江边谁种水芙蓉，寂寞芳姿照水红。莫怪秋来更多怨，年年不得见春风。
渔妇词（明·文湛）　　七言绝句　押先韵	阿侬住在太湖边，出没烟波二十年。不愿郎身做官去，愿郎撒网妾摇船。
