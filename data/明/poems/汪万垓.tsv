遥忆泷溪（明·汪万垓）　　七言律诗　押真韵	主人昔乐泷之滨，远客迢遥虚后尘。歌棹不惊鸥鸟队，探珠正与卧龙亲。桐江好钓谁能钓，渭水垂纶君续纶。再展烟云思象罔，几回鼓枻问前津。
游崆峒岩和洪邑侯韵（明·汪万垓）　　七言排律　押尤韵	石室奇分十二洲，层峦峭削野烟浮。空青云锁芙蓉寂，嵂兀晴开古径幽。玉乳光悬山涧月，奇葩香散洞门秋。寻真仙吏双凫迥，拾翠名岩一鉴收。藓暗璿题蝌蚪篆，花明剑佩鹔鹴裘。氲氤紫气关前满，千载应传此日游①。
