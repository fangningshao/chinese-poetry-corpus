除岁立春日赐百官食春饼应制馆课（明·林承芳）　　五言律诗　押灰韵	律尽寒威散，春回暖气催。金盘新赐食，玉署旧藏枚。綵树争裁胜，香风欲绽梅。百寮钦圣德，拜舞带恩回。
泊邑城（明·林承芳）　　五言律诗　押庚韵	独岸沿官驿，他山对浦城。刺连千树密，花杂一溪明。野鸟窥人立，渔舟隐浪轻。淹留已昨日，未敢负生平①。
明会典成赐宴礼部有述馆课（明·林承芳）　　七言律诗　押东韵	千官樽俎集南宫，万国车书此日同。象魏双悬尧典礼，凤韶初叶舜丝桐。金茎露湛传仙籞，兰署花深引上公。最是主恩偏侍从，蓼莪长咏太平风。
扈从南郊纪事（明·林承芳）　　七言律诗　押先韵	警跸遥闻夹道传，乘舆朝下九重天。礼成苍璧同周典，乐奏黄钟叶舜弦。朔气渐随仙仗散，晴云高傍翠华悬。词臣此日叨簪笔，不数王褒扈从年。
