千岁楼成作（明·李焘）　　七言律诗　押尤韵	圣朝予告辞三楚，帝子遗书问一丘。曾赋小山丛桂树，还教幽壑耸岑楼。窗含雪岭翻乌鹊，栋倚云峰碍斗牛。罗列石林争献巧，却疑江上即沧州。
登城东楼有怀（明·李焘）　　七言律诗　押鱼韵	五色云呈考卜初，经营三纪竟何如。道傍谁定千年策，湖里空浮万顷馀。纵目东楼天作画，乞灵西桂草为庐。聊将一堵兴闾里，先子成城意不虚。
题吐珠泉（有引）（明·李焘）　　七言律诗　押灰韵	千古山川秀始开，骊龙珠吐■①湖隈。逼人清气泱泱出，透地灵泉滚滚来。疑是虞廷投此谷，应知周室兆多才。溯洄好鼓乘槎兴，织女池源接上台。
赠马孝子（明·李焘）　　七言律诗　押灰韵	风木含悲卧草莱，忽惊霄汉玺书来。乌私独行原天植，龙衮殊褒自圣裁。名动京华青史纪，光摇岭表紫泥开。芳标不但仪乡国，风轨崇朝遍九垓①。
谒皇妃墓（明·李焘）　　七言律诗　押删韵	谁道皇妃去不还，描眉翠黛宛容颜。画图举目应难尽，绝顶晴明正可扳。缥缈海云天地外，依稀霄汉丈寻间。俯看支派银河绕，万象文成玉笋班①。
陪大司马游西湖（明·李焘）　　七言律诗　押先韵	今朝节钺下楼船，昨夜风涛已晏然。白鹤晴光摇锦席，朱明霁色入琼筵。长桥候骑天中度，孤屿移舟镜里悬。司马壮游情不浅，风流应并长公传①。
