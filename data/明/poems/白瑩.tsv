凤嶂旸晖（明·白瑩）　　七言律诗　押庚韵	青山昔日凤凰鸣，从此高冈肇异名。日色曈昽天色晓，霞光灿烂曙光晴。九苞叶律随羲驭，五彩呈祥入舜城。自有才人班瑞曲，不劳秦女巧吹笙。
乐石鸣韶（明·白瑩）　　七言律诗	赫赫虞皇绍治平，翠华曾向此南行。风微林谷和丝竹，日暖温泉漱锦筝。三月味忘韶乐美，九成音协凤凰鸣。昌山今幸留遗迹，愿奏钧天入大廷。
青云天梯（明·白瑩）　　七言律诗　押冬韵	高似终南一柱雄，氤氲苍狗锁芙蓉。盖阴椠日淩清汉，阵影无心出远峰。化作楼台曾翼凤，变为霖雨又从龙。更怜竹院频来往，薄暮钟声隔几重①。
邓忠襄祠（明·白瑩）　　七言律诗　押阳韵	卓荦才猷际盛唐，位同尚父任鹰扬。平分二水迁韶郡，坚守孤城保乐昌。绣拥麒麟神像肃，气冲牛斗战云长。千年庙食蘋江上，荔子香中几夕阳。
清歌堪善乐石鸣韶（明·白瑩）　　押庚韵	香霭崆峒紫气迎，铿锵雅乐叶歌赓。何来洞石千层秀，特奏钧天第一声。涧水自谐箫管韵，高冈时有凤凰鸣①。
