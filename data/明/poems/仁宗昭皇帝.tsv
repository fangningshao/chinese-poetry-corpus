上元观鳌山诗（明·仁宗昭皇帝）　　五言律诗	盛时调玉烛，佳节灿华灯。象纬当黄道，鳌峰拥帝京。金莲春放早，宝月夜同明。圣寿天长久，讴歌乐太平。
池亭纳凉（明·仁宗昭皇帝）　　五言律诗　押阳韵	夏日多炎热，临池憩午凉。雨滋槐叶翠，风过藕花香。舞燕来青琐，流莺出建章。援琴弹雅操，民物乐时康。
早朝（明·仁宗昭皇帝）　　五言律诗　押阳韵	淡月低茜鹊，祥云绕建章。金门森羽卫，宝鼎霭名香。日上东方曙，风轻晓殿凉。千官朝退后，咨访接贤良。
江楼秋望（明·仁宗昭皇帝）　　五言律诗	远碧接天涯，登临景自佳。蘋洲晴亦雪，枫岸昼常霞。落雁过前浦，浮鸥傍浅沙。竹篱高晒网，茅屋是渔家。
秋风（明·仁宗昭皇帝）　　五言律诗　押阳韵	玉律转清商，金飙送晚凉。轻飘梧叶坠，暗度桂花香。月下生林籁，天边展雁行。吹嘘禾黍熟，万顷似云黄。
桃园春晓（明·仁宗昭皇帝）	曙光犹未分，芳园露华炫。碧桃千万树，鲜妍如锦绚。隔林莺语滑，两两间关啭。掖垣将启扉，漏箭传声远。花底候宫车，更觉东风软。
阳春曲（明·仁宗昭皇帝）	迟迟丽日照春空，阵阵芳尘花信风。依依弱柳含娇翠，烂烂夭桃埋浅红。黄莺飞上花间语，似劝游人邀酒侣。醉烧银烛作夜游，瞬息桃花落红雨。
冬至日赐右春坊赞善梁潜（明·仁宗昭皇帝）　　押真韵	侍从有嘉士，朝端斯得人。夙昔自卿至，接见情益亲。旦夕资论纳，岂独词华新。仲冬风日暄，和气如阳春。湛湛樽中酒，欢然对良晨。
蝶恋花（题九月海棠）（明·仁宗昭皇帝）	烟抹霜林秋欲困，吹破胭脂，便觉西风润。翠袖怯寒愁一寸，谁家庭院黄昏信。明月修容生远恨，旋摘余娇，簪满佳人鬓。醉倚小阑花影近，不应先有春风分。
