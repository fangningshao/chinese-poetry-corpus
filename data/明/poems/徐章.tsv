春日陪孟英陈先生游横山寺（明·徐章）　　七言律诗　押先韵	懒逐轮蹄走市廛，却来林下重盘旋。天开图画丹青绕，岚近楼台紫翠连。春水落花孤岛外，夕阳归鸟片帆前。闲情不独耽幽僻，为喜山僧似皎然。
题梅送友（明·徐章）　　七言绝句　押文韵	万树笼香障白云，孤山深处隔尘氛。玉颜为惜君归去，却向东风瘦几分。
入城访徐德昭（明·徐章）　　七言绝句　押先韵	家住湖山小洞天，数村鸡犬自风烟。因过城市逢君话，流水桃花又隔年。
题普春上人所藏谢孔昭画（明·徐章）	葵丘先生才绝奇，诗情画笔追王维。家君曾延主西席，讲罢我辈从游嬉。呼童时背锦囊出，宝马金鞍过南陌。春色不知何处来，柳花乱卷东风白。普春上人尤知心，相逢留坐长松阴。闲将瑶琴抚一曲，散作青天鸾凤吟。是时先生纵吟目，对景写成图一幅。兴阑人散夕阳西，长笑一声山水绿。先生仙游已十秋，至今惟有斯图留。持来索我赋长句，等闲成作古今愁。
