兰溪怀人（明·张善昭）　　七言律诗　押寒韵	染将枫叶满江丹，映我桅帆下浙湍。风送潮声来枕上，雁惊客梦转江干。多情明月同谁羡，满眼江山祇自看。买得兰溪独酌罢，一声江笛数声寒。
扫坟（明·张善昭）　　七言律诗　押先韵	春来雨露一凄然，酹罢芳阡涕欲涟。几处江山春景象，九原松柏旧风烟。浮云世事犹千古，流水桃花似去年。回首不堪闻杜宇，吟魂销断夕阳边。
答龙江诸友韵（明·张善昭）　　七言律诗　押麻韵	卜居仙里总豪家，几欲过从隔水涯。岩下流杯分涧水，石边移榻埽松花。清秋别梦魂应断，明月离怀兴独嘉。何日一樽能邂逅，开颜醉倒玉山斜。
送友人之京得山字（明·张善昭）　　七言律诗　押删韵	云暖沙晴花正殷，丹心恋主出乡关。今朝别袂此杯酒，明日吟怀何处山。孤客秦淮三岛梦，少年魏阙九霄班。长安问看柳园事，依旧东风任往还①。
樟树别戴伯元（明·张善昭）　　七言绝句　押真韵	花影著船仍逐浪，莺声到耳似誇春。殷勤吩咐堤边柳，莫把柔条繫远人。
