玉泉亭次石邦彦韵（明·王云凤）　　七言律诗　押冬韵	八骏西游何处踪，白头僧老记曾逢。云边羽盖擎仙掌，树里楼船驾海龙。日下晚山投宿雁，烟迷秋浦渡寒钟。红莲似抱美人恨，愁倚霜风憔悴容。
晚步天津（明·王云凤）　　七言律诗　押真韵	山光翠叠老龙鳞，故国遗墟草自新。世事尽随伊阙水，行人独踏汉宫尘。北邙高冢元无主，金谷残花不系春。却恐杜鹃今再至，天津桥上客伤神。
洮州即事次韵（明·王云凤）　　七言律诗　押东韵	十年奔走笑龙钟，苦为思亲意欲东。麦酒薄难消土瘴，狐裘暖亦透山风。衙无人迹尘难扫，庭有民词译为通。外侮不生真在我，防边何必念边功。
送客（明·王云凤）　　七言绝句　押支韵	春湿蒸云雨欲丝，飘飘游子别离时。愁看陌上青青草，送尽行人总不知。
