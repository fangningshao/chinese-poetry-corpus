游海珠寺（明·刘克正）　　五言律诗　押尤韵	玲珑光四壁，宝刹兀中流。佛灯明岭树，渔笛起沙鸥。山耸连云出，江空带月浮。登临追胜赏，疑是武陵游①。
春日郊行（明·刘克正）　　五言律诗　押庚韵	骝马东风好，聊为郭外行。野花随地发，烟雨过朝晴。笑倚当垆女，歌调隔树莺。王孙归未得，芳草怨难平。
朔日早朝（明·刘克正）　　五言律诗　押支韵	菊月逢初日，枫宸肃曙仪。金飔云外度，玉露掌中垂。三殿开龙驭，千官俯凤墀。遥闻宣唱里，天语近臣知。
飞来寺（明·刘克正）　　七言律诗　押删韵	翠屏巀嶪俯澄湾，上有丹梯不易攀。金锁犀沉香界静，玉环猿去佛灯閒。天边云物浮千嶂，岭外风烟散百蛮。今日壮游兼胜览，可无尊酒对溪山。
待漏（明·刘克正）　　七言律诗　押歌韵	凤楼相对碧嵯峨，斜月疏星度绛河。三殿曙晖犹未启，九霄寒露已将多。佩鸣白玉千官至，火列丹城上相过。遥想后庭催步辇，宵衣频问夜如何。
赋得燕台春草送袁司徒乃弟还广（明·刘克正）　　七言律诗　押歌韵	昨夜东风蓟苑过，晓吹新绿满关河。冶游细马骄如许，归去王孙怨几多。湛湛暗凝霄露润，凄凄晴带野烟和。最怜别后池塘梦，江北江南奈远何。
送熊茂初驾部贬浙江（明·刘克正）　　七言律诗　押删韵	掩泣长辞供奉班，孤臣何日返燕山。但论道直宜三黜，谁为排空叩九关。白傅井泉堪自酌，苏公堤柳易追攀。谪仙自昔栖迟地，愁绝西风损旧颜。
游曹溪（明·刘克正）　　七言律诗　押微韵	道在无生悟者稀，迟来犹得款禅扉。天开宝地蟠龙象，人自祇园授钵衣。溪上云霞常映带，山中兰若岁芳菲。劳劳尘土多年梦，暂向空门学息机①。
进讲大宝箴效柏梁体（明·刘克正）　　押阳韵	明明天子初垂裳，讲求治理资贤良。前言炳炳森琳琅，其中法戒垂兴亡。无然侈泰谦为光，惟怀俭德乃可常。勉咨古训遭明昌，微文奥义相与商。亹亹听之思深长，自牖纳约忠敢忘。躬行不懈惟吾皇，从绳则直古所藏。三代而下不足当，取法乎上虞与唐。念兹在兹敬日强，克绥天禄休无疆。
