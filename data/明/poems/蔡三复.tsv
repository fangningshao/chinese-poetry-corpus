江上老渔行为赠大司农白阳毕老年丈请告荣归（明·蔡三复）	大海茫茫吞淮济，浸地稽天渺无际。岱宗峨峨表八殥，笃生我公真名世。津门治饷关治兵，筹军储国多血诚。但闻壁垒一时变，狡奴不敢驱长旌。御史执法百寮率，矫矫人中推屈轶。神羊触邪邪屏藏，簪笔生风霜凛粟。东南倚命惟司徒，心计犹称晁大夫。言念财货称泉府，泉流出入宜均输。旧额逋借外者竭，积蠹耗蚀内者渫。楚赋之波逝不还，旁窦新增堤亦穴。一一裁量奏帝阊，帝意从之若靡遑。直令衰薾色渐起，又复三殿亟输将。正尔明廷勤借箸，公忽抽簪赋归去。去矣当如苍生何，道路惊传胡太遽。惭予驽钝蒙驱拂，辱比参苓成药物。顾今感激岂私恩，所为庙廊思黼黻。江湖庙廊故相关，鸿飞遵渚公其还。天为保厘属元老，太傅岂得淹东山。吁嗟乎太傅岂得淹东山。
