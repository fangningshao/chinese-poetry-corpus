玄真观藏真庵（明·赵康鼎）　　七言律诗　押侵韵	石路黏云紫翠深，数番茅夹一张琴。丹成九转两三粒，妙在半生方寸心。入碗茶香妨午困，过山云影碍檐阴。不知真诀今何在，鹤怨猿惊绕树林①。
顺德（一作 宋  赵鼎 诗）玄真观紫霄圃（明·赵康鼎）	群仙邀我游蓬岛，白鹤随人拾瑶草。英灵指点洞门开，前行后拥商山皓。崎岖石路燕尾分，露湿蟠桃压竹倒。千山万山云气深，琅玕珠树霜风老。王乔缥缈自天来，世许高情两相好。中有一人字安期，笑捧金盘具瓜枣。食之令人可长生，遨游八极登天行。有时一日三万里，西风鹤背霞衣轻。有时亦复一暂息，长歌一曲烟云凝。高垂铁锁苍苔古，云是神仙紫霄圃。芒鞋竹杖蹑步闲，丹凤飞来向人舞。云中鸡犬异人间，药灶丹炉用心苦。开轩一饮三百杯，檐花乱落天飞雨。青红黑绿乱眼前，万草千花莫能数。茫然拂袖下山来，白发婆娑镜中睹。
