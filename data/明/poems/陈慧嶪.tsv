恩赐花糕嘉宴恭赋（明·陈慧嶪）　　七言律诗	节届重阳晓漏催，承明金殿御筵开。杯擎竹叶含秋翠，糕荐瑛盘似雪皑。一介微臣叨侍奉，九天甘露荷栽培。宣朝胜事今犹昨，喜起赓歌溢玉阶。
偕容瞻公同年北上漫兴（明·陈慧嶪）　　七言律诗　押江韵	雀舫翩翩发大江，江干瑞霭晓行幢。文章似锦裳堪补，意气如虹鼎并扛。万里浪头鳌驾六，五云天际凤飞双。与君共挟芙蓉锷，一扫群英力尽降。
早发阜城（明·陈慧嶪）　　七言律诗　押灰韵	平沙漠漠露皑皑，晓望青齐曙色开。泰岱千寻排汉入，河流一带自天来。东周胜迹原非旧，北海遗踪半欲颓。见说尼山衣钵在，令人瞻对却徘徊①。
