赋采香径（明·卢昭）　　五言律诗　押支韵	遥怜采香径，还忆种香时。绿水萦兰棹，青娥驻彩旗。盈盈春满把，冉冉碧含滋。持赠钟陵去，芬芳慰所思。
过吴淞江（明·卢昭）　　七言绝句　押先韵	霜林纤月堕疏烟，有客同舟思欲仙。何处吴歌闻《白苎》，满江秋色坐青天。
题吕□□鹤亭斗茶图（明·卢昭）　　七言绝句　押阳韵	花阴小队斗□章，渠碗香分第二汤。莫傍酪奴风味好，内厨催送大官羊。
浣花馆（明·卢昭）　　七言绝句　押微韵	黄柳华香水上衣，褰帘亭上挹春晖。兰桡一道微风入，却逐金塘燕燕归。
淡香亭 其一（明·卢昭）　　七言绝句　押文韵	玉山佳处野亭分，千树梨花白似云。仙袂倚风林下得，淡香和月夜深闻。
淡香亭 其二（明·卢昭）　　押文韵	生憎蛱蝶迷春色，不待狻猊换夕熏。西郭东阑已陈迹，总传芳扃重鹅群。
