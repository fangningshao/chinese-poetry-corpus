洮岷道中（明·何孟春）　　五言律诗　押阳韵	景色来西徼，萧条信远方。水分羌部落，山绝汉封疆。几处青稞熟，深忧白雨伤。荒城谁为守，十室九逋亡。
镇夷道中（明·何孟春）　　五言律诗　押歌韵	不谓来沙碛，还当渡黑河。时平疆场广，地重戍兵多。禹迹谁修复，天城鬼护呵。居延遥可望，无奈合黎何。
送菊涯翁（明·何孟春）　　七言律诗　押尤韵	山径曾陪九日游，数枝还为一尊留。买从远市聊供节，栽向名园合擅秋。渐老有人怜客瘦，乍寒无客替蜂愁。多情不用防吹帽，短发犹禁插满头。
流河驿登舟（明·何孟春）　　七言律诗　押先韵	半村鸡犬驿楼偏，芳树轻阴憩午船。林屋燕穿花下雨，篷窗人坐水中天。痴儿书簿还多事，老子江湖本夙缘。寒渌一㪺堪醉古，愧无佳句托吟笺。
杂画（明·何孟春）　　五言绝句　押尤韵	莫道春风好，春风易白头。君看花里鸟，亦有世间愁。
送王伯安南都审刑（明·何孟春）	秋雨弥天来，秋风动地发。秋官方用权，暑气扫七月。四牡复何之，时当奉天罚。黄纸下青冥，钦哉惟帝曰。罪毋脱秦黥，法勿加楚刖。三覆五覆间，务使事情核。宸衷一寸丹，载拜书之笏。年来民俗漓，肯长其告讦。年来吏事冗，肯听其唐突。持此直如弦，何人行请谒。持此平如衡，何人得乾没。莫将五德凤，拟以独击鹘。笔端有造化，还解肉冤骨。山川几经历，岁月去飘忽。簿书盈几席，肯作尘劳咄。夜分灯火孤，清兴谅难汩。检点纪行篇，浮踪遍吴越。归朝拟何时，欲及众芳歇。民物哀矜余，转觉心如龁。好为万言书，伏奏苍龙阙。
东山草堂四首为刘大司马作（以四字为韵）（明·何孟春）　　押东韵	唐朝绿野相，宋代独乐公。起居候夷狄，姓氏传儿童。古人不可作，谁是间世雄。我公后其人，德业正尔同。来为下览凤，去若冥飞鸿。完名归造物，一节见始终。区区汉两疏，图画未足工。东山在何许，亦在东门东。
