春晚（明·吴会）　　五言律诗　押先韵	风雨春如客，烟霞日似年。莺歌把酒听，花落抱琴眠。树暗藏书谷，香流洗药泉。好怀无处说，谁与系江船。
江村（明·吴会）　　五言律诗　押先韵	红树江村外，黄芦野水边。叶深风落地，禾偃涝余田。雁鹜违寒日，牛羊入远烟。岸人连棘户，尽室避军船。
次韵奉题吴彦贞华林别业（明·吴会）　　七言律诗　押青韵	郡城南去有华亭，花木成林竹绕汀。照影凤凰临月镜，传声鹦鹉隔云屏。分栽柳入《陶潜传》，点校茶归陆羽《经》。我亦延州老孙子，对江相望乐清宁。
题崇山刘氏园亭（明·吴会）　　七言律诗　押萧韵	西山三叠郁岧峣，亭上看山翠欲飘。杨柳小楼风满席，芙蓉清沼水平桥。美人歌处倾金杓，仙客来时度玉箫。我忆醉眠花底月，满衣香露夜萧萧。
送别阴阳教授（明·吴会）　　七言律诗　押文韵	天官艺学久庞纷，太史名家属有闻。宝历敬时颁岁正，铜仪窥夜识星文。乌飞圭表移光影，龙咽筹壶定刻分。归后更详东井分，五珠何日聚贤群？
题扇赠首坐（明·吴会）　　七言绝句　押庚韵	提来电掣风千里，放下云沉月五更。举似坐中三百众，定从何处有风生。
宫人欠伸图（明·吴会）　　七言绝句　押支韵	舞困歌慵酒梦迟，小栏舒腕转腰时。落花垂柳娇无力，都送春愁上两眉。
