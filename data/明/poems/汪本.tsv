溪行呈元之族祖（明·汪本）　　五言律诗　押庚韵	雨濯山光润，风吹溪响清。有怀成远咏，无伴趁幽行。野草不媚世，沙鸥宁近名。归来卧松石，新月西林生。
边夫怨（明·汪本）　　七言绝句　押东韵	一枝长戟六钧弓，千里山河百战中。惆怅故园衣不到，边城容易起秋风。
春日睡起有怀张廷毓评事（明·汪本）　　七言绝句　押文韵	睡起西林日又曛，嘤嘤啼鸟隔窗闻。吴山越水人千里，杨柳桃花春八分。
客归（明·汪本）　　七言绝句　押麻韵	十年辛苦厌尘沙，只见秋风不见家。今日归来篱落下，肯将醒眼对黄花。
夜宿芦潭（明·汪本）　　七言绝句　押覃韵	石尤风动驻征帆，千里孤光月正南。翘首故林天一角，水禽相伴宿芦潭。
春暮（明·汪本）　　七言绝句　押麻韵	转壑穿林驾小车，曈昽初日散平沙。春光恰似秋容淡，处处春风吹落花。
舟中有成（明·汪本）　　七言绝句　押麻韵	故乡南望渺无涯，水面云深日又斜。欲问浮生何所似，试来风处看杨花。
晚兴寄罗子应程师鲁（明·汪本）　　押歌韵	白日下平野，长风起层波。美人不可见，消息今如何。愁边草木歇，梦里关山多。惜哉岁云晏，回首鬓将皤。
