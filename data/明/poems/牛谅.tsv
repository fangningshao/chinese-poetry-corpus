庚戌五月十三夜梦侍读先生枕上成诗（明·牛谅）　　七言律诗　押东韵	出使艰虞万里同，归期日日待秋风。宁知永诀蛮江上，才得相逢客梦中。岸帻尚看头似雪，掀髯犹觉气如虹。起来抆泪凭阑久，落月啼螀绕殡宫。
破窗风雨图（明·牛谅）　　七言律诗　押先韵	风雨东南接漏天，客窗吹破碧纱烟。十年世事关心曲，一片秋声到枕前。花落不妨尊有酒，客来未觉坐无毡。老予曾觅苏端隐，藜杖春泥绿水边。
红梅（明·牛谅）　　五言绝句　押语韵	陇头人未来，江南春几许？惆怅玉箫声，吹落胭脂雨。
画梅（明·牛谅）　　七言绝句　押支韵	梨花云底路参差，折得春风玉一枝。南雪未消江月晓，欲从何处寄相思。
