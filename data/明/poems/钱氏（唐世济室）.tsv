满庭芳（明·钱氏（唐世济室））	古树阴浓，新篁翠浅，乍阴过雨还晴。方塘对岸，留得小红英。消受茶芽蕨笋，髹几净、云母窗明。薰风至，钓丝摇曳，无处立蜻蜓。喜灌园君志，辟纑吾职，两意相并。把当前，好景直拟蓬瀛。怎便尘劳尽谢，长无事、心境双清。家园好，藕花如锦，波面想盈盈。
满庭芳（明·钱氏（唐世济室））	一片松阴，半庭梧叶，纵横占满空阶。授衣时节，砧响隔墙来。渐老懒亲刀尺，褰帘望、秋色佳哉。真难料，千馀里外，来看木樨开。叹阎浮狭小，斗争坚固，利嫁名媒。怕胸中块垒，辜负新醅。但使逍遥鹏鴳，知何事、荏苒萦怀。高楼晚，孤鸿别浦，乡思忽相催。
