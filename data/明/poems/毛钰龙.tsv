镜（明·毛钰龙）　　五言律诗　押灰韵	样出秦宫制，团团宝月回。虚空开物象，心迹远尘埃。影覆香罗帕，光生碧玉台。绣囊鸳鸟并，珍重嫁时裁。
纸（明·毛钰龙）　　七言绝句　押尤韵	家住稽山剡水头，陈玄毛颖忆同游。荣封楮国金符在，尺素修成五凤楼。
冬夜（明·毛钰龙）　　七言绝句　押蒸韵	玉井无声户已扃，一庭霜月冷如凝。谁怜寂寞书窗下，冻影梅花伴夜灯。
