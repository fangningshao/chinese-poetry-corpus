小重山 秋闺（明末清初·纪映淮）	萧瑟幽闺更漏长，庭前丛桂发、暗飘香。月明露白渐生凉，轻风起、时拂郁金裳。远雁一行行，相看还伫立、怯空房。幽怀几许总难量，兰缸灺、花影欲窥窗。
南歌子 秋思（明末清初·纪映淮）	翠菊娇秋色，金蓉衬晚霞。倦来无力倚红纱。恨杀孤鸿一点、叫天涯。
桃源忆故人 暮春（明末清初·纪映淮）	楼前花逐东风舞。惟有杨花堪妒。一味入帘穿户。不管愁人顾。枝头杜宇声偏苦。叫得斜阳欲暮。门外残红无数。零落横塘路。
醉桃源 早春（明末清初·纪映淮）	疏帘不捲早春寒。残梅倚石栏。碧天无际路漫漫。孤云独去闲。丝添鬓，意阑珊。频将双泪弹。中庭明月又团团。愁人不要看。
鹧鸪天 有感（明末清初·纪映淮）	落尽红香绿满枝。韶光如驶去难追。春归过去鹃啼血，小阁帘垂乳燕窥。情脉脉，意孜孜。无言常自费寻思。连天草色和烟碧，何事东风着意吹。
小重山 端午（明末清初·纪映淮）	闲窗独坐病馀身。惊闻画鼓闹，在河津。始知节届佩符辰。彩丝系，输与少年人。一岁一番新。年光催短鬓。暗伤神。感时怀古欲沾巾。湘江渺，何处吊灵均。
传言玉女 咏残梅（明末清初·纪映淮）	疏梅枝上，昨夜又经春雪。依依窗外，恰对人寥寂。冷淡孤芳，一种幽情殊绝。休吹长笛，好留馀馝。瘦影横斜，正冰蟾好时节。乱点苍苔，无奈东风劣。梦断高楼，有恨无言可说。早听帘际，莺调新舌。
秦淮竹枝词（明末清初·纪映淮）	栖鸦流水点秋光，爱此萧疏树几行。不与行人绾离别，赋成谢女雪飞香。
