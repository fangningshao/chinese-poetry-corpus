詶左虞都尉二首（明·钱允治）　　五言律诗　押阳韵	知君才不偶，且复混行藏。官冷门罗雀，家贫剑脱装。旌旗闲细柳，词赋阻长杨。仲孺怜犹在，相看醒更狂。
长歌赠左虞世丈（明·钱允治）	将军干城自赳赳，岂徒罝兔称马走。人看燕颔复鸢肩，不识锦心仍绣口。曾悬金印耀兜鍪，楼船笳鼓淮之洲。秋风萋菲生道路，拂衣归猎南山头。南山归猎不得意，青鬓朱颜那可迟。但须肆志美遨游，肯令高抱空憔悴。醇醪八斗醉不醒，向人白眼无复青。有时挥毫吐胸臆，倒踏泰华翻沧溟。散为云霞结为绮，狂呼老杜醉呼李。谁言匡鼎能说诗，一时侪辈莫可拟。琅琊中丞人中龙，推毂唯称张长公。弇山似是习池上，葛强日日陪山翁。归来烟月五湖冷，独往翩然如泛梗。几向山僧乞石床，时逐飞云度前岭。忆昨值我横塘西，相将携手寻招提。深林趺坐花疑雨，青天挥盏醉如泥。坐拥沙弥不知返，醉语呫嚅日渐晚。扁舟荡漾菰蒲深，仰天大叫发㜕婘。胸中垒块浇仍多，土木形骸奈尔何。若令借与桃花马，定堕城边绿玉波。与君通家非一世，与君结交在绮岁。年来词赋穷而工，风期汗漫遥相励。余亦穷途失意人，读书三十未成名。纵君坎坷无遭遇，岂似吾徒终岁贫。
