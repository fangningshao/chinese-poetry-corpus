答周检校（明·张率）　　七言律诗　押覃韵	衡茅晚计卜溪南，水石幽奇得纵探。诗社往还青玉案，仙经借送紫泥函。渔村过雨行秋霁，龙洞开云坐晚岚。种橘垂成嗟已老，烦君多致洞庭柑。
钱塘怀古（明·张率）　　七言律诗　押灰韵	南渡诸陵玉柙灰，钱塘孤塔是幽台。石麟久向云根没，金雁何曾海上回。掘汉赤眉因世乱，宾周白马自天来。沛中王气非陵寝，徒使遗民过客哀。
兵后次衢州（明·张率）　　七言律诗　押寒韵	高壁深池表里宽，危楼飞阁水云寒。三年血战曾漂杵，两将身降惜盖棺。桑土尽如东郡赋，橘林犹带洞庭酸。群雄政似柯山弈，闲与樵夫缩手看。
乙巳元日（明·张率）　　七言律诗　押庚韵	四门击柝罢寒更，淮水淮山欲曙城。柏子添香延宿火，梅花吹角送春声。大星宾日光芒定，残雪兼霜物候明。故国亲朋俱献岁，异乡鱼鸟独关情。
