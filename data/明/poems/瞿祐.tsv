摸鱼儿 苏堤春晓（明·瞿祐）	望西湖、柳烟花雾，楼台非远非近。苏堤十里笼春晓，山色空濛难认。风渐顺，忽听得、鸣榔惊起沙鸥阵。瑶阶露润，把绣幕微搴，纱窗半启，未审甚时分。凭阑处，水影初浮日晕，游船未许开尽。卖花声里香尘起，罗帐玉人犹困。君莫问，君不见、繁华易觉光阴迅。先寻芳信，怕绿叶成阴，红英结子，留作异时恨。
