有渚轩宴集用韵答潘景升轩以顾渚茶得名余与景升不善酒而有茶癖故云（明·黄居中）　　七言律诗　押真韵	独醒惭逋酒债频，随君啜茗坐花茵。酒楼邀月人怀楚，茗渚抽烟鸟报春。话到丁年惊逝水，歌翻《子夜》动梁尘。犹怜掷果当年客，日日江皋赋雒神。
壬戌春日阅邸报有感二首（明·黄居中）　　七言律诗　押支韵	征兵索赋罢何时，西蜀东韩事可危。戈戟舌端谋国少，军麾纸上出关迟。天威未取鲸鲵僇，庙算犹同燕雀嬉。战守茫茫纷聚讼，狐臣纬恤泪空垂。
