寄玉溪舅（明·田顼）　　五言律诗　押齐韵	廉水扶桑北，石城勾漏西。吏情甘散地，春色在扶藜。榔叶斜侵屋，江鱼逆上溪。飘飘犯蛮府，泪应暮猿啼。
答傅木虚卜居西湖（明·田顼）　　五言律诗　押先韵	荇藻绿不歇，芳湖秋可怜。天低四野树，日落万山烟。朗月虚苓榻，疏花明钓船。时闻有过翼，遥寄卜居篇。
闻道（明·田顼）　　五言律诗　押鱼韵	闻道迷阳寇，东屯信不虚。风云随战伐，天地日丘墟。列峒分旗鼓，行营沓羽书。哀哀荷殳者，汝业本樵渔。
