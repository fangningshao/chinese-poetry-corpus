次韵答刘克勤（明·云峰住公）　　七言律诗	老来轩冕不须期，还慕林泉岁月迟。双眼长青惟爱客，满头都白苦缘诗。尚传天禄书千卷，犹对青藜杖一枝。无事闲来依佛日，白云深处启禅扉。
次韵答王祖年（明·云峰住公）　　七言律诗	南山得话岁寒期，道合宁论会面迟。元亮休官能入社，少陵问法悟观诗。茶烹石鼎新敲火，衣挂云松旧偃枝。自是一闲天所放，日高尚闭竹间扉。
送径山隆上主回吴中（明·云峰住公）　　七言律诗	海内车书喜混同，飞云流水逐行踪。秋风遍乞王城饭，夜月长听官寺钟。物外闲情怜淡泊，灯前软语话从容。明朝棹指吴天杳，矫首东南送断鸿。
