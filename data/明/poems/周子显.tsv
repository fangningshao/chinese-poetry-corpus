寄怀黎美周梁未央（明·周子显）　　五言律诗　押庚韵	读罢登楼赋，侵帘月正明。雀声催远树，蛙鼓送三更。世事方多警，乡关各有情。怀人频徙倚，离思满江城。
山居（明·周子显）　　五言律诗　押麻韵	幽意自不浅，行行竹径斜。自从悲坎井，终日溷烟霞。记性年来减，生涯鬓里赊。更愁楼上篴，点点落梅花。
答张芷园太史（明·周子显）　　七言律诗　押东韵	相看意气昔时同，犹忆琴樽纳晚风。海鹤唳惊庄蝶梦，林花啼染杜鹃红。烽烟不断连城市，词赋何须问拙工。愁听鼓鼙催日暮，挥戈谁是鲁连公。
园居答大司寇晓湘先生（明·周子显）　　七言律诗　押鱼韵	茅斋阒寂称幽居，溪上逍遥与世疏。尽日不通门客刺，经春懒报故人书。捎帘细竹含风响，绕榻轻云过水虚。愿得此身无俗累，何妨蓑笠老樵渔。
过诃林访智海上人（明·周子显）　　七言律诗　押先韵	趺坐皈依正觉前，遥从方外叩诸天。冥心悟入莲花藏，顶礼香浮翡翠烟。定后钵龙长护法，谭空林鸟似窥禅。祥河河却尘根净，共洒醍醐遍大千。
怀陈会斌职方（明·周子显）　　七言律诗　押冬韵	萧萧衰鬓泣行踪，世难为儒此日逢。羌笛月明悲甲胄，羽旄风动起蛇龙。空怜梦绕渔阳驿，几见碑悬立马峰。倚剑辕门看壮士，有谁投笔觅侯封。
慧云寺（明·周子显）　　七言律诗　押侵韵	慧云空翠郁沈沈，天籁泉声杂梵音。松柄风生飞玉屑，仙盘露滴布甘霖。龙参法外窥禅相，鸟聚香花印佛心。欲就金绳开觉照，无生同證古来今①。
