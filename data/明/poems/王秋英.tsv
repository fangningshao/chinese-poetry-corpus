冬日寄韩生于玉融（明·王秋英）　　七言律诗　押阳韵	朔风振憾似潇湘，满树归鸦噪夕阳。不见王孙停驷马，惟闻牧竖唤牛羊。荒山野水悲长夜，懒鬓疏容怯冻霜。漠漠阴云愁黯黯，几时相对一炉香。
归楚留别梦云（明·王秋英）　　七言律诗　押东韵	两年欢会梦魂中，聚散人间似转蓬。岁月无情催去燕，关河有信寄来鸿。剑沉延浦光终合，瑟鼓湘灵调自工。他日扁舟寻旧约，夕阳疏影楚云东。
潇湘逢故人慢（明·王秋英）	春光将暮。见嫩柳拖烟，娇花染雾。顷刻间风雨。把堂上深恩，闺中遗事，赞火留饧，都付却、落花飞絮。又何心、挈榼提壶，斗草踏青盈路。子规啼，蝴蝶舞，遍南北山头、纸灰绿醑，奠一丘黄土。叹海角飘零，湘阴凄楚。无主泉扃，也难得、有情鸡黍。画角声、吹落梅花，又带离愁归去。
