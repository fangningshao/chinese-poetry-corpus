题指月庵（明·照源）　　五言律诗　押麻韵	短扉将绿掩，小径倚村斜。老树借藤叶，新桐布屋花。渔歌传外港，鸥梦立前沙。静者离言象，门题指月家。
老僧（明·照源）　　五言律诗　押灰韵	早得安心法，柴门岂浪开。发长难剪雪，衣故不容埃。屈指僧中腊，寻思云外来。恐伤虫蚁乐，常诫坐莓苔。
挽大年法师（明·照源）　　五言律诗　押先韵	影堂灯永夜，想像似安禅。授法两三子，深心十二年。矮松方挂月，新塔已生烟。气结更何语，徒为叹逝川。
落花（明·照源）　　五言律诗　押灰韵	飘零思雨露，撩乱玷苍苔。苦被风常扫，因伤春斗开。娇莺歌绿转，痴蝶想红来。事尽如花事，荣时瘁亦催。
