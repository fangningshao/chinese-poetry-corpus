龟峰秋色（明·王思谏）　　七言律诗	城下长江城上峰，水光倒浸玉芙蓉。登临可著低低屐，涉览宜撑短短筇。且把金樽邀夜月，莫辞乌帽落西风。星河不隔飞云顶，早晚凭高到九重。
南山钓台（明·王思谏）　　七言律诗	相水东流湾复湾，苔矶流落自南山。浪翻桃瓣红鳞起，日入芦花百鸟还。渔笛几声江月上，客星一点水云间。如何结得羊裘侣，坐占矶头七里滩①。
题何仙姑祠（明·王思谏）　　七言律诗　押阳韵	一镜水泉漱玉凉，炼成云母夜生光。壶中自是烟霞变，井底谁知日月长。冷浸银河涵碧落，潜通地脉入沧浪。玉人环佩知何处，千载犹闻药石香①。
