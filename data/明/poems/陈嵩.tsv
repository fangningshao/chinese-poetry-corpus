游小金山（明·陈嵩）　　五言律诗　押先韵	老去惭韩子，閒来问大颠。三山如此果，四大是何禅。锥卓犹馀地，壶悬更别天。夜航随主驻，春棹费流连。
中秋后一日偕顶笪僧游蒲涧（明·陈嵩）	飞泉百尺醉琮琤，二十四涧涧涧鸣。涧边流出蒲花馨，尘缨未濯心先清。石欹路滑足凌兢，铁柱杖点铿有声。过桥野色纷青萦，两崖路绝半亩平。断碑横路苔斑青，碧虚旧观空留名。摩挲老眼看碑铭，十字剥落一字明。长风十里吹松笙，白云黄鹤相送迎。依稀远揖安期生，羽衣翛翛虚步轻。回头顾问同游僧，向来亦见此客曾。十问十笑十不应，飗飕顶笪影鬅鬙。别我向山我向城，欲驻不驻行未行。凭语空山老惠能，千年重访辽东丁。
