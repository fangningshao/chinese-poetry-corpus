秋日怀亲（明·杨文俪）　　五言律诗　押阳韵	玉露沾花湿，金风入幕凉。天连秋水碧，山带晚烟苍。抚景嗟时序，怀亲忆故乡。倚阑凝伫久，心逐雁南翔。
示钧儿（明·杨文俪）　　五言律诗　押先韵	又是清和候，梅黄细雨天。流光人竞惜，向学汝须专。美质尤难恃，虚名亦枉然。能酬题柱志，始见马卿贤。
折杨柳（明·杨文俪）　　五言律诗　押庚韵	昔去临岐路，柔黄缀树生。今来归故里，暗绿与楼平。花起轻飘絮，条声巧啭莺。因看攀折处，记取别时情。
秋日若舟斋作（明·杨文俪）　　七言律诗　押文韵	宁静书斋日易曛，泬寥天气叶纷纷。波澄曲沼明如镜，石磊晴窗洁似云。雁过数声愁寂寞，菊馀满径气氤氲。何须更向江湖去，明月虚舟总未分①。
采莲女（明·杨文俪）　　五言绝句　押萧韵	邪溪采莲女，日出荡轻桡。惯识溪中路，歌声入画桥①。
闻征瓦氏兵至（明·杨文俪）　　七言绝句　押文韵	绣门旗下陈如云，万里提兵净寇氛。多少材官屯海畔，策勋翻仗女将军。
初夏即事（明·杨文俪）　　五言排律	朱明初属夏，暑气渐侵轩。日午槐阴密，风清柳絮翩。黄云连麦陇，红雨落桃源。恰恰莺声老，喃喃燕语喧。卷帘对佳景，欲赋竟忘言。
