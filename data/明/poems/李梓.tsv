仙花嶂（明·李梓）　　五言律诗　押阳韵	山容还太古，花色艳新妆。不用分枝叶，偏能傲雪霜。题梅知国士，染柳占天香。传得琼宫种，何劳蝶梦狂。
崇祀乡贤诗（明·李梓）	子建赋才雄八斗，先生蕴奇倾二酉。寓言蒙叟亦危机，问字子云为吃口。孝廉抱膝傲眉山，屡蹶公车时不偶。顿悟因缘若草霜，乘箕回首白云乡。藏山业富书千卷，遗子象贤墨一庄。长公皋座才超越，贤声独迈扬天阙。仲君以次尽琳琅，州牧赞府盈床笏。吾程元气久不舒，前辈仪型几代虚。羡公丛桂风千载，藉有馀光被井庐。质行乡闾推表正，芳名俎豆相辉映。紫薇何必早蜚英，留与儒林歌且咏①。
