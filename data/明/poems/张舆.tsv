秋日湖中（明·张舆）　　七言律诗　押灰韵	风波千顷画船开，吹近芙蓉影里来。倒卷彩霞翻舞袖，斜飞白雨溢行杯。总宜园冷花无主，苏小坟空草作堆。为倩金戈挥落日，秋声莫向树头催。
湖上分韵得香字（明·张舆）　　七言律诗　押阳韵	晴麓云横万里长，出门步步是春光。近湖酒阁多红杏，隔岸渔家尽绿杨。箫鼓声寒心自醉，绮罗魂冷骨犹香。漫游不是矜年少，嬴得闲情似洛阳。
约可闲老人访王药圃（明·张舆）	明朝寒食风日晴，可闲欲同湖上行。先拾玉壶园上翠，却听瑶石山头莺。茶铛烦为试新火，杏酪不须和冷饧。君若肯将花径扫，日高相与到柴扃。
