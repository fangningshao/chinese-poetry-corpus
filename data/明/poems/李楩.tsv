溪行（明·李楩）　　五言律诗　押庚韵	少不惬幽况，因之舍棹行。径幽看鸟迹，竹暗得泉声。野烧痕初绿，溪烟涨正盈。閒心谁到此，驻屐听新莺①。
谒严先生祠（明·李楩）　　七言律诗　押先韵	雨雪归舟泛碧天，布帆轻稳客称仙。滩头人寂瞻遗躅，祠下潭空忆往年。盖代经纶传渭壑，一竿烟水绘涛笺。先生不钓千秋誉，悔着羊裘几未先。
游阴那山（明·李楩）　　七言律诗　押尤韵	五峰青削瞰罗浮，咫尺岚光冻欲流。幽壑有天皆作瀑，痴云无地不成楼。石留藓字还能读，雨冷藤花觉易秋。薄暮月钟随叶渡，遥同僧影静山陬①。
洪晖吉使君招游阴那山和韵（明·李楩）　　七言律诗　押寒韵	少年携笈押危峦，老忆晴云岫里看。出谷莺声遥唤友，趋城笠汗迫输官。山深樵子迟新步，溪涨渔人溯旧欢。幽事堪寻君许伴，乳鸥曲曲待前滩①。
失题（明·李楩）　　七言绝句　押微韵	采药空山归不归，扣门声更雨声围。隈檐两杏垂枝入，故弄拳珠点客衣①。
