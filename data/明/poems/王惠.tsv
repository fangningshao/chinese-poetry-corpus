程烈妇诗二首（明·王惠）　　七言律诗　押先韵	西风昨夜怒掀天，吹折瑶池并蒂莲。夫属妇言情已切，妇从夫死志弥坚。不惟大义今时重，犹有芳名后世传。最是伤心孤与老，一家两地隔蛮烟。
神应港（明·王惠）　　五言排律　押齐韵	江水奔投海，湍沙障作堤。萦纡盘数里，迢递接双溪。港窄波还漫，潮平岸始低。鲛人频揭水，蕃舶每胶泥。宋将威何赫，王师力并齐。辇沙劳畚锸，堰水跃鲸鲵。既辟俄云合，将通又复迷。海神驱万族，飓母驾群犀。别港开如堑，征帆径若溪。庙坛初建设，祭物盛提携。不独便舟旅，更兼喜旄倪。当时神显应，此日客分题。烂漫离杯劝，娇腾驻马嘶。不堪情缱绻，回首暮云西①。
