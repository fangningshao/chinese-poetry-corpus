秋日集海珠寺（明·潘豫之）　　七言律诗　押灰韵	雪后移舟江上台，潮声听处兴悠哉。风声萧寺随钟去，月过佗城逐雁来。僧向中宵亲洗钵，人从何处度浮杯。可怜日夜东流急，不念驰光白发催①。
厓山吊古（明·潘豫之）　　七言律诗　押侵韵	水国波涛昼自阴，两厓拱木郁成林。未论一旅兴王地，独惜三仁报主心。赤羽不归航海戍，白鹇遥共落星沈。英雄从古多遗恨，极目东流思不禁。
游浮邱呈赵太史（明·潘豫之）　　七言律诗　押删韵	芳郊十里带溪山，仙吏情兼水石间。讵但丹砂垂世外，却移玄圃在人间。平芜莽莽孤烟断，落日苍苍独鹤还。何事桃源重借问，暂来此地远尘寰①。
观鱼台（明·潘豫之）　　七言律诗　押侵韵	洑岸沿堤灌木阴，高台晴色散披襟。清秋一寄知鱼兴，千载空悬傲吏心。濠上绪风吹夕照，天边鸣籁入寒林。向来延睇苍烟迥，名迹荒凉共古今①。
