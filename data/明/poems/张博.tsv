战城南（明·张博）　　五言律诗　押微韵	胡马犯金微，将军出塞飞。艰难青海战，辛苦白登围。坐作随金鼓，驰驱拥铁衣。羌胡无尽日，乡国几时归。
上之回（明·张博）　　五言律诗　押东韵	深秋边警动，六御向回中。虎旅千军合，龙舆万乘雄。歌风凌白日，按剑落长虹。北望单于道，烟消绝域空。
陇头水（明·张博）　　五言律诗　押庚韵	万里胡沙阔，三秋陇水清。一从过绝塞，无复问归程。边马嘶寒月，胡笳乱柝声。不堪回首处，凄断望乡情。
阙题（明·张博）　　七言律诗　押尤韵	层岩突兀倚江流，日落山门泊客舟。古寺迥悬残照里，寒钟半落碧峰头。攀穷曲磴诸天近，路入空云五月秋。云水可能分半榻，他年应为买山谋①。
和韩孟郁回文（明·张博）　　七言律诗　押微韵	秋天海上早鸿飞，隔岁惊看远信归。愁里望来书咄咄，阵成空度影依依。流云暮映寒江静，碧汉秋垂晚露微。幽意野情牵别恨，楼高照落月中机。
听角（明·张博）　　七言绝句　押阳韵	十万旌旗出海方，戈船夜度水云长。数声画角楼头起，吹落遥天万壑霜。
春闺回文（明·张博）　　七言绝句　押支韵	妆残对景晚风悲，隔岁惊看久别离。芳树几生云外岭，香传不上陇头枝。
杂诗（明·张博）	狐白足禦冬，贵其服无斁。何当大火流，忽以代絺绤。物性自有常，时序忽复易。人生一世间，岂能调众适。朝为人所推，暮为人所嫉。重之即丘山，轻之比蝉翼。自非金与石，焉能不销铄。唯当慎尔仪，守一永不忒。
闺怨（明·张博）	那年离别去，只道投京国。京国人不归，音书到塞北。少年夫妇不同欢，纵使封侯有何益。还家拜母心内伤，何不当时委道傍。
