蝶恋花（明·张綎）	紫燕双飞深院静，簟枕纱厨，睡起娇如病。一线碧烟萦藻井，小鬟茶进龙香饼。拂拭菱花看宝镜，玉指纤纤，捻唾撩云鬓。闲折海榴过翠径，雪猫戏扑风花影。
风流子（明·张綎）	新阳上帘幌，东风转、又是一年华。正驼褐寒侵，燕钗春袅，句翻词客，簪斗宫娃。堪娱处、林莺啼暖树，渚鸭睡晴沙。绣阁轻烟，剪灯时候，青旌残雪，卖酒人家。此时因重省，瑶台畔、曾遇翠盖香车。惆怅尘缘犹在，密约还赊。念鳞鸿不见，谁传芳信，潇湘人远，空采苹花。无奈疏梅风景，碧草天涯。
