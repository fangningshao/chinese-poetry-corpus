石帆别业（海宁县）（明·顾辰）　　七言律诗　押删韵	买断西邻水一湾，开门正对马鞍山。半茅半瓦屋不漏，一咏一觞心自闲。牧笛雨中春鸟散，钓丝风里暮潮还。更无豚犬平生累，肯信桃源隔世间。
题钱山水仙花（明·顾辰）　　七言律诗　押阳韵	宴罢瑶池曙色凉，凌波仙子试新妆。金盘露积珠襦重，玉佩风生翠带长。万里弱流通阆苑，一帘疏雨隔潇湘。岁寒林下花时节，只许梅花压众芳。
