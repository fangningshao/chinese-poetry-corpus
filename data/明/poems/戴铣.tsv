经古莫州（明·戴铣）　　五言律诗　押先韵	城势尚蜿蜒，风光异昔年。民垣公署瓦，兔穴战场田。古树无秋色，残碑有暮烟。废兴自常理，临眺思凄然。
赠祁君榕湾（明·戴铣）　　七言律诗　押微韵	巽水当年接太微，至今流派自相依。可胜地远人还杰，岂谓泉甘土又肥。溪阁为谁留姓字，鹭鸥何处问心机。往来引起风雩咏，童冠相随日暮归①。
闺情（明·戴铣）　　七言绝句　押阳韵	春眠初起亸残妆，倦倚雕栏谩自伤。那得落花随水去，为侬传恨与刘郎。
出塞二首（明·戴铣）　　押灰韵	军行入大漠，遥见胡骑来。死战四五合，白日昏黄埃。战败虏星奔，血洒阴山隈。高功在主将，南向班师回。
