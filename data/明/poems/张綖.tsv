咏行（明·张綖）　　七言律诗　押支韵	纨扇轻裾到处宜，暖风摇曳细腰肢。相逢绮陌回眸处，瞥见雕栏转角时。零乱佩环来冉冉，飘摇罗带去迟迟。东昏未识凌波趣，枉着金莲步步随。
咏芭蕉（明·张綖）　　七言律诗　押东韵	长叶翩翻绿玉丛，植来况是近梧桐。美人闲立秋风里，羁客孤眠夜雨中。情逐舞鸾偏易感，事随梦鹿渺难穷。太湖石畔新凉院，何处吹箫月满空。
香奁诗三首（明·张綖）　　七言律诗　押元韵	翡翠笼深烛影昏，当时一见已销魂。歌残玉宇云千叶，醉损珠帘月一痕。欲说竟成闲撚袖，偷看多是半衔樽。而今惜蕊怜花意，只有垂杨半倚门。
