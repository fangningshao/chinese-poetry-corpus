花间有赠（明·顾斗英）　　五言律诗　押歌韵	十五画新蛾，纱窗乍学歌。纤腰微约素，美睐暗回波。遇赏春愁少，逢欢夜态多。名花非不艳，解语奈卿何。
残柳如新柳（明·顾斗英）　　七言律诗　押庚韵	西风萧瑟柳条轻，翻似依依乍向城。看去尚含南浦恨，折来俱是故园情。枫林解点桃花色，杜宇能为黄鸟声。留得旧时余影在，秋江一路月扶行。
秦淮小姬（明·顾斗英）　　七言绝句　押萧韵	一片春山乍学描，缠头初试紫霞绡。章台无数青青柳，最惹东风是嫩条。
