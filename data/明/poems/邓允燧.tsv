南山（明·邓允燧）　　五言律诗　押删韵	列巘争奇出，胜形羡此山。东流千涧汇，南望一屏环。雄作江城镇，初分岭海关。峰头凝紫气，支策愿跻攀。
碧落洞（明·邓允燧）　　七言律诗　押灰韵	巨灵一擘洞天开，古迹磨崖次第裁。石乳乘帘悬画景，山空浮盖倒琼台。遇仙室近消应息，望气岩高往自回。且借清泉供吐纳，机忘是处有蓬莱①。
桃溪书院 其三（明·邓允燧）　　七言律诗　押尤韵	胜地桃溪敞陌头，南山佳气蔼亭楼。风传竹韵笙簧奏，波漾霞光锦绣浮。豹变泽文看紫雾，仙才丛桂想千秋。地灵自是人多杰，蹊下芳名万古留①。
桃溪书院（明·邓允燧）　　七言绝句　押齐韵	寻幽郊外到桃溪，翠荻垂萝景物齐。瀛海有人摇采笔，气吞云梦跨虹霓。
