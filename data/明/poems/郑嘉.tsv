秋日怀孟熙先生（明·郑嘉）　　五言律诗　押支韵	故人丘壑隐，尘路往来迟。寒暑空相忆，云山不可期。古碑梅福寺，荒井石郎祠。旧日同游处，偏劳入梦思。
送辰长老住横山寺（明·郑嘉）　　七言律诗　押阳韵	紫檀烟凝鹤回翔，清磬泠泠出上方。岩畔异花熏讲席，涧边修竹护禅房。东林结社莲初种，南岳分春茗乍香。三伏炎蒸应不到，绿萝风洒石龛凉。
幼女词（明·郑嘉）　　五言绝句	下床着新衣，初学小姑拜。低头羞见人，双手结裙带。
木芙蓉（明·郑嘉）　　押寘韵	绿岸芙蓉花，花秾叶逾翠。影落空潭秋，新妆镜中媚。朝来白露浓，胭脂堕红泪。
题阳关送别图（明·郑嘉）	漠漠杨柳花，青青杨柳树。带花折长条，将送行人去。灞陵勿淹留，明日发沙洲。沙洲连塞路，望望使人愁。愿推双车轮，推过寿昌县。寿昌何蔚蔚，边城如眼见。别曲歌且停，春醪香更清。一杯歌一曲，曲尽两含情。含情岂无语，别离心更苦。懊恨别离多，欢娱能几许。万水复千山，人去几时还。谁言功名好，侬道不如闲。
