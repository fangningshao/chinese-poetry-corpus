咏怀五首（明末清初·马鸣萧）　　五言律诗　押江韵	投畚去南亩，羲皇入北窗。相将重彝鼎，何敢问旌幢。淡荡云中树，委蛇天际艭。悠然别有得，一壑与长江。
早春用僧齐己韵（明末清初·马鸣萧）　　五言律诗　押删韵	柳岸冰初解，数声雁北还。青波萦古渡，黄鸟啭深山。春草春风里，一诗一酒间。是非都不问，兴至但开颜。
故园（明末清初·马鸣萧）　　五言律诗　押庚韵	将诗寻古意，呼酒散幽情。日逐黄尘远，风吹绿水明。地偏堪独坐，人老慎多营。好在故园里，行耽野鸟声。
闻说（明末清初·马鸣萧）　　七言律诗　押元韵	疏慵只合抱云根，多病那堪更耐烦。丹壑关情空偃卧，绿萝何意自偏翻。神疲早厌茶铛沸，形老惟馀药裹存。闻说神仙不曾见，淼茫却笑武陵源。
惕斋用东坡韵（明末清初·马鸣萧）	四时无休歇，过去那堪数。二气自升降，天地亦何语。独坐望云烟，波鸟时高举。为怜衰谢人，白发剩几缕。支离叹此身，短筇难为拄。况复人间世，霜雪杂风雨。故园枣栗熟，剥落动盈筥。不定若飞蓬，飘欻及黄土。隐几澹无营，丘壑倘相许。
