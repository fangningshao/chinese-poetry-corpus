归山诗（明·杨钦）　　七言律诗　押侵韵	曾沐殊恩入翰林，翰林风月未关心。瀛洲影射孤鸿渺，鳌禁难拘野鹤临。烟雨一蓑流舜泽，风花两味壮陶襟。茅檐高出千峰首，凡鸟归来没处寻。
适志诗（明·杨钦）	问寝茅檐下，鸡鸣露未稀。髡彼两髦者，怡然下庭闱。菽水甘淡泊，藜鹑禦寒饥。斑衣初舞罢，红日上来迟。六艺课诸子，五谷勤四肢。使君问来路，童子云不知。峰头探月窟，山腰系虹霓。尘埃飞不到，天命乐奚疑①。
