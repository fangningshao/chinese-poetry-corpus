舟泛吴淞江（明·卢熊）　　五言律诗　押萧韵	早发木兰桡，江行趁落潮。雨分牛脊近，云隔马鞍遥。弟妹成疏阔，交朋竟寂寥。谩持昌歜酒，那得客愁消。
娄江夜泊（明·卢熊）　　七言律诗　押先韵	朔风塞雁渡江烟，访旧东游夜泊船。野水似龙争入海，大星如月独当天。荒村梦寐清秋夜，乡馆间关白发年。兵革飘流无定著，渺余何处赋归田。
吊刘龙洲墓（明·卢熊）　　七言律诗	征衣破帽老骑驴，籍甚才名总不如。发愤每陈平虏策，匡君曾上过宫书。苔封断碣秋烟外，草暗荒祠劫火余。欲奠椒浆歌楚些，西风落日更踌蹰。
寄朱伯盛（明·卢熊）　　七言律诗　押阳韵	白首耽书更不忘，鹄文虫篆烂生光。高人为赋峨冠石，太史曾题琢玉坊。野屐蹋云闲看竹，春帘凝雾静焚香。别来又泛松陵棹，渺渺轻鸥江水长。
浣花馆（明·卢熊）　　五言绝句　押庚韵	千步垂杨柳，阴连喜水生。华深吹落絮，叶密坐流莺。
高陵篇（并序）（明·卢熊）	炎精昔衰谢，海内皆鼎沸。董卓乱天常，曹瞒据神器。皇图竟沦没，昭烈尚颠沛。大野龙蛇斗，强弱共吞噬。有吴起江东，父子迹相继。破虏既忠壮，讨逆亦猛锐。发愤兴王业，指顾定吴会。句章破妖党，长沙掳勇鸷。灵威慑遐迩，义声薄中外。叱咤宛颍平，驰骋风霆厉。园陵赖修塞，山越销氛沴。徇国誓捐躯，赍恨悲早世。四叶垂鸿烈，三方开鼎峙。庙号极尊崇，功德褒显谥。□□□□□，补益见明智。当年奉烝尝，同穴祔幽竁。后代得贤令，洒扫给奴隶。斯文传至今，读者为歔欷。讵知岁月久，椎剽堕奸计。铭传赤乌字，镜括苍螭鼻。瑰珍付豪敚，遗甓留款识。或云金龙船，光怪发灵掞。云旗纷㫃蹇，鬼物啸阴晦。登陟增感伤，宰木亦斩刈。骊山锢三泉，徒为身后累。俯仰千载余，英雄凛生气。伊谁任封殖，激劝由长吏。陈诗系风教，拭目睹高谊。魂兮或可招，欲效楚人㱔。
白云海（范阳卢熊公武篆颜） 其一（明·卢熊）	山中山中白云深，丈人看云悟云心。挂冠笑傲白云外，结楼面势西山阴。琼户璇题玉为牖，朝暮白云栖拱斗。下视醯鸡瓮里天，车如鸡栖马如狗。昆仑方壶图画里，长风吹云海波起。青鸾白鹿满芝田，目送归云心似水。惭予执笔此操戈，暮下驰驱将奈何。雨雪沾衣去家远，寒谷正待嘘春和。此身如云等飘絮，日夜归心水东注。负郭能分二顷田，我亦还依白云住。
