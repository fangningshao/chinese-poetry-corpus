宿飞云顶见日庵（明·张津）　　押支韵	秣马临朱明，理策还自支。登高自林麓，因得穷幽奇。二楼标石丛，一桥跨水湄。罗山屹中天，浮山郁相持。四百三十峰，罗列如诸儿。夜来仙乐鸣，呼童酌清卮。萝月映孤岑，山风搴薄帷。须臾海色动，万国迎朝曦。因思孔圣没，岂有长夜时。起视庵之前，寸心空自悲。西北尚浮云，东南日茧丝。所愿答升平，功业愧未熙。倘遂营丹砂，来寻鹿与麋。怆然别羽客，且结汗漫期①。
