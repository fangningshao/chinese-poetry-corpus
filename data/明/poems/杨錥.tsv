江上老渔行为赠大司农白阳毕老年丈请告荣归（明·杨錥）	时当海内诎兵食，特拜司农为周急。伟哉我公膺厚恩，曳履南来殚心力。根本重地回空虚，能易嗷嗷为啧啧。无人无我似浮云，足食足兵真报国。公家吏部旧有名，会计度支先率职。伍誉力崇倚眷殷，疏议宏才兼胆识。胡为瑞凤千仞翔，欲作大鹏六月息。力请天庭乞赐闲，百寮需赖何凭式。予也小子更依依，与公爱弟况同籍。趋送匪徒堂属情，相期端见栋梁植。白门祖饯盛衣冠，绿野游娱暂文墨。帝心简在卜金瓯，元老终为圣君翼。
