铁山寺留题（明·薛采）　　五言律诗　押麻韵	古寺倚山谺，云林境自嘉。圣灯燃碧落，忍草带幽花。少憩悟真性，清谈及法华。山僧劳远送，一笑日初斜。
海云亭（明·薛采）　　五言律诗　押尤韵	千寻岩石古，百尺野亭留。山月斜侵簟，春云曲抱楼①。磴通幽涧出，槛挹大江流。此地堪陶兴，无劳问十洲。
戏题大小姑山（明·薛采）　　七言律诗　押支韵	百里长湖怀二姑，二姑何嫁水之湄。彭郎矶上曾频目，五老峰头怎画眉。参商姊妹成虚渡，牛女夫妻似误期。江中萧索谁为侣，卧对孤星岁月迟。
除夕立春（明·薛采）　　七言绝句　押真韵	昨夜东风散紫宸，朝看淑气满江津。客裘定少三更雪，岸柳先看一日春。
长门怨（明·薛采）　　七言绝句　押先韵	玉莲合殿散青烟，花泣长门春可怜。自恨此身不如燕，寻常飞到御床前。
明妃曲（明·薛采）　　七言绝句　押灰韵	一下妆楼国色灰，琵琶留恨不胜哀。乍闻塞马嘶胡月，疑是中朝遣使来。
山中即事（明·薛采）　　七言绝句　押麻韵	独木楼西日未斜，相阴竹影荫檐牙。山中麋鹿忘机久，群食疏篱小豆花①。
吴烈妇歌（明·薛采）	海滨传节烈，变故激而然。不谓吴门妇，从容殉所天。结发方三载，离首不忍言。弦断悲孤凤，镜剖泣分鸾。愿同比翼去，捐躯以待亡。有怀哀未字，勉为立孤延。娠女不卒畜，之死矢靡慝。自经还绝粒，百计不我力。壮哉烈妇志，矫矫凌秋日。人亦谁无死，烈妇死自别。岂若匹妇谅，乾坤与不灭。
惭愧岩三柏歌（明·薛采）	惭愧岩下三株柏，云是咸通岁里植。翠叶参天绿缛繁，历尽三冬不改色。南株身大近百围，长直堪为杗与栻。中株虽小不及寻，二干亭亭似双戟。北株本大亚南株，五尺分为六干殊。三物皆含栋梁具，工师未遇空踟蹰。呜呼杜栎满道区，匠人妄采为薄栌。脆理腋沉又速朽，何用丹垩涂其肤。易大最是水中榆，弱质岂堪金露濡。吾闻豫章之生最难大，七载针萌未骀荡。千年培植饱风霜，峥嵘直出青云上。奈何此柏独抱奇，神物护之应有意。鹳鹄时栖止，狝猿攀其枝。昏鸦剥啄皮肤皴，蝼蚁出入空柯萎。古来材大用皆晚，群儿见愠安足嗤。
