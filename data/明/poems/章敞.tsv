送李推官谪湖南（明·章敞）　　七言律诗　押元韵	玉陛朝承明主恩，扁舟八月下荆门。断烟斜日荒山路，野水寒鸦独树村。江浦潮声天外远，衡阳秋色望中昏。鹧鸪声里湘江暮，莫赋《离骚》恐断魂。
称心寺看竹（明·章敞）　　七言律诗　押寒韵	山深无数碧琅玕，爱静人来取次看。地匝翠云侵骨冷，径迷苍雪蔽天寒。风敲玉佩惊清梦，月浸金波起宿鸾。我欲平分僧半榻，烦君日日报平安。
