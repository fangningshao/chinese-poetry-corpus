谒韩昌黎祠（明·袁邮）　　七言律诗　押阳韵	百代文章仰大方，江流河派共悠长。寒云飞尽衡山见，碧汉高县北斗光。原道一篇心独慕，闻韶三月味能忘。牛羊休牧祠堂草，岁岁春风岁岁芳。
陪湛甘泉游白云（明·袁邮）　　七言律诗	振衣扶杖蹑高峰，四望群山尽仰宗。深树日晴多鸟语，古潭云暖有归龙。林泉胜概今全得，城市心情觉尽空。回首羊城天咫尺，丹楼碧阁晚烟濛。
由羊城如惠州泊源头次蔡明弼斋长韵（明·袁邮）　　七言律诗　押尤韵	曾记羊城两月游，此身漂泊又源头。柳边烟雨清江梦，枕底波涛泛夜舟。风送天香来惠水，鸟传春意入罗浮。明朝一棹冲寒去，白鹤峰前雾气收。
季冬山行（明·袁邮）　　七言律诗　押微韵	瘦筇扶我欲何之，一片风光度翠微。爱景祇凭诗作侣，冲寒聊借酒为衣。雪迎梅萼先春发，鹤带湖霜向日飞。何日罗浮一登眺，谩携光霁咏而归①。
题南山为表兄李世资（明·袁邮）	仰止南山巅，屹然安且静。薰风时往来，离照日辉映。飒飒动松冷，琅琅发高咏。声和气亦和，祯祥日相应。抱真无别藏，积善有馀庆。竹梅振古芳，驻此悠悠景。人生百岁期，未了登临兴。办得春服成，相携入篁径。
