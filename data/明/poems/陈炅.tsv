秋兴（明·陈炅）　　七言律诗　押寒韵	潮生古岸寒风急，野渡无人行路难。杨柳萧条羌笛怨，芰荷零落客衣寒。楼头星火依檐落，槛外云山倚剑看。回首沧江无限兴，故溪归去负渔竿。
挽袁自如大司马（明·陈炅）　　七言律诗　押微韵	一出关门任是非，忽来萋菲动天威。当时共喜平台对，今日翻从大理归。本谓五年期雪耻，谁令六月见霜飞。长城万里今何在，闻道关山数被围。
芷园张太史楼居寄赠（明·陈炅）　　七言律诗　押支韵	楼居百尺倚云危，隔断风烟碧海湄。风景不殊悲晋日，衣冠还似避秦时。玉堂金马三更梦，浙水闽山一局棋。国士未酬应有意，此身端不负伦彝。
挽苏宇霖阁部（明·陈炅）　　七言律诗　押真韵	间关西浙与东闽，身是云台第一人。已拥真人兴白水，更收群彦集平津。朱茑前道驱风伯，青雀西飞走海神。锡命已深惭未报，誓将长剑扫风尘。
