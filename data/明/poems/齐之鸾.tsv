将至花马池王参将郊迎设食（明·齐之鸾）　　七言律诗　押麻韵	岗岚回合日光斜，毳幕金罍坐剥瓜。蔬径润含终伏雨，禾田青覆去年沙。虏庭北徙边烽少，宾雁南飞朔气加。驿使只今劳战马，两池愁听损盐花。
过田州故城（即唐朔方军也）（明·齐之鸾）　　七言律诗　押东韵	河外军藩麦秀中，唐兵昔数朔方雄。韩公北辑三城路，至德中兴一旅功。番刻劲销春藓碧，汉花秾映寺门红。高云不罩田州塔，水鹤归巢戛暮空。
赤木山下阅视新堑（明·齐之鸾）　　七言律诗　押麻韵	山灵受堑划龙沙，寡妇孤儿喜有家。碧草暗斑遗镞血，黄云平覆战场花。歌风畚锸穿林麓，接衽壶箪憩水涯。心悦子来延伫久，唐渠秋树乱昏鸦。
小重山（明·齐之鸾）	清角悲笳响遏云，平催凉月上、白纷纷。塞垣砧杵小城闻，心铁石、谁解叹离群。银烛水沈熏，引杯嫌独醉、但微醺。参辰何事各天分，弹铗起、台斗气氤氲。
