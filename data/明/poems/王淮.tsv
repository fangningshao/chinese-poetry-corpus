寄吴廷圭（明·王淮）　　七言律诗　押支韵	雁叫新霜九月时，客边情况日凄其。枯风败叶藤缠屋，细雨疏花豆压篱。鸡嫩蟹肥村店酒，鹭闲鸥淡野桥诗。待君流水柴门下，共醉斜阳倒接䍦。
游东林山（明·王淮）　　七言律诗　押虞韵	具锦峰头搷下菰，睢雄树底数荣枯。落花烟冷烧丹灶，芳草云深卖酒垆。高塔守灯留独鹤，败祠衔鼓失群乌。秋风一片榴皮迹，零落祇园壁上图。
旅馆书怀次韵（明·王淮）　　七言律诗　押先韵	吹断金猊一缕烟，凄风忽到鬓毛边。出门叹有千歧路，负郭惭无二顷田。浅水干芦秋雨雁，荒村病柳夕阳蝉。空窗独掩黄昏后，半壁寒灯对榻燃。
张道玄天师画降龙图（明·王淮）	老龙不识天有数，刚要为霖触天怒。天呼六丁驱下来，不容驻脚天街路。雷神伐鼓云扬旗，火鞭乱打列缺驰。海波起立一千丈，阳侯叫噪冯夷嘻。泥鳅土蟮妖鬼技，侧睨坳洼务得志。那知龙抱九土忧，弭角摧鳞潜出涕。哀哉九土毛骨焦，虾蟆蜥蜴担工劳。尔龙稳稳卧海窟，再莫多事生惊涛。海中虽无五花树，海中绰有宽闲地。朝吐扶桑白日光，暮吞细柳赪霞气。我闻北周是太荒，一团阴气余无阳。何不衔取玉烛上天去，晒破鳌足八极俱辉光。
钱舜举画花石子母鸡图（明·王淮）	落红香散东风软，灵岩络翠苔纹浅。闲庭昼永日当空，花影团团移未转。两鸡不识春意佳，栖迟也傍庭前花。父鸡昂然气雄壮，独立峰颠发高唱。母鸡喈喈领七雏，且行且逐鸣相呼。两雏依依挟母腋，母力已劳儿自得。两雏啾啾趋母前，有如娇儿听母言。两雏唧唧随母后，呼之不前不停口。一雏引首接母虫，儿腹已饱母腹空。嗟尔爱雏乃如此，不知尔雏何报尔。钱翁摹此悦生意，我独观之暗流涕。劬劳难报慈母恩，漂泊江湖复何济。展图三叹重摩挲，鸡乎鸡乎奈尔何！
刘阮天台谣（明·王淮）	天台山，乃在钱塘之南，瓯越之间。上有撑云挂日千丈高峰挺岌，下有奔雷喷雪万仞深壑流潺湲。银河倒泻石梁滑，自非仙风道骨谁能攀。紫芝吹香绿烟暖，碧桃影锁青霞闲。是为上清玉平洞天府，楼阁十二神仙寰。中有绰约两姝子，玉为肌肤花为颜。壶里乾坤贮甲子，鼎中龙虎烧灵丹。彼美刘阮郎，采药于此携倾筐。幽寻远去不知极，遂使归路迷羊肠。载饥载渴日云暮，欲进不进徒徬徨。且攀桃实当饥粮，且掬涧泉为渴浆。一瓢何处忽流出，知有人家居上方。再涉一水盘一冈，可人正见双姝行。双姝笑相迎，喜气回春阳。问郎来何晚，邀郎归洞房。先呼小玉排金门，推锁窗，水晶钩挂珊瑚帐，云母屏开玳瑁床。与郎夙世有缘契，愿郎结作双鸳鸯。四邻仙客来相贺，手持七宝玻璃觞。酌郎酒，劝郎尝，愿郎慎勿思故乡。烧凤烛，坰龙香，五云绚烂流祥光。青鸾歌，白鹤舞，金童吹箫玉女鼓。胡麻饭，山羊脯，劝郎饱餐心勿苦。尤云殢雨昏复晨，天家日月四时春。翠禽何事苦饶隔，窗舌唤醒思归人。郎思归心何切切，只为尘根难断绝。留郎不住送郎行，袖罗掩面难为情。携手行行出洞天，归寻旧迹都茫然。但见崩城败郭惨淡照斜日，荒林故陇萧瑟凝寒烟。甫欲询子孙，子孙已是七叶传。甫欲询故人，故人枯骨消黄泉。只道山中才半载，岂知世上成千年。进无所依退无据，却忆仙家游乐处。抚心惆怅欲往从，奈此万壑千峰隔云树。仙姝有约不负人，到头毕竟还相遇。何人貌此仙家踪，缟素淅淅回灵风。黄绢索我写新句，惜无健笔为形容。举头遥望天台路，赤城霞气横天东。神仙之说未必无，但恨凡胎俗骨难轻逢。
