宾阳即事（明·张祐）　　七言律诗　押庚韵	怪底官劳万里行，天涯此际是何程。胡嫌老鹤依人瘦，雅爱梅花照眼清。浪有新题留败壁，愧无长策卫苍生。巡檐镇日闲排遣，多谢烽墩为息兵。
和李太参登坠云楼诗韵（明·张祐）　　七言律诗　押青韵	登高老眼解双青，兴到谁能更独醒。新和诗篇浑漫兴，旧游冠盖半凋零。挂高帘箔多延月，上尽层楼可摘星。慢舞高歌人未醉，更呼春酒续银瓶①。
闲咏（明·张祐）　　五言绝句　押微韵	池上新荷绿，风清白鹭飞。采莲人已去，水面落红衣。
怀狄宣徽（明·张祐）　　押有韵	亲统三师来，百万皆赳赳。阵布屯云烟，营深静刀斗。蠢彼犬羊群，一扫如挥帚。瘴海净妖氛，蛮方洗尘垢。千载昆崙关，与公同不朽。
怀崔清献（明·张祐）　　押屑韵	公暇阅国经，俨然见前哲。星汉焕文章，冰霜穆风节。灵凤超众禽，太山眇丘垤。曾来守此邦，我得遵遗辙。低头愿执鞭，仰止心徒切。
