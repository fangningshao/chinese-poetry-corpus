除夕感怀（明·许相卿）　　七言律诗　押庚韵	酒冷香销梦不成，逼人殊觉岁峥嵘。老如旧历浑无用，醉恋残灯亦暂明。雪霰已应随腊尽，梅花宁复与春争。向来筋力虚名尽，白发无愁也自生。
月林僧舍（明·许相卿）　　七言绝句　押寒韵	月午天霜破衲寒，梵音萧飒度林端。经残香烬秋寥泬，时有风枝语夜阑。
金山吞海亭（明·许相卿）　　七言绝句　押庚韵	江面峰头巧著亭，澄波玉宇两争清。倚阑客子心如水，何事沙鸥亦浪惊。
扇画（明·许相卿）　　七言绝句　押尤韵	远路归来已白头，丰厓犹似旧时秋。长藤短褐行吟处，不道山翁是故侯。
