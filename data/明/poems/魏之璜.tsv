过山庵问郎公病（明·魏之璜）　　五言律诗　押庚韵	一庵刚十笏，卧病有余清。短榻延朝夕，孤灯伴死生。地闲惟种药，门辟不关荆。为学庞居士，知君蓄发情。
讯程孺文（明·魏之璜）　　五言律诗　押鱼韵	不得巢湖信，时询渡口居。绕篱河路折，背郭草堂虚。林静风惊犬，溪暄晚聚渔。主人游未倦，闲杀半床书。
冬夜同陈康候秦京集毕康侯楼共用寒字（明·魏之璜）　　五言律诗　押寒韵	不惮通宵坐，因思聚首难。帘疏霜气薄，烛短漏声残。载见一回老，相逢各尽欢。殷勤今夜酒，莫使后期寒。
