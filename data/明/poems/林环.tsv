太液晴波（明·林环）　　七言律诗　押先韵	池头旭日散轻烟，开镜清光近九天。翠柳长条经雨后，绿蘋香暖得春先。御沟流出通金水，仙派分来自玉泉。在镐几回陪宴乐，永歌《鱼藻》继周篇。
卢沟晓日（明·林环）　　七言律诗　押齐韵	疏星寥落晓寒凄，月色沙光入望迷。野戍连云寒见雁，人家隔水远闻鸡。波间素彩涵秋净，天际清光映树低。马上曾惊残梦断，钟声遥度禁城西。
金台夕照（明·林环）　　七言律诗　押侵韵	高台曾此置黄金，人去台空碧草深。落日未穷千里望，青山遥映半城阴。雁将秋色来平野，鸦带寒光过远林。昭代贤才登用尽，不须怀古动长吟。
杂诗（明·林环）	春山佳气多，白云满芳树。幽径绝尘踪，落花映深户。微雨洒林落，东风长兰步。之子招不来，沧洲日将暮。
题王晋卿春晓图（明·林环）	忆昔扁舟经洞庭，夜凉落月潮水平。舟行数里不知远，隔林隐隐闻鸡声。推篷起视西山麓，烟景微茫接溪曲。芳草依稀谢朓村，绿树深沉子真谷。须臾旭景开曈昽，千山万山图画中。谁家楼阁依晴翠，朱门绣幕垂东风。楼外园林春已遍，楼中美人梦初断。疏帘半卷落花深，年华却逐莺声换。别来烟月几经秋，楚天西望空生愁。玉堂此日见图画，仿佛湖山曾旧游。何时拂衣赋归去，孤棹还寻旧游路。雨过芳洲春水深，更拟蹇裳采芳杜。
