过文山祠（明·杨巍）　　五言律诗　押元韵	丞相名偏重，遗祠世共尊。乾坤柴市远，日月蕙楼存。一死消胡运，孤忠报汉恩。中原还正统，辛苦向谁论。
读谢叠山传（明·杨巍）　　五言律诗　押尤韵	宋鼎沉炎海，叠山起信州。潜龙终见奋，惊鹤自难收。故作君平卜，真怀豫让忧。遗忠今尚在，常共大江流。
北楼口留别许参戎（明·杨巍）　　五言律诗　押微韵	秋塞难为别，一尊驻晚晖。悲风嘶去马，落叶上征衣。野烧临河断，寒沙带雪飞。边城人不到，此后信应稀。
秋雨宿黑石岭（明·杨巍）　　五言律诗　押庚韵	岭险藤迷路，山高石作城。片云何处雨，孤客此时情。茅屋几家在，秋风半夜生。旅魂愁已绝，况听鼓鼙声。
早秋登龙门城楼（明·杨巍）　　五言律诗　押元韵	指点云州地，真为汉北门。八城临大漠，一路向中原。晴日山川映，秋田黍稷繁。文庄经略处，父老至今言。
海乡闻雁（明·杨巍）　　五言律诗　押庚韵	平芜霜露合，孤雁向南征。影落黄龙渚，声凄魏豹城。残云疑路断，新月似弦惊。十载关山北，曾伤故国情。
过冷泉关次韵（明·杨巍）　　七言律诗　押尤韵	西风落木不胜秋，百雉关门控上游。标柱何人仍破虏，弃繻狂客慢生愁。云开霍岳当天出，雨涨汾河拍岸流。到处登临兴感慨，角声高起夕阳楼。
答任柏溪韵（明·杨巍）　　押庚韵	身世无端梦亦惊，疏慵到处是愁城。几年不见渔樵业，垂老仍闻鼓角声。旅食新从多病减，炎天谁能远方行。劳君佳句频相慰，廊庙江湖别有情。
