重建迎翠楼志成喜步陈琴轩宗伯前韵（明·梁兆奇）　　七言律诗　押灰韵	飞楼新搆绝纤埃，极目风烟万里开。芳树摇青分影至，远峰浮翠逼衣来。六朝文物还今古，千载山河入酒杯。閒倚危楼娱昼永，檐花散落点苍苔。
寄怀何友竹师步来韵（明·梁兆奇）　　七言律诗　押尤韵	双鱼急寄海门秋，每诵新诗重我愁。世路百年孤愤赋，烟波六月五湖舟。芹池桃李春常在，庾岭云霓暮不收。试问玲珑岩上月，清辉曾续几人游。
送刘堉水公祖视篆代还（明·梁兆奇）　　七言律诗　押东韵	刘宠声名自汉宫，一钱清誉可谁同。几年政在文翁上，三月途分鲁国中。莞水兰荃饶雨露，穗城桃李蔼春风。主恩莫谓天涯远，行矣燕台跃紫骢。
步韵答卫勉斋文学（明·梁兆奇）　　七言律诗　押阳韵	空谷兰开夜自香，蒹葭秋色露为霜。高情客有淇园赋，多病人疏剡水航。郢上雪飞三楚暮，江间鸿下一天长。陆离盘错知何售，摇落砧声动晚凉①。
