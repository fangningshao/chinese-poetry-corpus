登岳（明·乔宇）　　五言律诗　押豪韵	百灵朝拱处，空籁听琅璈。地据中原胜，天临下界高。云山双老眼，天地一秋毫。欲访蓬瀛去，何从借六鳌。
舟中次杨郎中君谦韵（明·乔宇）　　七言律诗　押支韵	闻说江南唱子规，北人初听不胜思。只看世路长为别，不道仙舟尚有期。渔浦杳闻烟外笛，酒家遥认月中旗。郎官白雪难为诵，欲和空惭《下里》词。
幕府山（明·乔宇）　　七言律诗　押微韵	说着看山兴欲飞，湖西双径踏霏微。宁辞九日登高会，况是诸军奏凯归。林外钟声开宿霭，江头帆影送斜晖。亦知欢会何终极，霜露休教上客衣。
秋风亭下泛舟（明·乔宇）　　七言律诗　押东韵	荒庭寥落野烟空，汉武雄才想像中。箫鼓应声开画慎，帆樯飞影动晴虹。山分秦晋群峰断，水入河汾两派通。少壮几时还老大，不须回首叹秋风。
