江行倡和诗（明·善启）　　押合韵	遥汉华月升（完），孤墅暝烟合。桅樯影倒垂（瑾），柔橹声互答。宵霁谩贪程（车），春寒犹恋衲。鸣空雁几行（启），绕树乌三匝。邮驰递去铃（完），渔挈沽来榼。停榜次群艘（瑾），听歌吴楚杂（启）。
十五日桃红复含宿雨柳绿更带朝烟（明·善启）	篷底远山叠叠，船头新水滔滔。烟暖已舒岸柳，春寒未放溪桃。浮世空嗟扰扰，逝川莫驻滔滔。且从远老栽藕，肯学刘郎种桃。独树村边落照，短篷江上回风。沙草微含烟碧，溪花半带雨红。吟处有山有水，归程无雨无风。何须竹叶浮绿，自喜灯花吐红。夜泊歌邀明月，晓行帆送东风。峨峨山殿衔碧，隐隐驿楼露红。客路柳条拂露，官河荇带牵风。渔艇横浮萍绿，酒旗斜映桃红。风岸青摇弱蔓，露汀绿蔼芳条。赋诗已盈一箧，客路才远数朝。人家竹里树里，客路山边水边。夜榜桅头挂月，晨炊船尾生烟。钟动锡山驿外，帆收浒墅桥边。两岸晓风残月，几家古木寒烟。
