秋夜有怀（明·吴稼竳）　　五言律诗　押阳韵	孤灯掩虚室，独枕抚空床。客寐何缘假，秋宵一倍长。离怀江水急，薄命柳条黄。西月横天落，乌啼满树霜。
花朝（明·吴稼竳）　　七言律诗　押歌韵	日气朝青池上波，交交啼鸟傍池多。三春花事终难负，二月风光半未过。土俗岁时存旧记，闺人单夹制轻罗。正怜一树樱桃放，桃李相催奈若何。
社日过山庄（明·吴稼竳）　　七言律诗　押齐韵	背依丛竹面清溪，茅屋萧疏类瀼西。儿子社钱无用觅，田家秋酿且相携。梁间已去将雏燕，阶下新行傍母鸡。一束荆薪兼蕴火，不愁山路夜归迷。
秋怀四首（明·吴稼竳）　　七言律诗　押庚韵	谁家凄切捣衣声，吹入空闺恨转生。永夜寒乌栖未定，清霜独鹤舞难成。素丝沈水元无影，绿绮临风久不鸣。惟有旧时机上月，照人寂寞片心明。
舟行归思（明·吴稼竳）　　七言律诗　押真韵	大江日夜水粼粼，飞尽杨花不见春。枕畔独吟愁里客，镜前双笑梦中身。生能无累庞居士，老未忘情白舍人。儿女团栾归便得，底教歌榭暗流尘。
夜阻江上（明·吴稼竳）　　七言律诗　押蒸韵	风揭空江浪忽兴，停舟断岸石棱棱。遥闻野寺一声磬，近辨渔家几处灯。归信不如潮有准，客程翻似梦无凭。薄寒谁为更衣计，闲杀中闺半臂绫。
金陵酒肆赠茅平仲（明·吴稼竳）　　七言律诗　押虞韵	暮年看尔壮心孤，落落酣歌击唾壶。但数一钱怜姹女，才夸千骑笑罗敷。梨花雨湿红襟燕，杨柳春藏白项乌。欲向卢家借双桨，莫愁不是旧时湖。
代寄徐仲容（明·吴稼竳）　　七言绝句　押虞韵	秋雨苏苏滴井梧，风吹妾梦到东吴。生来自恨青溪近，独处无郎似小姑。
春梦（明·吴稼竳）　　七言绝句　押庚韵	群书一束枕山楹，残雪融檐作雨声。春梦不随春水慢，片时还到阖闾城。
