答潘君理书寄（明·林挺）　　五言律诗　押侵韵	尺书能念我，空谷喜闻音。把玩琅玕色，招摇松桂心。暮云宜雪舫，明月思瑶琴。寂寞临文兴，无知懒至今①。
罗浮山（明·林挺）	神山浮海来，上与星辰通。司命佐南岳，作镇沧溟雄。双楼屹危山，铁桥亘天中。岩端漱飞泉，瑶台错玲珑。灵谲信超越，玉简閟神宫。谁其冥寂士，来此访玄风。丹砂尚仿佛，仙书未易逢。俯拾金芝英，仰攀琼树丛。梯云望出日，扶桑生海东。天鸡鸣中霄，寒波淡溟濛。明霞太亲人，直接蓬莱宫。不恨隔中州，走望礼视公。不迩声利途，逋客绝游踪。亮哉美吾土，长愿偃微躬。
