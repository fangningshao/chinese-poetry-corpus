过抑斋先生（明·张诗）　　五言律诗　押支韵	偶过维摩宅，悠然南郭陲。闭门芳草合，入室白云移。尘俗了不染，道心闲自怡。焚香素馔罢，斜日下花枝。
崔西峨山中别起楼台寄赠（明·张诗）　　七言律诗　押灰韵	山人习静谢氛埃，甲第遥从天上开。流水自然成涧壑，闲云终日护楼台。珠帘度鹤窥金篆，璧月穿花送玉杯。鞭石不劳蓬岛去，吹箫时引风凰来。
偶题（明·张诗）　　七言绝句　押真韵	我是襄王作赋臣，曾攀兰茝楚江滨。多愁多病春如酒，为雨为云恼杀人。
候玉樵子（明·张诗）　　七言绝句　押文韵	注酒攀花长候君，城边芳草已斜曛。登楼数向西林望，只见青山拥白云。
游嵩华值岳子还吴中赋赠（明·张诗）	欢悰眷春陶，凄怆感秋别。日予嵩华游，子亦返吴越。江海壮烟帆，山川险辕辙。虽殊水陆途，共抱辛勤辙。风涛各一方，云壑每同月。龙骛迥莫攀，凤举渺难掣。高情逸松乔，孤怀挺倪缺。远游信昭旷，独往惭薄劣。历览穷幽奇，岖嵚足怡悦。暌携何日并，努力崇令节。
