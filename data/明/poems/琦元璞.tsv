夏五月过玉山见娄江诸故人漫兴之作（明·琦元璞）　　七言律诗　押灰韵	梅风发时海寇去，相见要令怀抱开。乍喜岂论生理事，空言独叹济时才。桐花金井莺声过，月色凉台凤吹回。不得清吟会诸老，履痕犹在竹间苔。
七月十五夜醉卧三贤阁梦玉山隐君会稽外史与迂生来山中觞咏松石间乐甚予拟太白写长句一章及寤山月在床林声萧瑟惘然若有所失因足成梦中语以记神交云耳（明·琦元璞）	龙门与天通，鸟道当绝壁。青天挂石镜，倒影太湖碧。飞亭压清湍，幽谷时游观。千崖古雪积，六月松风寒。仙人挥玉麈，扣门避秋暑。不意麋鹿群，忽识鸾凤侣。脱巾长松阴，展席风满林。青苔委玉佩，白石鸣素琴。凄清草树色，照映璚瑶质。山灵献神异，鹿女将花入。斑棘促诗成，玉手飞金罂。岩花与涧草，鲜新□才情。会稽足风流，支遁非谑浪。因逢许询辈，气宇稍跌宕。浮生百年期，绿发易成丝。生当圣明世，不乐复奚为。古人皆黄土，感慨心欲折。何如杯中物，醉倒石上月。月出山雾开，天香下空来。酒罢上马去，木末清猿哀。
正月四日夜宿溪上有怀（明·琦元璞）　　押遇韵	白日西没江东注，客子舟航暮城住。自缘旧好数经过，颇为微名早驰骛。风前野碓响初夜，雨外渔灯映深树。美人不归烟水寒，耿耿何由写心素。
