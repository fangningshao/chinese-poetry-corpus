题绿柳紫燕图（明·王袖）　　五言律诗　押微韵	绿柳夏依依，差池玄鸟飞。蹴花随别骑，衔絮点征衣。隋渚晴烟暝，章台夕照微。衡门相托久，应傍主人归。
挽诗（明·王袖）　　七言律诗　押微韵	越台草绿鹧鸪飞，剑化龙津事已非。故国遗臣空北望，异乡作客独南归。新祠海上经秋雨，旧业林间半掩扉。读罢遗文肠欲断，桐城何处一沾衣。
