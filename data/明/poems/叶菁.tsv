厓山吊古（明·叶菁）　　七言律诗　押萧韵	行宫落落碧山椒，往事茫茫玉辇遥。故垒风回残虎啸，荒祠雨过老龙朝。千秋精卫愁沧海，一曲湘灵泣洞萧。知是英魂长不散，倚篷休作楚人招。
重游厓山（明·叶菁）　　七言律诗　押先韵	孤舟昔繫海门石，尘世俄惊十二年。白浪已空宋折戟，绿杨惟有蜀啼鹃。慈元殿古寒烟合，永福陵孤昃日悬。牧竖不知亡国恨，一声羌笛过南阡①。
湘江（明·叶菁）　　七言律诗　押删韵	湘江周遭远近山，竹枝犹染昔时斑。红梅关外家千里，黄鹤楼前月一弯。客况那堪花落候，瓜期应待雁初还。渔人江上数声笛，却笑游踪尚未閒。
晚泊兰清江（明·叶菁）　　七言律诗　押东韵	九派江流荡远空，夕阳斜影在孤蓬。尽抛世事浮云外，犹忆家乡暮雨中。弱柳垂条生暖翠，落花飞片带残红。钟声忽起来何处，野寺前山一径通。
访南宗故居（明·叶菁）　　七言律诗　押删韵	水似曹溪碧一湾，诸山儿立古禅关。烟开兰畹入芳气，霜下枫林透醉颜。尘世几何逢胜迹，暮年赢得老僧閒。黄梅衣钵今犹在，谁遣菩提断宿攀。
新春写怀（明·叶菁）　　七言律诗　押萧韵	习静观空万虑消，旁人休更说萧条。尘居自觉閒为上，世态谁怜贱转骄。花鸟当春劳杖屦，溪山随意伴渔樵。十年奔走何为者，敝尽先人箧裹貂。
重九后访玉台道人（明·叶菁）　　七言律诗　押寒韵	节过重阳兴未阑，杖藜时复叩黄冠。石坛挥麈丹书古，涧树挂瓢碧溜寒。孤鹤似辞缑岭至，片云长与道人看。红尘一望三千顷，九转何因生羽翰①。
