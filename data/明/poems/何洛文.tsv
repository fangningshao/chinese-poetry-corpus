桂花芙蓉山雀（明·何洛文）　　七言律诗　押冬韵	墨华点缀九秋容，宝箑看疑御苑逢。金粟半含青桂树，锦云初灿木芙蓉。芬香宛自清风发，艳色弥从满月浓。更喜双双枝上雀，轻飏翠羽近飞龙。
省敛（明·何洛文）　　七言排律　押阳韵	翠华缥缈出明光，帝亩油油晓露瀼。田畯秋登歌万宝，宸旒时敛足千仓。欣瞻垄覆黄云满，想见匙翻白雪香。耕藉三推蒙帝力，连茎累岁纪农祥。即看荐熟流馨飶，更识忧民念雨旸。六合长应书大有，愿陈豳雅表时康。
