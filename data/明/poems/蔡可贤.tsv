楼颊（明·蔡可贤）　　七言律诗　押尤韵	山后山前十六州，天涯尽处是偏头。云开大漠风沙走，水折长河日夜流。万户金绘愁见月，千群铁骑畏逢秋。却思大汉无中策，一曲胡笳倚戍楼。
闻洮河警（明·蔡可贤）　　七言律诗　押尤韵	九塞清宁十二秋，忽传烽火过凉州。寻盟故自非常策，薄伐今谁是壮猷。陇上呜呜流水恨，云边惨惨夕阳愁。沙虫夜语川猿泣，肠断西风独倚楼。
平宁夏二首（明·蔡可贤）　　七言绝句　押微韵	五月王师大合围，石如雨下矢如飞。健儿不识书生面，夜半挑灯认绣衣。
