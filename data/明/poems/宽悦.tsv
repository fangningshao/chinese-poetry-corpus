灵岩琴台（明·宽悦）　　五言律诗　押阳韵	攀跻缘鸟外，目尽四垂荒。片水吞湖白，孤烟射日黄。台空风自鼓，露结草犹香。寂寞追欢地，怀人老大伤。
送欧桢伯工部（明·宽悦）　　五言律诗　押侵韵	惔世久微禄，怀归萝薜心。一樽霜露冷，三径草堂深。月是初弦夜，秋当欲暮阴。蛩声寒咽雨，流入短长吟。
投宿净居庵（明·宽悦）　　五言律诗　押真韵	幽意率吾真，秋光处处新。乱山行不尽，流水坐相亲。梦属初中夜，灯然最后身。石床重觉起，松月冷依人。
