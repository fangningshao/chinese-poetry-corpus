北行夜次桐村（明·欧日章）　　五言律诗　押真韵	碧波千顷静，夜月一湾新。远岫云封树，前村犬吠人。百年江海梦，万里雪霜身。微禄乘亲在，宁辞道路频。
舟次小水夜雨（明·欧日章）　　七言律诗　押删韵	数日孤舟去复还，夜来风雨泊江湾。风鸣古树涛声急，雨长新荷草色殷。文字雕虫聊永日，功名野马任循环。独怜身世飘零苦，几度推篷望故山①。
