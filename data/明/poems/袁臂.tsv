登高（明·袁臂）　　五言律诗　押东韵	纵步凌高巘，招携酒伴同。偷閒谁学少，烂醉为成翁。山骨逢秋瘦，松鳞映日红。狂吟复长啸，帽落不知风。
德州中秋同姑苏徐觉予西湖张克壮对月（明·袁臂）　　七言律诗　押微韵	酒伴他乡亦未稀，开樽得月共相依。程途过半方知远，秋色平分倍觉辉。醉里顿忘身是客，醒来惟有露沾衣。独嫌夜静南枝鹊，不逐游人向北飞。
村居春日（明·袁臂）　　七言律诗　押真韵	青山白水寄閒身，一度花开一度春。荏苒时光残短鬓，寻常酒债略东邻。看篁后苑禽声巧，把钓前溪月色新。梓里近来伤世故，惟予高卧不知晨。
秋日送熙儒兄还邕州（明·袁臂）　　七言律诗　押先韵	笑傲烟霞不记年，壮游逸兴两翩翩。来经勾漏丹砂灶，归泛浮槎碧汉川。桂岭花香鸰路远，郁江云淡雁书传。旁人若问扬雄事，为道玄之老又玄。
寄临贺诸友（明·袁臂）　　七言律诗　押寒韵	各天栖息一枝安，险巇关河会面难。别后光阴忙里过，旧时笑语梦中欢。云行巫峡三湘阔，雁到苍梧八桂寒。千里故人能命驾，罗浮山顶月同看①。
