紫玉台（明·释古汝）　　七言律诗　押东韵	洪崖百尺仰晴峰，映日含烟出半空。爱景独寻台上路，探奇那避石头风。青山特矗浮云外，江水平连远树中。古寺疏钟催暮色，寂寥枫叶染天红①。
晚步松岭（明·释古汝）　　七言律诗　押先韵	青青如盖覆山巅，白鹤高飞云满川。石老年年仍密叶，江清夜夜隔深烟。半帘疏映投林客，一榻寒惊叫月鹃。日暮裴回思古处，雪霜真只爱癯仙。
登海螺岩（明·释古汝）　　七言律诗　押东韵	青螺不住海门东，倒卓为岩插碧空。留得江云侵涧白，尚馀蜃气杂霜红。钟声过处落危石，雪意开时度软风。俯视千山烟树远，未知谁卧石楼中。
绕丹霞山（明·释古汝）　　七言律诗　押寒韵	相随复自丹霞下，遍绕群峦入细看。绝壁过烟依石断，洄溪透草积云寒。傍岩蒸黍呼樵客，倚树烹泉避急湍。风景不当归自得，晚江流照一峰乾①。
