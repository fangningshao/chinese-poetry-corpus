登中宿峡（明·区大纬）　　五言律诗　押侵韵	秋江净如练，倒影渡秋阴。自得胜情具，不知山浅深。瀑声冷明月，蛩韵助微吟。醉拂石床卧，清光一夜侵。
过豫国士桥（明·区大纬）　　七言律诗　押真韵	石桥夕照断行人，一读残碑一怆神。七尺当年捐报主，二心千载愧为臣。英魂赤日遥相映，侠气寒霜尚可亲。三跃未酬吞炭苦，祇令怀古泪沾巾。
陈明卿太史招同李烟客集古南池（明·区大纬）　　七言律诗　押支韵	黄鹂日日啭高枝，正是天涯倾盖时。风约露荷香淡淡，月窥檐树影离离。千秋重见南池宴，永夜频传北海卮。解却兰舟相借问，西山宁负白云期。
都中同马伯起戴公纶送家启图（明·区大纬）　　七言律诗　押盐韵	天涯芳草碧纤纤，送客都门诗酒兼。话以忘形欢正剧，客缘将别恨偏添。雪歌自愧巴人和，星聚重烦太史占。我亦将归对黄菊，销魂无用赋江淹①。
胡绢庵中尊西山寺虹社初开（明·区大纬）　　七言律诗　押灰韵	琴鹤招携上界开，艳阳佳气共登台。千年洛社潞公事，万里岳阳供奉来。金粟座高清梵落，木棉花好乱红堆。兴酣泼墨满衣袖，看我天池拂濯回。
濠涌水闸成赠冯明府（明·区大纬）　　七言律诗　押尤韵	烟涛何处接溟州，怪兕雄鲸出上游。旧迹百年归巨浸，庶攻不日赖嘉谋。直教半壁凭支柱，何事投鞭可断流。由此金汤万年利，看人閒放五湖舟①。
登太白酒楼用黄宫詹韵（明·区大纬）	任城百雉何突兀，城边古道层楼出。楼上仙人去不还，杨柳芙蓉自披拂。清平奏曲是何年，天子呼来尚醉眠。何如采石矶头夜，捉月骑鲸飞上天。天边明月依然在，清光夜夜生沧海。玉楼高处几经春，虬龙何日洒飞鳞。
