过太湖（明·程煜）　　五言律诗　押灰韵	击楫中流去，西风客思催。地吞南极尽，波撼北溟回。鲛馆悬秋月，龙宫起夜雷。濯缨人不见，长啸倒金罍。
题明皇并笛图（明·程煜）　　七言绝句　押阳韵	华清宴罢卷霓裳，重立东风并海棠。凤琯莫吹新制曲，有人乘月倚宫墙。
春日山斋作寄山舟（明·程煜）	窸窸风动帘，潇潇雨在竹。蒲柳抽春妍，窗扉媚新绿。幽人了无事，得饱睡便足。梦醒卧村童，书声出茅屋。开门即青山，山山啼啄木。此时珠海边，江波何许绿。相望千里遥，离愁断相续。何日一归舟，孤灯对床宿。
种竹（明·程煜）	小园种桃复种松，中间隙地宽数弓。种蕉惹雨李惹虫，欲种绿竹摇清风。覆以黄土灌以水，数日嫩绿抽葱葱。明年箨卸新荫浓，低垂量得遮书窗。窗中冰簟四时碧，林下桃花三月红。桃花落尽信风急，松声竹声摩碧空。閒人时来竹根下，一香一茗携一童，卧读离骚人不逢①。
