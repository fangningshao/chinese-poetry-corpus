状元瑞莲一茎三花（明·侯应遴）　　七言律诗　押麻韵	山水芙蓉不染沙，林塘谁□并头花。孤根色拥貌姑雪，两蕊斜悬□浦霞。明月叶浓露欲坠，清风香透日初斜。休徵□□无消息，几对南薰望太华。
圆珠积翠（明·侯应遴）　　七言律诗	合浦移来第一峰，琼枝玉树蔼春浓。金银阙驾三千界，翡翠图开十二重。片月长侵云外白，三花遥映日边红。登临漫有泥霄意，笑向山灵问化工。
忠谠凝岚（明·侯应遴）　　七言律诗　押齐韵	乔岳淩空倚国西，葱葱佳气拂红霓。天回宝盖星辰近，地拥峡门万象低。池上寒云浴白露，台边丰草啭黄鹂。谠言一脉高山在，此日磨崖作胜题。
鹤洲渔唱（明·侯应遴）　　七言律诗　押侵韵	水云渺渺日沉沉，谁识渔翁出世音。一调江湖浑是古，几般感慨尽如今。浪添矶石杂鸣玉，月浸竹竿敲碎金。最爱烟霞得趣处，无端风雨足归心。
狼岭樵歌（明·侯应遴）　　七言律诗　押删韵	幽径烟深木叶斑，采樵人唱几重山。松梢倚日悬柯影，石乳临风湿汗颜。豺道共噫任去住，蝇头一咏自馀闲。归声忽送桃源口，犹有渔郎相和还。
仙岩夜月（明·侯应遴）　　七言律诗	玉舄飖飖去不归，岩前明月自依微。风吹洞口钟声远，露湿峰头鹤影低。正向虚中想是白，翻因圆处觉生亏。苍茫莫问仙凡事，一醉江头赋采薇。
乌石醴泉（明·侯应遴）　　七言律诗	乌石旧传一酒星，犹看□气□青冥。味分河汉能为醴，清比沧浪可濯缨。红杏春泼思玉液，梧桐秋老望金茎。明时共沐恩波厚，满道壤歌带醉听。
状元古井（明·侯应遴）　　七言律诗　押东韵	南山凤去已无踪，尚有低吟墨里中。一自梧泉衍九仞，至今菽水重三公。石栏疑积千春雨，清影犹摇万里风。遥想台州最胜事，渊源长自道之东。
石壁朝云（明·侯应遴）　　七言律诗　押先韵	笼葱曙色翠微鲜，白壁青天望欲连。紫府光浮辟关外，青霞霭近蓬莱边。勒文不数阳台赋，徵瑞应书鉴物篇。自是熙年深雨露，江山万里满云烟①。
