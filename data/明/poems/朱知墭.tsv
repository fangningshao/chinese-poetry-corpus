大司徒毕堂翁老年伯蒙恩予告敬赋（明·朱知墭）　　五言排律　押尤韵	丝纶许身乞，冠盖出皇州。总宪无双月，司农才一秋。徙薪深国计，积粟为军筹。俗杪风□化，门清讼每休。捐资收暴露，谳狱释幽囚。声教频宣布，恩波实溥□。□鱼且归去，卧辄总难留。夹岸青骊送，横江彩鹢浮。片云看冉冉，一水隔悠悠。□阜他年望，思君涕泗流。
奉赠白翁老先生荣归一首兼求教正（明·朱知墭）	祥麟出海隅，瑞霭腾员峤。威凤鸣高岗，文彩炳二曜。君子有徽猷，德音翔清庙。忆公起海东，巍科发前导。一再绾兵符，声名走遐隩。劲气肃澜安，仁风解悬倒。剑锋匣青鳞，旆影收赤鹞。至今东北乡，伟伐仰洪造。圣人旌神略，司农得内诏。远饷无逸期，杂转随所调。古来萧刘后，微公孰能肖。□虽为国白，神采弥英邵。岂谓泉石心，急流遂高蹈。墭也守桂丛，顾盻激清照。珠玉数千言，感载入怀抱。□意志所私，敢曰瑶华报。翘首谢东山，出为天下效。
