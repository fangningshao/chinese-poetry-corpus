得须公栖贤寺信（明·释今岩）　　五言律诗　押东韵	卜得岩居好，耕耘停楚空。书传千里外，事在一山中。守夏暮云白，绽衣秋叶红。还闻岳僧说，近略把诗攻。
送定公往怡山（明·释今岩）　　五言律诗　押真韵	秋色正摇落，君行多苦辛。野航违冷溆，旅馆托何人。带月过庾岭，披星出剑津。明年寒食节，啼鸟莫伤神。
寄薛剑公（明·释今岩）　　五言律诗　押庚韵	笠杖日萧索，高吟魄转清。捲帘望秋月，竟夕倚秋声。世累随时遣，神仙待晚成。西风山气早，惆怅铁桥情。
刈稻南亩柬诸子（明·释今岩）　　五言律诗　押支韵	衣食妨修道，躬耕岭下陂。夏畦劳行者，秋获倩沙弥。每得野中趣，都忘心所悲。故人如有假，莫惜慰相思。
閒居寄匡庐兄弟（明·释今岩）　　七言律诗　押咸韵	老衲栖迟自不凡，乌藤拄杖布褊衫。尘沙静去眼观树，风雨忽来身倚岩。行处涧苔纷屐迹，课时枝鸟下经函。山中兄弟如相忆，应为烧灯礼佛衔。
遥题车明经紫芝洞（明·释今岩）　　七言律诗　押支韵	白鹤峰前居士奇，一经抛却学餐芝。焚香求道自朝夕，闭户著书忘岁时。竹密定抽冬日笋，松高应结万年枝。将期挂席论心事，先对西风寄所思。
送李明府（明·释今岩）　　七言律诗　押庚韵	蓝田日暖赋归耕，冠盖萧萧出凤城。令署罢来巾帻懒，家山梦去马蹄轻。秋过庾峤轻装刺，雪至吴江得性情。独有长亭歌别者，日凭高处望行旌。
丁酉人日柬梁芝五（明·释今岩）　　七言律诗　押豪韵	今年人事如花好，此日襟期似树高。树下观心初叶发，花边问影异香陶。微风动水鱼龙滑，细雨鸣檐燕雀号。传语伯鸾春色早，读书应着锦宫袍①。
