次栾秉德韵（明·程国儒）　　七言律诗　押删韵	伤心世事泪潺潺，已付余生作等闲。羝乳尚能持汉节，鸡鸣那得出秦关。黄花时候多新酒，绿树门庭是故山。日夜思亲头尽白，何人为赋大刀环。
越城谣（明·程国儒）	越州城，城何高，四十五里之周遭。洼地填为基，陂陀凿成壕。白昼鞭笞夜击櫜，石民之骨灰民膏，越城虽高越民劳。越民劳未已，我田未耕又科米。忙忙筑城归种禾，又恐无米供官科。禾苗未青得秋雨，城吏打门夜如虎。为言雨后新城摧，要我荷锸城上来。城泥不干不敢回，又恐夜半闻春雷。城头一雨城一动，越民登城向天恸。民心似与雨有仇，天意实谓城无用。当年当年天下平，天下无贼越无城，乃知在德不在兵。愿无修城愿修德，使民复睹无城日。
信州粮谣（明·程国儒）	信州粮，粮何艰，十钟一石万里间。朝发钱王堤，暮过严子滩，柁尾白浪如银山。朝渡兰溪州，暮泊龙丘湾，峻如牵车上鬼关。督吏持檄夜如箭，布帆无风河水干。去年粮船未及岸，今年又运八百万。只知彼地荒，不知浙东天亦旱。只知彼地饥，不知役户家无饭。家无饭，侬莫愁，愿化铁骑为耕牛。愿销锋镝为锄耰，战场辟作畎与沟。壮士负戈荷甲归西畴，风雨时调禾黍秋。禾黍不秋饭不足，浙东又移何郡粟？
