泊青县（明·刘子壮）　　五言排律　押庚韵	怀归频卜夜，经地每询名。风俗见同异，声闻别性情。川通诸郡接，河尽急流平。数折岸张曲，深秋暮气清。微风生远树，高月峙孤城。送米悲穷邑，听更愧旅茕。昨宵未敢醉，危坐敬王程。
兴济（明·刘子壮）　　押麻韵	邑赋才三里，邑居未百家。走往问官吏，迎送礼何差。今年河口决，县令沉水涯。一尉久不补，广文署坐衙。有民如鸟兽，何况少菽麻。念此清盛时，地复近京华。乃令不学人，等官如泥沙。哀此妇子困，彼死将谁嗟。中夕念东南，河患遍潦洼。将毋同此邑，而又万里遐。心魂伤谡谡，注目寒原花。
