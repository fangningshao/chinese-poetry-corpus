元日（明·梁绍震）　　五言律诗　押灰韵	风高千户晓，云静九天开。把酒聊随俗，占年一上台。野梅催岁色，好鸟唤春来。坐看江潭父，得鱼吹笛回。
经灵洲山（明·梁绍震）　　五言律诗　押灰韵	金山山月下，清夜洞门开。说法林猿听，焚香野鹤回。欲寻苏学士，更上妙高台。怅望情何极，难将客思裁①。
寄怀丛桂社中诸子（明·梁绍震）　　五言律诗　押歌韵	惜别春吟少，神交夜梦多。六年三黜后，一日五噫歌。鸡黍堪同约，羊求可并过。蓬蒿满幽径，其奈美人何。
秋兴（明·梁绍震）　　七言律诗　押灰韵	梧桐飞叶帝城隈，正是寒期素节催。玉女吹霜摇碧落，仙人擎露在蓬莱。时闻作赋凌歊馆，追忆相从戏马台。晋宋风流俱寂寞，登临怀抱向谁开。
登飞来寺（明·梁绍震）　　七言律诗　押灰韵	满眼红尘苦不开，抠衣聊此暂徘徊。云山叠叠安禅地，花雨重重说法台。古洞旧传猿化去，残碑犹记寺飞来。苍茫往事俱成幻，落日凭栏思转哀。
送丁山人游粤西（明·梁绍震）　　七言律诗　押尤韵	家住飞云最上头，别君长笑出罗浮。吴松不入山人梦，辽鹤常随野客游。彩笔浪吟虚白社，黄金买醉倚青楼。玉姬歌罢无持赠，采采芙蓉八月秋①。
赠萧良有良誉赴春官（明·梁绍震）　　七言律诗　押微韵	双凤翩翩薄汉飞，九苞殊色占文辉。大苏逸调天成独，小阮高华世所稀。入眼已知呈白璧，点头行复见朱衣。上林春色鲜如锦，同趁花香近紫薇①。
