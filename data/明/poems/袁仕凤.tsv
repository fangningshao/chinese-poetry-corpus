寄怀金陵张太守（明·袁仕凤）　　七言律诗　押鱼韵	久别金陵张仲舒，不知风度近何如。泰山有望挥龙剑，楚塞无因得雁书。故旧几年违驿使，忧思何日寄樵渔。可堪独酌重阳酒，三径花开怨有馀。
再寄金陵张太守（明·袁仕凤）　　七言律诗　押鱼韵	久别金陵张仲舒，征鸿无信漫踌躇。几宵清梦悲残杵，万里离魂忆故墟。湖海忘情堪羡汝，风云凝睇重悲予。年年庭树南枝冷，欲向樵夫问旧居。
旅怀（明·袁仕凤）　　七言律诗　押尤韵	三十离家住帝州，上林春老马蹄休。自怜尘世伤心事，难尽乾坤满眼愁。多病相如谁买赋，怀春王粲独登楼。题诗恨杀湘江水，不向梅关断处流①。
