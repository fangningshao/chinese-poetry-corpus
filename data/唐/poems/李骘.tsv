读惠山若冰师集因题故院三首（唐·李骘）　　五言律诗　押支韵	五天何处望，心念起皆知。化塔留今日，泉鸣自昔时。古苔生石静，秋草满山悲。莫道声容远，长歌白雪词。
慧山寺肄业送怀坦上人（唐·李骘）　　押遇韵	流水何山分，浮云空中遇。我生无根株，聚散亦难固。忆昨斗龙春，岩栖侣高步。清怀去羁束，幽境无滓污。日落九峰明，烟生万华暮。兹欢未云隔，前笑倏已故。四时难信留，百草换霜露。离襟一成解，怅抱将何谕。惊泉有馀哀，永日谁与度。缅思孤帆影，再往重江路。去去忽悽悲，因风暂回顾。
自惠山至吴下寄酬南徐从事（唐·李骘）　　押阮韵	不接芳晨游，独此长洲苑。风颜一成阻，翰墨劳空返。悠悠汀渚长，杳杳蘋花晚。如何西府欢，尚念东吴远。瑶音动清韵，兰思芬盈畹。犹及九峰春，归吟白云巘。
