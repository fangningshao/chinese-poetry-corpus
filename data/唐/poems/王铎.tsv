和于兴宗登越王楼诗（唐·王铎）　　五言律诗　押庚韵	谢朓题诗处，危楼压郡城。雨馀江水碧，云断雪山明。锦绣来仙境，风光入帝京。恨无青玉案，何以报高情。
谒梓潼张恶子庙（唐·王铎）　　七言律诗　押庚韵	盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。
罢都统守镇滑州作（唐·王铎）　　七言排律　押先韵	用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。
句（唐·王铎）　　押冬韵	华表尚迷丁令鹤，竹坡犹认葛溪龙（见《吟窗杂录》）。
