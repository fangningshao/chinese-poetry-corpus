登石伞峰（唐·路黄中）　　押支韵	总戎诣幽胜，天使相追随。跻山玉笥号，到峰石伞奇。接武白云表，放情玄月时。恬旷薄沆瀣，峻极超崦嵫。平视羲和辔，俯观朝夕池。岩中复何揖，坐位多所宜。郁烈桂香眇，寅缘霞彩披。孤光逗绮翼，独秀分琼枝。灵气达心久，华容招目移。遂忘日云暮，登降不知疲。眷言丘壑士，养节松竹滋。感激旌盖顾，干以献贞词。
