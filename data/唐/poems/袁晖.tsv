正月闺情（唐·袁晖）　　五言律诗　押删韵	正月金闺里，微风绣户间。晓魂①怜别梦，春思逼啼颜。绕砌梅堪折，当轩树未攀。岁华庭北上②，何日度阳关。
二月闺情（唐·袁晖）　　五言律诗　押歌韵	二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
三月闺情（后四句缺）（唐·袁晖）　　五言律诗　押鱼韵	三月春将尽，空房妾独居。蛾眉愁自结，鬓发没情梳。□□□□□，□□□□□。□□□□□，□□□□□。
七月闺情（唐·袁晖）　　五言律诗　押萧韵	七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。
奉和圣制荅张说扈从南出雀鼠谷之作（唐·袁晖）　　五言排律　押灰韵	魏国山河险，周王警跸回。九旗云际出，万骑谷中来。石路（一作岸）行将尽，烟郊望忽开。赏矜垂柳报，春畏落花催。兴逸横汾什（一作体），恩褒作颂才。小臣瞻日月，延首咏康哉。
奉和圣制送张尚书巡边（唐·袁晖）　　五言排律　押灰韵	出师宣九命，分阃用三台。始应幕中画，言从天上来。丹青不独任，韬略遂双该。坐见威棱（一作灵）洽，弥彰事业恢。旌旗晓云（一作霜）送，鞞鼓朔风催。虏气消残月，边声韵落梅。羽书雄北地，龙漠（一作汉）寝南垓（一作埃）。宠战黄金尽，输诚（一作戈）白日回。离章宸翰发，祖宴国门开。欲识恩华盛，平生文武材。
相和歌辞 铜雀妓（唐·袁晖）　　押萧韵	君爱本相饶，从来事①舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。
长门怨（唐·袁晖）　　押遇韵	早知君爱歇，本自无萦妒。谁使恩情深，今来反相误。愁眠罗帐晓，泣坐①金闺暮。独有梦中魂，犹言意如故。
