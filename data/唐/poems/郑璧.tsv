和袭美伤顾道士（唐·郑璧）　　七言律诗　押东韵	斜汉银澜一夜东，飘飘何处五云中。空留华表千年约，才毕丹炉九转功。形蜕远山孤圹月，影寒深院晓松风。门人不睹飞升去，犹与浮生哭恨同。
奉和陆鲁望白菊（唐·郑璧）　　七言律诗	白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
和袭美索友人酒（唐·郑璧）　　七言绝句　押麻韵	乘兴闲来小谢家，便裁诗句乞榴花。邴原虽不无端醉，也爱临风从鹿车。
文燕润卿不至（唐·郑璧）　　七言绝句　押庚韵	已知羽驾朝金阙，不用烧兰望玉京。应是易迁明月好，玉皇留看舞双成。
