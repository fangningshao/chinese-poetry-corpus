奉和圣制送张说巡边（唐·崔禹锡）　　五言排律　押阳韵	供帐何煌煌，公其抚朔方。群僚咸（一作御）饯酌，明主降离章。关塞重门下，郊岐禁苑傍。练（一作陈）兵宜雨洗（一作濯），卧鼓候风凉。炎景宁云惮，神谋肃所将。旌摇天月迥，骑入塞云长。赫赫皇威振，油油圣泽滂。非惟按车甲，兼以正封疆。叱咤阴山道，澄清翰海阳。虏垣行决胜，台座伫为光。
