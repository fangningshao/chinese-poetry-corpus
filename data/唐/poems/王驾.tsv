夏雨（唐·王驾）　　五言律诗　押真韵	非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
次韵和卢先辈避难寺居看牡丹（唐·王驾）　　五言律诗　押鱼韵	乱后寄僧居，看花恨有馀。香宜闲静立，态似别离初。朵密红相照，栏低画不如。狂风任吹却，最共野人疏。
社日（唐·王驾）　　七言绝句　押微韵	鹅湖山下稻粱肥，豚栅鸡栖②半①掩扉。桑柘影斜春社散，家家扶得醉人归。
雨晴（唐·王驾）　　七言绝句　押麻韵	雨前初见花间蕊，雨后兼无叶里花。蛱蝶飞来过墙去，却疑春色在邻家。
过故友居（唐·王驾）　　七言绝句　押鱼韵	邻笛寒吹日落初，旧居今已别人居。乱来儿侄皆分散，惆怅僧房认得书。
寄夫（唐·王驾）　　七言绝句　押虞韵	夫戍边关妾在吴，西风吹妾妾忧夫。一行书信千行泪，寒到君边衣到无。
