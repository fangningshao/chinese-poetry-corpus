望夫石（唐·严郾）　　七言律诗　押删韵	何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
赋百舌鸟（唐·严郾）　　七言律诗　押真韵	此禽轻巧少同伦，我听长疑舌满身。星未没河先报晓，柳犹黏雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
