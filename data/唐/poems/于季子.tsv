咏云（唐·于季子）　　五言律诗　押真韵	瑞云千里映，祥辉四望新。随风乱鸟翅，汎水结鱼鳞。布叶疑临夏，开花讵待春。愿得承嘉景，无令掩桂轮。
咏萤（唐·于季子）　　五言律诗　押微韵	卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。
奉和圣制夏日游石淙山（唐·于季子）　　七言律诗　押先韵	九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
早春洛阳荅杜审言（唐·于季子）　　七言律诗　押灰韵	梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
咏项羽（唐·于季子）　　五言绝句　押真韵	北伐虽全赵，东归不王秦。空歌拔山力，羞作渡江人。
咏汉高祖（唐·于季子）　　五言绝句　押真韵	百战方夷项，三章且代秦。功归萧相国，气尽戚夫人。
