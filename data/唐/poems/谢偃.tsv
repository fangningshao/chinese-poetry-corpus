杂曲歌辞 踏歌词（唐·谢偃）　　押灰韵	春景娇春台，新露泣新梅。春叶参差吐，新花重叠开。花影飞莺去，歌声度鸟来。倩看飘飖雪，何如舞袖回。
乐府新歌应教（唐·谢偃）　　押真韵	青楼绮阁已含春，凝妆艳粉复如神。细细轻裙（一作裾）全漏影，离离薄扇讵障尘。樽中酒色恒宜满，曲里歌声不厌新。紫燕欲飞先绕栋，黄莺始哢即娇人。撩乱垂丝昏柳陌，参差浓叶暗桑津。上客莫畏斜光晚，自有西园明月轮。
