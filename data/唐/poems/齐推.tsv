登石伞峰（唐·齐推）　　押冬韵	能以郡中暇，不遗尘外踪。啸俦得鸳鸯，探策入云松。缘径历空际，望崖来剑峰。况当会天人，复此陈歌钟。贱子固多癖，偶兹安一峰。步林欣有适，筑室幸可容。宁期樵牧处，忽与轩盖逢。仰荷高兴属，俯惭危磴重。攀幽破岩霭，践滑触苔封。秋景山光动，寒丛菊艳浓。赏心惬觞酌，逸韵陶襟胸。仍叨勒名字，永纪今所从。
