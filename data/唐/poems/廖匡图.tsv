九日陪董内召登高（唐·廖匡图）　　七言律诗　押真韵	祝融峰下逢嘉节，相对那能不怆神。烟里共寻幽涧菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。
赠泉陵上人（唐·廖匡图）　　七言律诗　押文韵	暂把枯藤倚碧根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。
和人赠沈彬（唐·廖匡图）　　七言律诗　押肴韵	冥鸿迹在烟霞上，燕雀休誇大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。
松（唐·廖匡图）　　七言律诗　押虞韵	曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木斗荣枯。
句（唐·廖匡图）　　押歌韵	正悲世上事无限，细看水中尘更多（《永州江干感兴》）。
