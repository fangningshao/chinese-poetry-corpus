登天目山下作（唐·张万顷）　　五言律诗　押删韵	去岁离秦望，今冬使楚关。泪添天目水，发变海头山。别母乌南逝，辞兄雁北还。宦游偏不乐，长为忆慈颜。
送裴少府（唐·张万顷）　　五言律诗　押尤韵	夕膳望①东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
东溪待苏户曹不至（唐·张万顷）　　押齐韵	洛阳城东伊水西，千花万竹使人迷。台上柳枝临岸低，门前荷叶与桥齐。日暮待君君不见，长风吹雨过青溪。
