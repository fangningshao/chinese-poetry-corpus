前年春与独孤常州兄花时为别倏已三年矣今莺花又尔睹物增怀因之抒情聊以奉寄（唐·李幼卿）　　七言律诗　押真韵	近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身①。
游烂柯山四首（唐·李幼卿）　　押侵韵	拂雾理孤策，薄霄眺层岑。迥升烟雾外，豁见天地心。物象不可及，迟回空咏吟。
题琅琊山寺道标道揖二上人东峰禅室时助成此□□筑斯地（唐·李幼卿）　　押先韵	佛寺秋山里，僧堂绝顶边。同依妙乐土，别占净居天。转壁千林合，归房一径穿。豁心群壑尽，骇目半空悬。锡杖栖云湿，绳床挂月圆。经行蹑霞雨，跬步隔岚烟。地胜情非系，言忘意可传。凭虚堪喻道，封境自安禅。每贮归休巅，多惭爱深偏。助君成此地，一到一留连。
