览外生卢纶诗因以示此（唐·韦渠牟）　　七言律诗　押阳韵	卫玠清谈性最强，明时独拜正员郎。关心珠玉曾无价，满手琼瑶更有光。谋略久参花府盛，才名常带粉闱香。终期内殿聊诗句，共汝朝天会柏梁。
赠窦五判官（唐·韦渠牟）　　七言律诗　押麻韵	故旧相逢三两家，爱君兄弟有声华。文辉锦綵珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
杂歌谣辞 步虚词十九首 其一十三（唐·韦渠牟）　　押阳韵	上界有黄房，仙家道路长。神来知位次，乐变叶宫商。竞把琉璃盏，都倾白玉浆。霞衣最芬馥，苏合是灵香。
杂歌谣辞 步虚词（唐·韦渠牟）　　押东韵	玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。
