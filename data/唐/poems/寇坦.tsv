同皇甫兵曹天官寺浴室新成招友人赏会（唐·寇坦）　　五言律诗　押真韵	温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
同张少府和厍狄员外夏晚初霁南省寓直时兼充节度判官之作（唐·寇坦）　　五言排律　押鱼韵	黄绶归休日，仙郎复奏馀。晏居当夏晚，寓直会晴初。露散星文发，云披水镜虚。高才推独唱，嘉会喜连茹。月色摇春闼，香烟霭暝庐。千门传夜警，万象照阶除。少孺嘉能赋，文强阅赐书。兼曹谋未展，入幕志方摅。为奉灵台帛，恭先待漏车。贞标不可仰，空此乐樵渔。
