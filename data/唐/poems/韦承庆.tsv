凌朝浮江旅思（唐·韦承庆）　　五言律诗　押尤韵	天晴①上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四②愁。
寒食应制（唐·韦承庆）　　五言律诗　押东韵	凤城春色晚①，龙禁早晖通。旧火收槐燧，馀寒入桂宫。莺啼正隐叶，鸡斗始开笼。蔼蔼瑶山满，仙歌始乐风。
南中咏雁（唐·韦承庆）　　五言绝句　押微韵	万里人南去，三春①雁北飞。不知何岁月？得与尔②同归。
直中书省（唐·韦承庆）　　五言排律　押支韵	清切凤皇池，扶疏鸡树枝。唯应集鸾鹭，何为宿羁雌。大造乾坤辟，深恩雨露垂。昆蚑皆含养，驽骀亦驱驰。木偶翻为用，芝泥忽滥窥。九思空自勉，五字本无施。徒喜逢千载，何阶荅二仪。萤光向日尽，蚊力负山疲。禁宇庭除阔，闲宵钟箭移。暗花临户发，残月下帘欹。白发随年改，丹心为主披。命将时共泰，言与行俱危。寄谢巢由客，尧年正（一作复）在斯。
九成宫山（唐·韦承庆）　　押歌韵	有水鱼争乐，无人鸟共歌。
横吹曲辞 折杨柳（唐·韦承庆）　　押屑韵	万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
