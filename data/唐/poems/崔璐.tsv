览皮先辈盛制因作十韵以寄用伸款仰（唐·崔璐）	河岳挺灵异，星辰精气殊。在人为英杰，与国作祯符。襄阳得奇士，俊迈真龙驹。勇果鲁仲由，文赋蜀相如。浑浩江海广，葩华桃李敷。小言入无间，大言塞空虚。几人游赤水，夫子得玄珠。鬼神争奥秘，天地惜洪炉。既有曾参行，仍兼君子儒。吾知上帝意，将使居黄枢。好保千金体，须为万姓谟。
