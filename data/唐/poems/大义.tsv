坐禅铭（唐·大义）	参禅学道几般样，要在当人能择上。莫只忘形与死心，此个难医病最深。直须坐究探渊源，此道古今天下传。正坐端然如泰山，巍巍不要守空闲。直须提起吹毛利，要剖西来第一义。瞠却眼兮剔起眉，反覆看渠渠是谁。还如捉贼须见赃，不怕贼理深处藏。有智捉获刹那顷，无智经年不见影。深嗟兀坐常如死，千年万岁只如此。若将此等当禅宗，拈花微笑丧家风。黑山下坐死水浸，大地漫漫如何禁。若是铁眼铜睛汉，把手心头能自判。直须著到悟为期，哮吼一声狮子儿。君不见磨砖作镜喻有由，车不行兮在打牛。又不见岩前湛水万丈清，沈沈寂寂杳无声。一朝鱼龙来搅动，波翻浪涌真堪重。譬如静坐不用工，何年及第悟心空？急下手兮高著眼，管取今生教了办。若还默默恣如愚，知君未解作工夫。抖擞精神著意看，无形无影悟不难。此是十分真用意，勇猛丈夫却须记。切莫听道不须参，古圣孜孜为指南。虽然旧阁闲田地，一度赢来得也未。要识坐禅不动尊，风行草偃悉皆论。而今四海清如镜，头头物物皆吾听。长短方圆只自知，从来丝发不曾移。若问坐禅成底事，日出东方夜落西。
颂（唐·大义）	直下识玄旨，罗纹结角是。不识玄旨人，徒劳逐所示。䲺䲺鸟，守空池，鱼从脚下过，䲺䲺总不知。
