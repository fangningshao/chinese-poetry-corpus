上元（一作奉和山灯）三首（唐·韦蟾）　　五言律诗　押支韵	新正圆月夜，尤重看灯时。累塔嫌沙细，成文讶笔迟。归牛疑燧落，过雁误书迟。生惜兰膏烬，还为隔岁期。
梅（唐·韦蟾）　　五言律诗　押元韵	高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。
送卢潘尚书之灵武（唐·韦蟾）　　七言律诗　押庚韵	贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。
赠商山僧（唐·韦蟾）　　七言绝句　押文韵	商岭东西路欲分，两间茅屋一溪云。师言耳重知师意，人是人非不欲闻。
题僧壁（唐·韦蟾）　　七言绝句　押真韵	一竹横檐挂净巾，灶无烟火地无尘。剃头未必知心法，要且闲于名利人。
长乐驿谑李汤给事题名（唐·韦蟾）　　七言绝句　押庚韵	渭水秦川拂①眼明，希仁②何事寡诗情。只应学得虞姬婿，书字才能记姓名。
和柯古穷居苦日喜雨（唐·韦蟾）	贞机澹少思，雅尚防多僻。揽葛犹不畏，劳形同处瘠。头焦讵是焚，背汗宁关炙。方欣见润础，那虞悲铄石。道与古人期，情难物外适。几怀朱邸绶，颇旷金门籍。清奥已萧萧，陈柯将槭槭。玉律诗调正，琼卮酒肠窄。衣桁袭中单，浴床抛下绤。黎侯寓于卫，六义非凡格。
岳麓道林寺（唐·韦蟾）　　押马韵	石门迥接苍梧野，愁色阴深二妃寡。广殿崔嵬万壑间，长廊诘曲千岩下。静听林飞念佛鸟，细看壁画驮经马。暖日斜明螮蝀梁，湿烟散幂鸳鸯瓦。北方部落檀（一作泥）香塑，西国文书贝叶写。坏栏迸竹醉好题，窄路垂藤困堪把。沈裴笔力斗雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林远公社。
句（唐·韦蟾）　　押真韵	争挥钩弋手，竞耸踏摇身。伤颊讵关舞，捧心非效嚬①。
