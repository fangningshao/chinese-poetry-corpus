宿香山阁（唐·贺朝）　　五言律诗　押东韵	暝上①春山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
赠酒店胡姬（唐·贺朝）　　五言律诗　押阳韵	胡姬春酒店，弦管夜锵锵。红毾铺新月，貂裘坐薄霜。玉盘初鲙鲤，金鼎正烹羊。上客无劳散，听歌乐世娘。
赋得春莺送友人二首（唐·贺朝）　　五言绝句　押支韵	翅掩飞莺舞，啼恼婕妤悲。料取金闺意，因君问所思。
南山（唐·贺朝）　　押霰韵	湖北雨初晴，湖南山尽见。岩岩石帆影，如得海风便。仙穴茅山峰，彩云时一见。邀君共探此，异箓残几卷。
孤兴（唐·贺朝）　　押真韵	晴日暖珠箔，夭桃色正新。红粉青镜中，娟娟可怜嚬。君子在遐险，蕙心谁见珍。罗幕空掩昼，玉颜静移春。江瑟语幽独，再三情未申。黄鹄千里翅，芳音迟所因。
从军行（唐·贺朝）	朔胡乘月寇边城，军书插羽刺（一作赐）中京。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策。衔珠浴铁向桑乾，衅旗膏剑指乌丸。鸣鸡已报关山晓，来雁遥传沙塞寒。直为甘心从苦节，陇头流水鸣呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明。始看晋幕飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉箸应啼红粉颜。鸿归燕相续，池边芳草绿。已见氛清细柳营，莫更春歌落梅曲。烽沈灶减静边亭，海晏山空肃已宁。行望凤京旋凯捷，重来麟阁画丹青。
