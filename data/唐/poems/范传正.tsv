谢真人还旧山（唐·范传正）　　五言排律　押删韵	麾盖从仙府，笙歌入旧山。水流丹灶缺，云起草堂关。白鹿行为卫，青鸾舞自闲。种松鳞未立，移石藓仍斑。望路烟霞外，回舆岩岫间。岂唯辽海鹤，空叹令威还。
范成君击洞阴磬（唐·范传正）　　五言排律　押庚韵	历历闻金奏，微微下玉京。为祥家谍久，偏识洞阴名。澹伫人闻听，铿锵古曲成。何须百兽舞，自畅九天情。注目看无见，留心记未精。云霄如可托，借鹤向层城。
赋得春风扇微和（唐·范传正）　　五言排律　押东韵	暧暧当迟日，微微扇好风。吹摇新叶上，光动浅花中。澹荡凝清昼，氤氲暧碧空。稍看生绿水，已觉散芳丛。徙倚情偏适，裴回赏未穷。妍华不可状，竟夕气融融。
正月十五夜玩月诗（唐·范传正）　　押尤韵	风凄城上楼。
