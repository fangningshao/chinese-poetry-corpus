林园秋夜作（唐·李嶷）　　五言律诗　押先韵	林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。
读前汉外戚传（唐·李嶷）　　五言律诗　押阳韵	人录尚书事，家临御路傍。凿池通渭水，避暑借明光。印绶妻封邑，轩车子拜郎。宠因宫掖里，势极必先亡。
淮南秋夜呈周侃（唐·李嶷）	天净河汉高，夜闲砧杵发。清秋忽如此，离恨应难歇。风乱池上萍①，露光竹间月。与君共游处，勿作他乡别。
杂曲歌辞 少年行三首（唐·李嶷）　　押阳韵	十八羽林郎，戎衣侍①汉王。臂鹰金殿侧，挟弹玉舆傍。驰道春风起，陪游出建章。
