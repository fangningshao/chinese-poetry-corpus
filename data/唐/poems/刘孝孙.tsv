赋得游人久不归（唐·刘孝孙）　　五言律诗　押微韵	乡关眇天末，引领怅怀归。羁旅久淫滞，物色屡芳菲。稍觉私意尽，行看鬔鬓稀。如何千里外，伫立沾裳衣。
冬日宴于庶子宅各赋一字得鲜（唐·刘孝孙）　　五言律诗　押先韵	解襟游胜地，披云促宴筵。清文振笔妙，高论写言泉。冻柳含风落，寒梅照日鲜。骊歌虽欲奏，归驾且留连。
咏笛（唐·刘孝孙）　　五言律诗　押庚韵	凉秋夜笛鸣，流风韵①九成。调高时慷慨，曲变或凄清。征客怀离绪，邻人思旧情。幸以知音顾②，千载有奇③声。
赋得春莺送友人（唐·刘孝孙）　　五言律诗　押支韵	流莺拂绣羽，二月上林期。待雪消金禁，衔花向玉墀。翅掩飞燕舞，啼恼婕妤悲。料取金闺意，因君问所思①。
游清都观寻沈道士得仙字（唐·刘孝孙）　　五言排律　押先韵	纷吾因暇豫，行乐极留连。寻真谒紫府，披雾觌青天。缅怀金阙外，遐想玉京前。飞轩俯松柏，抗殿接云烟。滔滔清夏景，嘒嘒早秋蝉。横琴对危石，酌醴临寒泉。聊祛尘俗累，宁希龟鹤年。无劳生羽翼，自可狎神仙。
游灵山寺（唐·刘孝孙）　　五言排律　押元韵	吾王游胜地，骖驾历祗园。临风画角愤，耀日采旗翻。永怀筌了义，寂念启玄门。深溪穷地脉，高嶂接云根。信美谐心赏，幽邃（一作桂）且攀援。曳裾欣扈从，方悟屏尘諠。
早发成皋望河（唐·刘孝孙）　　押元韵	清晨发岩邑，车马走轘辕。回瞰黄河上，惝恍屡飞魂。鸿流遵（一作导）积石，惊浪下龙门。仙槎不辨处，沈璧想犹存。远近洲渚出，飒沓凫雁喧。怀古空延伫，叹逝将何言。
