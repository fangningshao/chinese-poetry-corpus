寄李白（唐·任华）	古来文章有能奔逸气，耸高格。清人心神，惊人魂魄。我闻当今有李白，大猎（一作鹏）赋，鸿猷文，嗤长卿，笑子云。班张所作琐细不入耳，未知卿云得在嗤笑限。登庐山，观瀑布，海风吹不断，江月照还空（一作明）。余爱此两句：登天台，望渤海云垂大鹏飞，山压巨鳌背，斯言亦好在（一本无在字）。至于他作多不拘常律，振摆超腾，既俊且逸。或醉中操（一作扫）纸，或兴来（一作乘兴）走笔。手下忽然（一作有）片云飞，眼前划见孤峰出。而我有时白日忽欲睡，睡觉歘然起攘臂。任生知有君，君也知有任生未。中间闻道在长安，及余戾止。君已江东访元丹，邂逅不得见君面。每常（一作有时）把酒，向东望良久。见说往年在翰林，胸中矛戟何森森。新诗传在宫人口，佳句不离明主心。身骑天马多意气，目送飞鸿对豪贵。承恩召入凡几回，待诏归来仍半醉。权臣妒盛名，群犬多吠声。有敕放君却归隐沦处（一本无处字），高歌大笑出关去。且向东山为外臣，诸侯交迓驰朱轮。白璧一双买交者，黄金百镒相知人。平生傲岸其志不可测，数（一本无数字）十年为客，未尝一日低颜色。八咏楼中坦腹眠，五侯门下无心忆。繁花越台上，细柳吴宫侧。绿水青山知有君，白云明月偏相识。养高兼养闲，可望不可攀。庄周万物外，范蠡五湖间。人传（一作又闻）访道沧海上，丁令王乔每往还。蓬莱径是曾到来，方丈岂唯方一丈。伊余每欲乘兴往（一作远）相寻，江湖拥隔劳寸心。今朝忽遇东飞翼，寄此一章表胸臆。傥能报我一（一作以）片言，但访任华有人识。
寄杜拾遗（唐·任华）	杜拾遗，名甫第二才甚奇。任生与君别，别来已多时，何尝一日不相思。杜拾遗，知不知，昨日有人诵得数篇黄绢词。吾怪异奇特借问，果然（一本无然字）称是杜二之所为。势攫虎豹，气腾蛟螭。沧海无风似鼓荡，华岳平地欲奔驰。曹刘俯仰惭大敌，沈谢逡巡称小儿。昔在帝城中，盛名君一个。诸人见所作，无不心胆破。郎官丛里作狂歌，丞相阁中常醉卧。前年皇帝归长安，承恩阔步青云端。积翠扈游花匼匝，披香寓直月团栾。英才特达承天眷，公卿无（一作谁）不相钦慕。只缘汲黯好直言，遂使安仁却为掾。如今避地锦城隅，幕下英僚每日相随（一作就）提玉壶。半醉起舞捋髭须，乍低乍昂傍若无。古人制礼但为防俗士，岂得为君设之乎。而我不飞不鸣亦可以，只待朝廷有知己。已曾读却无限书，拙诗一句两句在人耳。如今看之总无益，又不能崎岖傍（一作倚）朝市。且当事耕稼，岂得便徒尔。南阳葛亮为友朋，东山谢安作邻里。闲常把琴弄，闷即携樽起。莺啼二月三月时，花发千山万山里。此时幽旷无人知，火急将书凭驿使，为报杜拾遗。
怀素上人草书歌（唐·任华）	吾尝好奇，古来草圣无不知，岂不知右军与献之。虽有壮丽之骨，恨无狂逸之姿。中间张长史，独放荡而不羁，以颠为名倾荡于当时。张老颠，殊不颠于怀素。怀素颠，乃是颠。人谓尔从江南来，我谓尔从天上来。负颠狂之墨妙，有墨狂之逸才。狂僧前日动京华，朝骑王公大人马，暮宿王公大人家。谁不造素屏，谁不涂粉壁。粉壁摇晴光，素屏凝晓霜，待君挥洒兮不可弥忘。骏马迎来坐堂中，金盆盛酒竹叶香。十杯五杯不解意（一作起），百杯已后始颠狂。一颠一狂多意气，大叫一声起攘臂。挥毫倏忽千万字，有时一字两字长丈二。翕若长鲸泼剌动海岛，歘若长蛇戎律透深草。回环缭绕相拘连，千变万化在眼前。飘风骤雨相击射，速禄飒拉动檐隙。掷华山巨石以为点，掣衡山阵云以为画。兴不尽，势转雄。恐天低而地窄，更有何处最可怜，袅袅枯藤万丈悬。万丈悬，拂秋水，映秋天。或如丝，或如发，风吹欲绝又不绝，锋芒利如欧冶剑。劲直浑是并州铁，时复枯燥何䙰褷。忽觉阴山突兀横翠微，中有枯松错落一万丈。倒挂绝壁蹙枯枝，千魑魅兮万魍魉，欲出不可何闪尸。又如翰海日暮愁阴浓，忽然跃出千黑龙。夭矫偃蹇，入乎苍穹。飞沙走石满穷塞，万里飕飕西北风。狂僧有绝艺，非数仞高墙不足以逞其笔势。或逢花笺与绢素，凝神执笔守恒度。别来筋骨多情趣，霏霏微微点长露。三秋月照丹凤楼，二月花开上林树。终恐绊骐骥之足，不得展千里之步。狂僧狂僧，尔虽有绝艺。犹当假良媒，不因礼部张公将尔来。如何得声名，一旦諠九垓。
