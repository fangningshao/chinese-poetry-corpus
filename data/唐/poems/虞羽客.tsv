杂曲歌辞 结客少年场行（唐·虞羽客）　　押先韵	幽并侠少年，金络控连钱。窃符方救赵，击筑正怀燕。轻生辞凤阙，挥袂上祈连。陆离横宝剑，出没骛征旃。蒙轮恒顾敌，超乘忽（一作总）争先。摧枯逾百战，拓地远三千。骨都魂已散，楼兰首复传。龙城含宿雾，瀚海接（一作隔）遥天。歌吹金微返，振旅玉门旋。烽火今已息，非复照甘泉。
