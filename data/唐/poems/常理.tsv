杂曲歌辞 古离别（唐·常理）　　押尤韵	君御狐白裘，妾居缃绮帱。粟钿金夹膝，花错玉搔头。离别生庭草，征衣断戍楼。蟏蛸网清曙，菡萏落红秋。小胆空房怯，长眉满镜愁。为传儿女意，不用远封侯。
妾薄命（唐·常理）　　押删韵	十五玉童色，双蛾青弯弯。鸟衔樱桃花，此时刺绣闲。娇小恣所爱，误人金指环。艳花句引落，灭烛屏风关。妾怕愁中画，君偷薄里还。初谓来心平若案，谁知别意险如山。乍啼罗袖娇遮面，不忍看君莫惜颜。
