旅中荅喻军事问客情（唐·善生）　　五言律诗　押真韵	一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。
赠卢逸人（唐·善生）　　五言律诗　押寒韵	高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
送玉禅师（唐·善生）　　五言律诗　押微韵	飘然无定迹，迥与律乘违。入郭随缘住，思山破夏归①。盂擎数家饭，衲乞几人衣。洞了曹溪旨，宁输俗者机。
送智光之南值雨（唐·善生）　　五言律诗　押尤韵	结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必经秋。
