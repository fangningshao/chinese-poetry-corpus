圆灵水镜（唐·张聿）　　五言排律　押先韵	凤池开月镜，清瑩写寥天。影散微波上，光含片玉悬。菱花凝泛滟，桂树映清鲜。乐广披云日，山涛卷雾年。濯缨何处去，鉴物自堪妍。回首看云液，蟾蜍势正圆。
景风扇物（唐·张聿）　　五言排律　押东韵	何处青蘋末，呈祥起远空。晓来摇草树，轻度净尘蒙①。水上微波动，林前媚景通。寥天鸣万籁，兰径长幽丛。渐飏抟扶势，应从橐籥功。开襟若有日，愿睹大王风。
剑化为龙（唐·张聿）　　五言排律　押冬韵	古剑诚难屈，精明有所从。沈埋方出狱，合会却成龙。牛斗光初歇，蜿蜒气渐浓。云涛透百丈，水府跃千重。拖尾迷莲锷，张鳞露锦容。至今沙岸下，谁得睹玄踪。
馀瑞麦（唐·张聿）　　五言排律　押先韵	瑞麦生尧日，芃芃雨露偏。两岐分更合，异亩颖仍连。冀获明王庆，宁唯太守贤。仁风吹靡靡，甘雨长芊芊。圣德应多稔，皇家配有年。已闻天下泰，谁为济西田。
