奉和郎中游仙山四瀑布兼寄李吏部包秘监判官（唐·孟翔）　　押元韵	昔人恣探讨，飞流称石门。安知郡城侧，别有神泉源。疏凿意大禹，勤求闻轩辕。悠悠几千岁，翳荟群木繁。奇状出蔽蔓，胜概毕讨论。沿崖百丈落，奔注当空翻。下如散雨足，上拟屯云根。变态凡几处，静神竟朝昏。渴贤寄珠玉，受馥寻兰荪。萝茑罥紫绶，岩隈驻朱轓。方思谢康乐，好事名空存。
