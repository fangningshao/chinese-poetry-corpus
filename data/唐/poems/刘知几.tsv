咏史（唐·刘知几）　　押皓韵	汎汎水中蓱，离离岸傍草。逐浪高复下，从风起还倒。人生不若兹，处世安可保？遽瑗仕卫国，屈伸随世道。方朔隐汉朝，易农以为宝。饮啄得其性，从容成寿考。南国有狂生，形容独枯槁。作赋刺椒兰，投江溺流潦。达人无不可，委运推苍昊。何为明自销，取讥于楚老？
次河神庙虞参军船先发余阻风不进寒夜旅泊（唐·刘知几）　　押语韵	朝谒冯夷祠，夕投孟津渚。风长川淼漫，河阔舟容与。回首望归途，连山暧相拒。落帆遵迥岸，辍榜依孤屿。复值惊波息，戒徒候前侣。川路虽未遥，心期顿为阻。沉沉落日暮，切切凉飙举。白露湿寒葭，苍烟晦平楚。啼猿响岩谷，泪鹤闻河溆。此时怀故人，依然怆行旅。何当欣既觏，郁陶共君叙。
读《汉书》作（唐·刘知几）	汉王有天下，欻起布衣中。奋飞出草泽，啸咤驭群雄。淮阴既附凤，黥彭亦攀龙。一朝逢运会，南面皆王公。鱼得自忘筌，鸟尽必藏弓。咄嗟罹鼎俎，赤族无遗踪。智哉张子房，处世独为工。功成薄受赏，高举追赤松。知止信无辱，身安道亦隆。悠悠千载后，击抃仰遗风。
郊庙歌辞 （一作刘子玄诗）仪坤庙乐章 安和（唐·刘知几）	妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
