白露为霜（唐·颜粲）　　五言排律　押阳韵	悲秋将岁晚，繁露已成霜。遍渚芦先白，沾篱菊自黄。应钟鸣远寺，拥雁度三湘。气逼襦衣薄，寒侵宵梦长。满庭添月色，拂水敛荷香。独念蓬门下，穷年在一方。
吴宫教美人战（唐·颜粲）　　五言排律　押虞韵	有客陈兵画，功成欲霸吴。玉颜承将略，金钿指军符。转佩风云暗，鸣鼙锦绣趋。雪花频落粉，香汗尽流珠。掩笑谁干令，严刑（一作师）必用诛。至今孙子术（一作法），犹可静边隅。
