晚秋集贤院即事寄徐薛二侍郎（唐·常衮）　　五言排律　押鱼韵	穆穆上清居，沈沈中秘书。金铺深内殿，石甃净寒渠。花树台斜倚，空烟阁半虚。缥囊披锦绣，翠轴卷琼琚。墨润冰文茧，香销蠹字鱼。翻黄桐叶老，吐白桂花初。旧德双游处，聊芳十载馀。北朝荣庾薛，西汉盛严徐。侍讲亲华扆，徵吟（一作诗）步绮疏。缀帘金翡翠，赐砚玉蟾蜍。序（一作移）秩东南远，离忧岁月除。承明期重入，江海意何如。
浮萍赋附歌（唐·常衮）　　押尤韵	大江之水东西流，别有孤萍朝夕浮。莫言此中长汎汎，终当结实触王舟。
句（唐·常衮）	风候已应同岭北，云山仍喜似终南①。
