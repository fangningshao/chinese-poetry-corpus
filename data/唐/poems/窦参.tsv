湖上闲居（唐·窦参）	避影将息阴，自然知音稀。向来深林中，偶亦有所窥。飞鸟口衔食，引雏上高枝。高枝但各有①，安知宜不宜。止止复何云，物情何自私（一作方可知）。
迁谪江表久未归（唐·窦参）	一自经放逐，裴回无所从。便为寒（一作出）山云，不得随飞龙。名岂不欲保，归岂不欲早。苟（一作苦）无三月资，难适千里道。离心与羁思，终日常草草。人生年几齐，忧苦即先老。谁能假羽翼，使我畅怀抱。
登潜山观（唐·窦参）　　押寒韵	山势欲相抱，一条微径盘。攀萝歇复行，始得凌仙坛。闻道葛夫子，此中鍊还丹。丹成五色光，服之生羽翰。灵草空自绿，馀霞谁共餐。至今步虚处，犹有孤飞鸾。幽幽古殿门，下压浮云端。万丈水声落，四时松色寒。既入无何乡，转嫌人事难。终当远尘俗，高卧从所安。
