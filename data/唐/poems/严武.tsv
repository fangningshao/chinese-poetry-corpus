寄题杜拾遗锦江野亭（唐·严武）　　七言律诗　押寒韵	漫向江头把钓竿，懒眠沙草爱风湍。莫倚善题鹦鹉赋，何须不著鵔鸃冠。腹中书籍幽时晒，肘后医方静处看。兴发会能驰骏马，应须直到使君滩。
巴岭荅杜二见忆（唐·严武）　　七言律诗　押支韵	卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。
酬别杜二（唐·严武）　　五言排律　押支韵	独逢尧典日，再睹汉官时。未效风霜劲，空惭雨露私。夜钟清万户，曙漏拂千旗。并向殊庭谒，俱承别馆追。斗城怜旧路，涡水惜归期①。峰树还相伴，江云更对垂。试回沧海棹，莫妒敬亭诗。秪是书应寄，无忘酒共持。但令心事在，未肯鬓毛衰。最怅巴山里，清猿醒（一作恼）梦思。
题巴州光福寺楠木（唐·严武）	楚江长流对楚寺，楠木幽生赤崖背。临溪插石盘老根，苔色青苍山雨痕。高枝闹叶鸟不度，半掩白云朝与暮。香殿萧条转密阴，花龛滴沥垂清露。闻道偏多越水头，烟生霁敛使人愁。月明忽忆湘川夜，猿叫还思鄂渚秋。看君幽霭几千丈，寂寞穷山今遇赏。亦知钟梵报黄昏，犹卧禅床恋奇响。
军城早秋（唐·严武）	昨夜秋风入汉关，朔云边月①满西山。更催飞将追骄虏，莫遣沙场匹马远。
