吴中书事（唐·杨乘）　　七言律诗　押东韵	十万人家天堑东，管弦台榭满春风。名归范蠡五湖上，国破西施一笑中。香径自生兰叶小，响廊深映月华空。尊前多暇但怀古，尽日愁吟谁与同。
建邺怀古（唐·杨乘）　　七言绝句　押真韵	故城故垒满江濆，尽是干戈旧苦辛。见此即须知帝力，生来便作太平人。
南徐春日怀古（唐·杨乘）　　五言排律　押元韵	六代骄奢地，三春物象繁。灵湖通涨海，天堑隔中原。晓渡高帆驶，阴风巨舰翻。旌旗西日落，戈甲夏云屯。豹变资陈武，龙飞拥晋元。风流前事尽，文物旧仪存。邪侮尝移润，忠贞几度冤。兴亡山兀兀，今古水浑浑。露滴蜂偷蕊，莺啼日到轩。酒肠堆曲糵，诗思绕乾坤。愁梦全无蝶，离忧每愧萱。形骸劳大块，玉石任炎昆。出处宁由己，升沈未足言。且应中圣乐，坐起任昏昏。
甲子岁书事（唐·杨乘）	竖子未鼎烹，大君尚旰食。风雷随出师，云霞有战色。犒功椎万牛，募勇悬千帛。武士日曳柴，飞将竞执馘。喜气迎捷书，欢声送羽檄。天兵日雄强，桀犬稍离析。贼臂既已断，贼喉既已扼。乐祸但鲸鲵，同恶为肘腋。小大势难侔，逆顺初不敌。违命固天亡，恃险乖长策。虿毒久萌牙，狼顾非日夕。礼貌忽骄狂，疏奏遂指斥。动众岂佳兵，含忍恐无益。鸿恩既已孤，小效不足惜。腐儒一铅刀，投笔时感激。帝阍不敢干，恓恓坐长画。
榜句（唐·杨乘）　　押鱼韵	伶俜①乖拙两何如，昼泥琴声夜泥书。数拍胡笳弹未熟②，故人新命画胡车。
