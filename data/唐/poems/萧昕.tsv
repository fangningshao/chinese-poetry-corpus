临风舒锦（唐·萧昕）　　五言排律　押东韵	丽锦疋云终，襜襜（一作当檐）展向风。花开翻覆翠，色乱动摇红。缕散悠扬（一作飏）里，文回照灼中。低垂疑步障，吹起作晴虹。既与丘迟梦，深知卓氏功。还乡将制服，从此表亨通。
洛出书（唐·萧昕）　　押质韵	海内昔凋瘵，天网斯浡潏。龟灵启圣图，龙马负书出。大哉明德盛，远矣彝伦秩。地敷作乂功，人免为鱼恤。既彰千国理，岂止百川溢。永赖至于今，畴庸未云毕。
上林白鹿赋附歌（唐·萧昕）　　押宥韵	德由庾兮群物凑，协嘉祥兮扰灵兽。感欣合于天符，遂充塞于君囿。
