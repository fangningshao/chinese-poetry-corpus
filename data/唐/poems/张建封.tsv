酬韩校书愈打毬歌（唐·张建封）	仆本修文持笔者，今来帅领红旌下。不能无事习蛇矛，闲就平场学使马。军中伎痒骁智材，竞驰骏逸随我来。护军对引相向去，风呼月旋朋先开。俯身仰击复傍击，难于古人左右射。齐观百步透短门，谁羡养由遥破的。儒生疑我新发狂，武夫爱我生雄光。杖移鬃底拂尾后，星从月下流中场。人不约，心自一，马不鞭，蹄自疾。凡情莫辨捷中能，拙目翻惊巧时失。韩生讶我为斯艺，劝我徐驱作安计。不知戎事竟何成，且愧吾人一言惠。
观竞渡（唐·张建封）	三月三日天清明，杨花绕江啼晓莺。使君未出郡斋内，江上已闻齐和声。使君出时皆有引，马前已被红旗阵。两岸罗衣破鼻香，银钗照日如霜刃。鼓声三下红旗开，两龙跃出浮水来。擢影斡波飞万剑，鼓声劈浪鸣千雷。雷声冲急波相近，两龙望标目如瞬。江上人呼霹雳声，竿头綵挂虹霓晕。前船抢水已得标，后船失势空挥桡。疮眉血首争不定，输岸一朋心似烧。只将标示输赢赏，两岸十舟五来往。须臾戏罢各东西，竞脱文身请书上。吾今细观竞渡儿，何殊当路权相持。不思得所各休去，会到摧舟折楫时。
