津阳门诗（唐·郑嵎）	津阳门北临通逵，雪风猎猎飘酒旗。泥寒款段蹶不进，疲童退问前何为。酒家顾客催解装，案前罗列樽与卮。青钱琐屑安足数，白醪软美甘如饴。开垆引满相献酬，枯肠渴肺忘朝饥。愁忧似见出门去，渐觉春色入四肢。主翁移客挑华灯，双肩隐膝乌帽欹。笑云鲐老不为礼，飘萧雪鬓双垂颐。问余何往凌寒曦，顾翁枯朽郎岂知。翁曾豪盛客不见，我自为君陈昔时。时平亲卫号羽林，我才十五为孤儿。射熊搏虎众莫敌，弯弧出入随佽飞①。此时初创观风楼，檐高百尺堆华榱。楼南更起斗鸡殿，晨光山影相参差②。其年十月移禁仗，山下栉比罗百司。朝元阁成老君见，会昌县以新丰移③。幽州晓进供奉马，玉珂宝勒黄金羁④。五王扈驾夹城路，传声校猎渭水湄。羽林六军各出射，笼山络野张罝维。彫弓绣韣不知数，翻身灭没皆蛾眉。赤鹰黄鹘云中来，妖狐狡兔无所依。人烦马殆禽兽尽，百里腥膻禾黍稀⑤。暖山度腊东风微，宫娃赐浴长汤池。刻成玉莲喷香液，漱回烟浪深逶迤⑥。犀屏象荐杂罗列，锦凫绣雁相追随。破簪碎钿不足拾，金沟残溜和缨緌。上皇宽容易承事，十家三国争光辉。绕床呼卢恣樗博，张灯达昼相谩欺。相君侈拟纵骄横，日从秦虢多游嬉。朱衫马前未满足，更驱武卒罗旌旗⑦。画轮宝轴从天来，云中笑语声融怡。鸣鞭后骑何躞蹀，宫妆襟袖皆仙姿。青门紫陌多春风，风中数日残春遗。骊驹吐沫一奋迅，路人拥彗争珠玑⑧。八姨新起合欢堂，翔鹍贺燕无由窥。万金酬工不肯去，矜能恃巧犹嗟咨⑨。四方节制倾附媚，穷奢极侈沽恩私。堂中特设夜明枕，银烛不张光鉴帷⑩。瑶光楼南皆紫禁，梨园仙宴临花枝。迎娘歌喉玉𥦖窱，蛮儿舞带金葳蕤⑾。三郎紫笛弄烟月，怨如别鹤呼羁雌。玉奴琵琶龙香拨，倚歌促酒声娇悲⑿。饮鹿泉边春露晞，粉梅檀杏飘朱墀。金沙洞口长生殿，玉蕊峰头王母祠⒀。禁庭术士多幻化，上前较胜纷相持。罗公如意夺颜色，三藏袈裟成散丝⒁。蓬莱池上望秋月，无云万里悬清辉。上皇夜半月中去，三十六宫愁不归。月中秘乐天半间，丁珰玉石和埙篪。宸聪听览未终曲，却到人间迷是非⒂。千秋御节在八月，会同万国朝华夷。花萼楼南大合乐，八音九奏鸾来仪。都卢寻橦诚龌龊，公孙剑伎方神奇。马知舞彻下床榻，人惜曲终更羽衣⒃。禄山此时侍御侧，金鸡画障当罘罳。绣{衤羽}衣褓日屃赑，甘言狡计愈娇痴⒄。诏令上路建甲第，楼通走马如飞翚。大开内府恣供给，玉缶金筐银簸箕⒅。异谋潜炽促归去，临轩赐带盈十围⒆。忠臣张公识逆状，日日切谏上弗疑⒇。汤成召浴果不至，潼关已溢渔阳师。御街一夕无禁鼓，玉辂顺动西南驰(21)。九门回望尘坌多，六龙夜驭兵卫疲。县官无人具军顿，行宫彻屋屠云螭(22)。马嵬驿前驾不发，宰相射杀冤者谁。长眉鬒发作凝血，空有君王潜涕洟。青泥坂上到三蜀，金堤城边止九旂。移文泣祭昔臣墓，度曲悲歌秋雁辞(23)。明年尚父上捷书，洗清观阙收封畿。两君相见望贤顿，君臣鼓舞皆歔欷(24)。宫中亲呼高骠骑，潜令改葬杨真妃。花肤雪艳不复见，空有香囊和泪滋(25)。銮舆却入华清宫，满山红实垂相思。飞霜殿前月悄悄，迎春亭下风飔飔(26)。雪衣女失玉笼在，长生鹿瘦铜牌垂。象床尘凝罨飒被，画檐虫网颇梨碑(27)。碧菱花覆云母陵，风篁雨菊低离披。真人影帐偏生草，果老药堂空掩扉(28)。鼎湖一日失弓剑，桥山烟草俄霏霏。空闻玉椀入金市，但见铜壶飘翠帷。开元到今踰十纪，当初事迹皆残隳。竹花唯养栖梧凤，水藻周游巢叶龟。会昌御宇斥内典，去留二教分黄缁。庆山污潴石瓮毁，红楼绿阁皆支离。奇松怪柏为樵苏，童山眢谷亡崄巇。烟中壁碎摩诘画，云间字失玄宗诗(29)。石鱼岩底百寻井，银床下卷红绠迟。当时清影荫红叶，一旦飞埃埋素规(30)。韩家烛台倚林杪，千枝灿若山霞摛。昔年光彩夺天月，昨日销镕当路岐(31)。龙宫御榜高可惜，火焚牛挽临崎峗。孔雀松残赤琥珀，鸳鸯瓦碎青琉璃(32)。今我前程能几许，徒有馀息筋力羸。逢君话此空洒涕，却忆欢娱无见期。主翁莫泣听我语，宁劳感旧休吁嘻。河清海宴不难睹，我皇已上升平基。湟中土地昔湮没，昨夜收复无疮痍。戎王北走弃青冢，虏马西奔空月支。两逢尧年岂易偶，愿翁颐养丰肤肌。平明酒醒便分首，今夕一樽翁莫违。
