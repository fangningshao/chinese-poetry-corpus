和段相公登武担寺西台（唐·杨汝士）　　五言律诗　押东韵	清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。
和段相公夏登张仪楼（唐·杨汝士）　　五言律诗　押灰韵	从公城上来，秋近绝纤埃。楼古秦规在，江分蜀望开。远山标宿雪，末席本寒灰。陪赏今为忝，临欢敢诉杯。
宴杨仆射新昌里第（唐·杨汝士）　　七言律诗　押青韵	隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏广①虽云盛，讵有兹筵醉绿醽。
建节后偶作（唐·杨汝士）　　七言绝句　押灰韵	抛却弓刀上砌台，上方台榭与云开。山僧见我衣裳窄，知道新从战地来。
题画山水（唐·杨汝士）　　七言绝句　押阳韵	太华峰前是故乡，路人遥指读书堂。如今老大骑官马，羞向关西道姓杨。
贺筵占赠营妓（唐·杨汝士）　　七言绝句　押真韵	郎君得意及青春，蜀国将军又不贫。一曲高歌红①一疋，两头娘子谢夫人。
戏柳棠（唐·杨汝士）　　七言绝句　押鱼韵	文章漫道能吞凤，杯酒何曾解吃鱼。今日梓州张社会，应须遭这老尚书。
和宗人尚书嗣复祠祭武侯毕题临淮公旧碑（唐·杨汝士）　　五言排律　押支韵	古柏森然地，修严蜀相祠。一过荣异代，三顾盛当时。功德流何远，馨香荐未衰。敬名探国志，饰像慰氓思。昔谒从征盖，今闻拥信旗。固宜光宠下，有泪刻前碑。
句（唐·杨汝士）　　押真韵	昔日兰亭无艳质，此时金谷有高人①。
