江南行（唐·李康成）	杨柳青青莺欲啼，风光摇荡绿蘋齐，金阴城头日色低。日色低，情难极，水中凫鹥双比翼①。
采莲曲（唐·李康成）	采莲去，月没春江曙。翠钿（一作钗）红袖水中央，青荷莲子杂衣香，云起风生归路长。归路长，那得久。各回船，两摇手。
玉华仙子歌（唐·李康成）	紫阳仙子名玉华，珠盘承露饵丹砂。转态凝情五云里，娇颜千岁芙蓉花。紫阳綵女矜无数，遥见玉华皆掩嫭。高堂初日不成妍，洛渚流风徒自怜。璇阶霓绮阁，碧题霜罗幕。仙娥桂树长自春，王母桃花未尝落。上元夫人宾上清，深宫寂历厌层城。解佩空怜郑交甫，吹箫不逐许飞琼。溶溶紫庭步，渺渺瀛台路。兰陵贵士谢相逢，济北风生尚回顾。沧洲傲吏爱金丹，清心回望云之端。羽盖霓裳一相识，传情写念长无极。长无极，永相随。攀霄历金阙，弄影下瑶池。夕宿紫府云母帐，朝餐玄圃昆崙芝。不学兰香中道绝，却教青鸟报相思。
河阳店家女（唐·李康成）　　押阳韵	因缘苟合会，万里犹同乡。运命倘不谐，隔壁无津梁。传语王家子，何为不自量？
自君之出矣（唐·李康成）　　押庚韵	自君之出矣，弦吹绝无声。思君如百草，撩乱逐春生。
