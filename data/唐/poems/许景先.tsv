阳春怨（唐·许景先）　　五言律诗　押齐韵	红树晓莺蹄，春风暖翠闺。雕笼熏绣被，珠履踏金堤。芍药花初①吐，菖蒲叶正齐。藁砧当此日，行役向辽西。
奉和圣制送张尚书巡边（唐·许景先）　　五言排律　押庚韵	文武承邦式，风云感国祯。王师亲赋政，庙略久论兵。汉主知三杰，周官统（一作总）六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼铃五校名。郊云驻旌羽，边吹引金钲。训（一作振）旅方称德，安人更克贞。伫看（一作观）铭石罢，同听凯歌声。
徵君宅（唐·许景先）	徵君昔嘉遁，抗迹遗俗尘。了心悟有物，乘化游（一作入）无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南溪夕，流浪东山春。石壁践丹景，金潭冒绿蘋。探鍊备海峤，赏心寓情人。奈何灵仙骨，锹（一作敛）翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。
折柳篇（唐·许景先）	春色东来度渭（一作灞）桥，青门垂柳百千条。长杨西连建章路，汉家林（一作禁）苑纷无数。萦花始遍合欢枝（一作宫），游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦著。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
奉和御制春台望（唐·许景先）	睿德在青阳，高居视中县。秦城连凤阙，汉寝疏龙殿。文物照光辉，郊畿郁葱茜。千门望成锦，八水明如练。复道晓光披，宸游出禁移。瑞气朝浮五云阁，祥光夜吐万年枝。兰叶负龟初荐祉，桐花集凤更来仪。秦汉生人凋力役，阿房甘泉构云碧。汾祠雍畤望通天，玉堂宣室坐长年。鼓钟西接咸阳观，苑囿南通鄠杜田。明主卑宫诫前失，辅德钦贤政惟一。昆虫不夭在春蒐，稼穑常艰重农术。邦家已荷圣谟新，犹闻俭陋惜中人。豫奉北辰齐七政，长歌东武抃千春。
若耶春意（唐·许景先）　　押支韵	越水正逶迤，艳阳三月时。中有婵娟子，含怨望佳期。鲜肤润玉泽，微眄动蛾眉。解佩遗中浦，折芳怀所思。彩色岂不重，瑰艳难久滋。一歌江南曲，再使妾心悲。
