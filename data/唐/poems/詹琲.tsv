永嘉乱衣冠南度流落南泉作忆昔吟（唐·詹琲）　　五言律诗　押先韵	忆昔永嘉际，中原板荡年。衣冠坠涂炭，舆辂染腥膻。国势多危厄，宗人苦播迁。南来频洒泪，渴骥每思泉。
癸卯闽乱从弟监察御史敬凝迎仕别作（唐·詹琲）　　五言律诗　押真韵	一别几经春，栖迟晋水滨。鹡鸰长在念，鸿雁忽来宾。五斗嫌腰折，朋山刺眼新。善辞如复我，四海五湖身。
追和秦隐君辞荐之韵上陈侯乞归凤山（唐·詹琲）　　七言律诗　押微韵	谁言悦口是甘肥，独酌鹅儿啖翠微。蝇利薄于青纸扇，羊裘煖甚紫罗衣。心随倦鸟甘栖宿，目送征鸿远奋飞。击壤太平朝野客，凤山深处□生辉。
