登明戍堡（唐·潘咸）　　五言律诗　押东韵	来经古城上，极目思无穷。寇尽烟萝外，人归蔓草中。峰峦当阙古，堞垒对云空。不见昔名将，徒称有战功。
送陈明府之任（唐·潘咸）　　五言律诗　押删韵	客见天台县，闾阎树色间。骖回几临水，带缓独开山。吏散落花尽，人居远岛闲。过于老莱子，端简独承颜。
芍药（唐·潘咸）　　五言律诗　押东韵	闲来竹亭赏，赏极蕊珠宫。叶已尽馀翠，花才半展红。媚欺桃李色，香夺绮罗风。每到春残日，芳华处处同。
长安春暮（唐·潘咸）　　七言绝句　押庚韵	客在关西春暮夜，还同江外已清明。三更独立看花月，惟欠子规啼一声。
舟行（唐·潘咸）　　七言绝句　押齐韵	平沙极浦无人度，独系孤舟寒草西。半夜起看潮上月，万山中有一猿啼。
送僧（唐·潘咸）　　七言绝句　押庚韵	阙下僧归山顶寺，却看朝日下方明。莫道野人寻不见，半天云里有钟声。
句（唐·潘咸）	栈踏猿声暮，江看剑影秋（送人游蜀）。僧老白云上，磬寒高鸟边。心已同猿狖，不闻人是非。行人渡流水，白马入前山。秋深雪满黄金塞，夜夜鸿声入汉阳①。
