明月（唐·李如璧）	三五月华流炯光，可怜怀归（一作君）郢路长。逾江越汉津无梁，遥遥永夜思茫茫。昭君失宠辞上宫，蛾眉婵娟卧毡穹。胡人琵琶弹北风，汉家音信绝南鸿。昭君此时怨画工，可怜明月光朣胧。节既秋兮天向寒，沅有漪兮湘有澜。沅湘糺合淼漫漫，洛阳才子忆长安。可怜明月复团团，逐臣恋主心愈恪。弃妻思君情不薄，已悲芳岁徒沦落。复恐红颜坐销铄，可怜明月方照灼，向影倾身比葵藿。
