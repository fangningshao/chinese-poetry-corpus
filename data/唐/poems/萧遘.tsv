春诗（唐·萧遘）　　五言律诗　押灰韵	南国韶光早，春风送腊来。水堤烟报柳，山寺雪惊梅。练色铺江晚，潮声逐渚回。青旗问沽酒，何处拨寒醅。
和王侍中谒张恶子庙（唐·萧遘）　　七言律诗　押庚韵	青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。
成都（唐·萧遘）　　七言绝句　押歌韵	月晓已开花市合，江平偏见竹箄多。好教载取芳菲树，剩照岷天瑟瑟波。
句（唐·萧遘）	吾家九叶相，尽继明时出①。
