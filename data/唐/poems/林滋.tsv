春望（唐·林滋）　　五言律诗　押先韵	春海镜①长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
蠡泽旅怀（唐·林滋）　　五言律诗　押支韵	谁言行旅日，况复桃花时。水即沧溟①远，星从天汉垂。川光独鸟暮，林色落英迟。岂是王程急，偏多游子悲。
宴韦侍御新亭（唐·林滋）　　五言律诗　押灰韵	烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
人日（唐·林滋）　　七言律诗　押灰韵	春辉新入碧烟开，芳院初将穆景来。共向花前图瑞胜，试看池上动轻苔。林香半落沾罗幌，蕙色微含近酒杯。闻道宸游方命赏，应随恩赉喜昭回。
和主司王起（唐·林滋）　　七言律诗　押庚韵	龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。
望九华山（唐·林滋）　　押支韵	兹山突出何怪奇，上有万状无凡姿。大者嶙峋若奔兕，小者㠥嵬如婴儿。玉柱金茎相拄枝，干空踰碧势参差。虚中始讶巨灵擘，陡处乍惊愚叟移。萝烟石月相蔽亏，天风袅袅猿咿咿。龙潭万古喷飞溜，虎穴几人能得窥。吁予比年爱灵境，到此始觉魂神驰。如何独得百丈索，直上高峰抛俗羁。
