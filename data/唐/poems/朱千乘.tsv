山庄早春连雨即事（唐·朱千乘）　　七言律诗　押灰韵	崇朝竟日雨{風衰}{風衰}，万物萌牙疑水灾。白屋世情轻席户，青山老大厌莓苔。常时杨柳烟中绽，今岁花枝雪未开。节往始知阳气晚，和风不借后亭梅。
早春霁后山庄即事（唐·朱千乘）　　五言排律　押支韵	插槿未成篱，啼莺早已知。日长春霁后，风暖柳烟宜。席户门斜掩，渔舟钓直垂。久将松竹比，宁惧岁寒移。上药幽前圃，繁花压小枝。素琴延玩月，清渭酌临池。守道安疑老，专经数欲奇。若为裁二鬓，羞向镜中窥。
送日本国三藏空海上人朝宗我唐兼贡方物而归海东诗（唐·朱千乘）　　五言排律	古貌宛休公，谈真说苦空。应传六祖后，远化岛夷中。去岁朝秦阙，今春赴海东。威仪易旧体，文字冠儒宗。留学幽微旨，云关护法崇。凌波无际碍，振锡路何穷。水宿鸣金磬，云行侍玉童。承恩见明主，偏沐僧家风。
句（唐·朱千乘）	锦缆扁舟花岸静，玉壶春酒管弦清（《新移镜中别业》）。
