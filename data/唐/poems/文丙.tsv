罗浮山（唐·文丙）　　五言律诗　押真韵	罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
藓花（唐·文丙）　　五言律诗　押寒韵	寂寞人偏重，无心愧牡丹。秋风凋不得，流水泛应难。怪石从教遍，幽庭一任盘。若逢公子顾，重叠是朱栏。
新栽松（唐·文丙）　　五言律诗　押支韵	可怜同百草，况负雪霜姿。歌舞地不尚，岁寒人自移。阶除添冷淡，毫末入思惟。尽道生云洞，谁知路崄巇。
柳（唐·文丙）　　五言律诗　押歌韵	何事动吟哦，长□翠色和。垂阴千树少，送别一枝多。带雾笼彭泽，摇风舞汴河。只因隋帝植，民力几销磨。
牡丹（唐·文丙）　　七言律诗　押支韵	万物承春各斗奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
