睢阳送韦参军还汾上（此公元昆任睢阳参军）（唐·李昂）　　五言律诗　押侵韵	世业重籯金，青春映士林。文华两孙楚，兄弟二曾参。竹抱卢门①暗，山衔晋国深。预知汾水上，一雁有遗音。
题雍丘崔明府丹灶（唐·李昂）　　七言律诗　押先韵	闻君小邑暂鸣弦，隐几灰心有岁年。白石既烧应化鹤，黄金未熟且烹鲜。炉中近染三花气，树里新飞五色烟。伊尹即今须负鼎，王乔何事欲冲天。
从军行（唐·李昂）	汉家未得燕支山，征戍年年沙朔间。塞下长驱汗血马，云中恒闭玉门关。阴山翰海千万里，此日桑河冻流水。稽洛川边胡骑来，渔阳戍里烽烟起。长途羽檄何相望，天子按剑思北方。羽林练士拭金甲，将军校战出玉堂。幽陵异域风烟改，亭障连连古今在。夜闻鸿雁南渡河，晓望旌旗北临海。塞沙飞淅沥，遥裔连穷碛。玄漠云平初合阵，西山月出闻鸣镝。城南百战多苦辛，路傍死卧黄沙人。戎衣不脱随霜雪，汗马䟃𧽼长被铁。杨叶楼中不寄书，莲花剑上空流血。匈奴未灭不言家，驱逐行行边徼赊。归心海外见明月，别思天边梦落花。天边（一作落花）回望何悠悠，芳树无人渡陇头。春云不变阳关雪，桑叶先知胡地秋。田畴不卖卢龙策，窦宪思勒燕然石。麾兵静北垂，此日交河湄。欲令塞上无干戚，会待单于系颈时。
赋戚夫人楚舞歌（唐·李昂）	定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨裴回入行殿。日夕悠悠非旧乡，飘飘处处逐君王。闺门向（一作玉闺门）里通归梦，银烛迎来在战场。相从（一作从来）顾恩不顾己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟磬，白日秋天忆鼓鼙。且矜容色长自持，且遇乘舆恩幸时。香罗侍寝双龙殿，玉辇看花百子池。君王纵恣翻成误，吕后由来有深妒。不奈君王容鬓衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见储君（一作谋臣）归惠帝，徒留爱子付周昌。
驯鸽篇（唐·李昂）	君不见贾谊寰中推逸才，仇香坐处馆常开。栖鸾未即冲天去，驯鸽先能听事来。亦闻无角巢君屋，诸处不栖如择木。宁随贺燕空绕梁，为逐迁莺俱□□。风窗月户清节凉，抚翼和鸣君子旁。双影时时临砚水，轻毛片片落书窗。□君德，辉彩鲜鲜生羽翼；感君心，灵庆昭昭相应深。何必淮南投小吏，飞来□□化为金。
句（唐·李昂）　　押删韵	耳临清渭洗，心向白云闲①。
