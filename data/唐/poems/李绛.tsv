和裴相国荅张秘书赠马诗（唐·李绛）　　七言律诗　押文韵	高才名价欲凌云，上驷光华远赠君。念旧露垂丞相简，感知星动客卿文。纵横逸气宁称力，驰骋长途定出群。伏枥莫令空度岁，黄金结束取功勋。
杏园联句（唐·李绛）　　七言律诗　押东韵	杏园千树欲随风，一醉同人此暂同（群上司空）。老态忽忘丝管里，衰颜宜解酒杯中（绛上白二十二）。曲江日暮残红在，翰苑年深旧事空（居易上主客）。二十四年流落者，故人相引到花丛（禹锡）。
省试恩赐耆老布帛（唐·李绛）　　五言排律　押元韵	涣汗中天发，殊私海外存。衰颜逢圣代，华发受皇恩。烛物明尧日，垂衣辟禹门。惜时悲落景，赐帛慰馀魂。厚泽沾翔泳，微生保子孙。盛明今尚齿，欢奉九衢樽。
花下醉中联句（唐·李绛）　　五言排律　押灰韵	共醉风光地，花飞落酒杯（绛送刘二十八）。残春犹可赏，晚景莫相催（禹锡送白侍郎）。酒幸年年有，花应岁岁开（居易送兵部相公）。且当金韵掷，莫遣玉山颓（绛送庾阁长）。高会弥堪惜，良时不易陪（承宣送主客）。谁能拉花住，争换得春回（禹锡送吏部）。我辈寻常有，佳人早晚来（嗣复送白侍郎）。寄言三相府，欲散且裴回（居易，时户部相公同会）。
