巫山高（唐·阎立本）	君不见巫山高高半天起，绝壁千寻尽（一作画）相似。君不见巫山磕匝翠屏开，湘江碧水绕山来。绿树春娇明月峡，红花朝覆白云台。台上朝云无定所，此中窕窈神仙女。仙女盈盈仙骨飞，清容出没有光辉。欲暮高唐行雨送，今宵定入荆王梦。荆王梦里爱秾华，枕席初开红帐遮。可怜欲晓啼猿处，说道巫山是妾家。
