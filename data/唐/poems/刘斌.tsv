送刘散员同赋陈思王诗得好鸟鸣高枝（隋末唐初·刘斌）　　五言律诗　押庚韵	春林已自好，时鸟复和鸣。枝交难奋翼，谷静易流声。间关才得性，矰缴遽相惊。安知背飞远，拂雾独晨征。
咏山（隋末唐初·刘斌）　　五言律诗　押歌韵	灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。
和谒孔子庙（隋末唐初·刘斌）　　五言排律　押尤韵	性与虽天纵，主世乃无由。何言泰山毁，空惊逝水流。及门思往烈，入室想前修。寂寞荒阶暮，摧残古木秋。遗风暧如此，聊以慰蒸求。
和许给事伤牛尚书（隋末唐初·刘斌）　　五言排律　押尤韵	名臣不世出，百工之所求。况乃非常器，遭逢兴运秋。符彩照千里，铨衡综九流。经纶资百物，樽俎寄皇猷。韶濩倾复理，典礼紊还修。虽贞栋梁任，兼好艺文游。伫闻和鼎实，行当奉介丘。高衢翻税驾，阅水遽迁舟。传呼更何日，曳履闻无由。归魂藐脩路，征棹舣邗沟。林薄长风惨，江上寒云愁。夜台终不曙，遗芳徒自留。
登楼望月二首（隋末唐初·刘斌）　　五言排律　押庚韵	圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。
