春草凝露（唐·张友正）　　五言排律　押真韵	苍苍芳草色，含露对青春。已赖阳和长，仍惭润泽频。日临残未滴，风度欲成津。蕙叶垂偏重，兰丛洗转新。将行愁裛径，欲采畏濡身。独爱池塘畔，清华远袭人。
锦带佩吴钩（唐·张友正）　　五言排律　押尤韵	带剑谁家子，春朝紫陌游。结边霞聚锦，悬处月随钩。綵缕回文出，雄芒练影浮。叶依花里艳，霜向锷中秋。的皪宜骢马，斓斑映绮裘。应须待报国，一刎月支头。
