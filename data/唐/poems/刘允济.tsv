咏琴（唐·刘允济）　　五言律诗　押支韵	昔在龙门侧，谁想凤鸣时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。
怨情（唐·刘允济）　　五言律诗　押真韵	玉关芳信断，兰闺锦字新。愁来好①自抑，念切已含嚬。虚牖风惊梦，空床月厌人。归期倘可促，勿度柳园春。
见道边死人（唐·刘允济）　　五言绝句　押先韵	凄凉徒见日，冥寞讵知年。魂兮不可问，应为直如弦。
经庐岳回望江州想洛川有作（唐·刘允济）　　押药韵	龟山帝始营，龙门禹初凿。出入经变化，俯仰凭寥廓。未若兹山功，连延并巫霍。东北疏（一作流）艮象，西南距坤络。宏阜自郁盘，高标复回薄。势入柴桑渚，阴开彭蠡壑。九江杳无际，七泽纷相错。云雨散吴会，风波腾鄬鄀（一作鄢鄂）。迹随造化久，利与乾坤博。肸蚃精气通，纷纶潜怪作。石渠忽见践，金房安可托。地入天子都，岩有仙人药。二门几迢遰，三宫何倏爚。咫尺穷杳冥，跬步皆恬漠。仙才惊羽翰，幽居静龙蠖。明牧振雄词，棣华殊灼灼。盛业匡西夏，深谋赞禹亳。黄云覆鼎飞，绛气横川跃。佐历符贤运，人期（一作其）茂天爵。礼乐富垂髫，诗书成舞勺。清辉靖岩电，利器腾霜锷。游圣挹衢尊，邻畿恭木铎。岩（一作墙）仞包武侯，波澜控文若。旋闻刈薪楚，遽睹升葵藿。稷契序揆（一作郛郭）图，良平公辅略。重地（一作臣）资出守，英藩谅求瘼。豫章观伟材，江州访灵崿。阳岫晓氛氲，阴崖暮萧索。潜伏屡黥奔，雄飞更鸷搏。惊𤢹透烟霞，腾猿乱枝格。故园有归梦，他山飞赏（一作非行）乐。帝乡徒可游，湟涧终旅泊。景（一作阳）物观淮海，云霄望河洛。城阙紫微星，图书玄扈（一作青溪）阁。神功（一作为）多粉缋，元气犹斟酌。丞相下南宫，将军趋北落。横簪并附蝉，列鼎俱调鹤。四郊时迷路，五月先投龠。池榭宣琼管，风花乱珠箔。旧游劳梦寐，新知无悦乐。天寒欲赠言，岁暮期交约。夜琴清玉柱，秋灰变缇幕。风云动翰林，宫徵调文籥。言泉激为浪，思绪飞成缴。千里辉珠玑，五采含丹雘。钟鼓旋惊鴳，瑾瑜俄抵鹊。窃价惭庸怠，叨声逾寂莫。长望限南溟，居然翳东郭。
