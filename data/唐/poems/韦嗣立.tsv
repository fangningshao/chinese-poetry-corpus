奉和九日幸临渭亭登高应制得深字（唐·韦嗣立）　　五言律诗　押侵韵	层观远沈沈，鸾旗九日临。帷①宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
奉和张岳州王潭州别诗二首 其二（唐·韦嗣立）　　五言律诗　押先韵	昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
奉和初春幸太平公主南庄应制（唐·韦嗣立）　　七言律诗　押萧韵	主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
上巳日祓禊渭滨应制（唐·韦嗣立）　　七言绝句　押阳韵	乘春祓禊逐风光，扈跸陪銮渭渚傍。还笑当时水滨老，衰年八十待文王。
偶游龙门北溪忽怀骊山别业因以言志示弟淑奉呈诸大僚（唐·韦嗣立）　　五言排律　押先韵	幽谷杜陵边，风烟别几年。偶来伊水曲，溪嶂觉（一作各）依然。傍浦怜芳树（一作木），寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。
自汤还都经龙门北溪赠张左丞崔礼部崔光禄（唐·韦嗣立）　　五言排律　押元韵	栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。
奉和张岳州王潭州别诗二首 其一（唐·韦嗣立）　　押灰韵	茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有馀哀。
酬崔光禄冬日述怀赠答（唐·韦嗣立）	亭伯负高名，羽仪称上京。魏珠能烛乘，秦璧许连城。六月飞将远，三冬学已精。洛阳推贾谊，江夏贵黄琼。推演中都术，旋参河尹声。累迁登御府，移拜践名卿。庭聚歌钟丽，门罗棨戟荣。鹦杯飞广席，兽火列前楹。散诞林园意，殷勤敬爱情。无容抱衰疾，良宴每招迎。契得心逾重，言忘道益真。相勖忠义节，共谈词赋英。雕虫曾靡弃，白凤已先鸣。光接神愈骇，音来味不成。短歌甘自思，鸿藻弥难清。东里方希润，西河敢窃明。厚诬空见迫，丧德岂无诚。端守宫闱地，寒烟朝暮平。顾才无术浅，怀器识忧盈。月下对云阙，风前闻夜更。昌年虽共偶，欢会此难并。为怜漳浦曲，沈痼有刘桢。
