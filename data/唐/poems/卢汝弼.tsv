秋夕寓居精舍书事（唐·卢汝弼）　　七言律诗　押庚韵	叶满苔阶杵满城，此中多恨恨难平。疏檐看织蟏蛸网，暗隙愁听蟋蟀声。醉卧欲抛羁客思，梦归偏动故乡情。觉来独步长廊下，半夜西风吹月明。
闻雁（唐·卢汝弼）　　七言律诗　押文韵	秋风萧瑟静埃氛，边雁迎风响咽群。瀚海应嫌霜下早，湘川偏爱草初薰。芦洲宿处依沙岸，榆塞飞时度晚云。何处最添羁客恨，竹窗残月酒醒闻。
鸳鸯（唐·卢汝弼）　　七言律诗　押微韵	双浮双浴傍苔矶，蓼浦兰皋绣帐帏。长羡鹭鸶能洁白，不随鸂鶒斗毛衣。霞侵绿渚香衾暖，楼倚青云殿瓦飞。应笑随阳沙漠雁，洞庭烟暖又思归。
和李秀才边庭四时怨（唐·卢汝弼）　　七言绝句	春风昨夜到榆关，故国烟花想已残。少妇不知归不得，朝朝应上望夫山。
杂曲歌辞 妾薄命（唐·卢汝弼）　　押东韵	君恩已断尽成空，追想娇欢恨莫穷。长为蕣花光晓日，谁知团扇送秋风。黄金买赋心徒切，清路飞尘信莫通。闲凭玉栏思旧事，几回春暮泣残红。
