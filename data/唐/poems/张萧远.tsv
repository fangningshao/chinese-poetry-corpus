送宫人入道（唐·张萧远）　　七言律诗　押支韵	舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女皆相妒，说著瑶台总泪垂。
观灯（唐·张萧远）　　七言律诗　押阳韵	十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。
履春冰（唐·张萧远）　　五言排律　押真韵	一步一愁新，轻轻恐陷人。薄光全透日，残影半销春。蝉想行时翼，鱼惊蹋处鳞。底虚难驻足，岸阔怯回身。岂暇踟蹰久，宁辞顾盼频。愿将兢慎意，从此赴通津。
句（唐·张萧远）　　押阳韵	秦云寂寂僧还定，尽日无人鹿绕床。日暮风吹官渡柳，白鸦飞出石头墙①。双双白燕入词堂②。
句（唐·张萧远）	须臾满寺泉声合，百尺飞檐挂玉绳①。座客醉来云雨散，一行高鸟万山秋（《宴》）。绮罗香里春长在，丝管声中水暗流②。何事不归巫峡去，故来人世断人肠（《歌人》）。身居晓嶂红霞外，书读秋窗紫竹间③。瀑布水高清汉冷，莓苔桥滑碧烟虚④。日月在天常照耀，了无尘垢污清光⑤。
