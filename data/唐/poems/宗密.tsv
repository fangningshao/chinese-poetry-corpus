答复礼禅师《真妄偈》（题拟） 其一（唐·宗密）　　五言排律　押纸韵	本净本不觉，由斯妄念起。知真妄即空，知空妄即止。止处名有终，迷时号无始。因缘如幻梦，何终复何始？此是众生源，穷之出生死。
座右铭（唐·宗密）　　押尤韵	寅起可办事，省语终寡尤。身安勤戒定，事简疏交游。他非不足辨，己过当自修。百岁既有限，世事何时休。落发堕僧数，应须侔上流。胡为逐世变，志虑尚嚣浮。四恩重山岳，锱铢未能酬。蚩蚩居大厦，汲汲将焉求。死生在呼吸，起灭若浮沤。无令方服下，番作阿鼻由。
答复礼禅师《真妄偈》（题拟） 其二（唐·宗密）　　押纸韵	不是真生妄，妄迷真而起。悟妄本自真，知真妄即止。妄止似终末，悟来似初始。迷悟性皆空，皆空无终始。生死由此迷，达此出生死。
偈（唐·宗密）　　押虞韵	乐儿本是一形躯，乍作官人乍作奴。名目服章虽改变，始终奴主了无殊。
