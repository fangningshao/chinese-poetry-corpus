联句（唐·光威裒）　　七言排律	朱楼影直日当午，玉树阴低月已三（光）。腻粉暗销银镂合，错刀闲剪泥金衫（威）。绣床怕引乌龙吠，锦字愁教青鸟衔（裒）。百味鍊来怜益母，千花开处斗宜男（光）。鸳鸯有伴谁能羡，鹦鹉无言我自惭（威）。浪喜游蜂飞扑扑，佯惊孤燕语喃喃（裒）。偏怜爱数螆蛦掌，每忆光抽玳瑁簪（光）。烟洞几年悲尚在，星桥一夕帐空含（威）。窗前时节羞虚掷，世上风流笑苦谙（裒）。独结香绡偷饷送，暗垂檀袖学通参（光）。须知化石心难定，却是为云分易甘（威）。看见风光零落尽，弦声犹逐望江南（裒）。
