暮春自南台丞再除给事中（唐·薛存诚）　　五言律诗　押微韵	再入青锁闱，忝官诚自非。拂尘惊物在，开户似①僧归。积草渐无径，残花犹洒衣。禁垣偏日近，行坐是恩辉。
嵩山望幸（唐·薛存诚）　　五言排律　押东韵	峻极位何崇，方知造化功。降灵逢圣主，望幸表维嵩。隐映连青壁，嵯峨向碧空。象车因叶瑞，龙驾愿升中。万岁声长在，千岩气转雄。东都歌盛事，西笑伫皇风。
御制段太尉碑（唐·薛存诚）　　五言排律　押文韵	葬仪从俭礼，刊石荷尧君。露迹垂繁字（一作藻），天哀洒丽文。诏深荣嗣子，海变记孤坟。宝思皆涵象，皇心永念勋。雅词黄绢妙，渥泽紫泥分。青史应同久，芳名万古闻。
御题国子监门（唐·薛存诚）　　五言排律　押元韵	宸翰符玄造，荣题国子门。笔锋回日月，字势动乾坤。檐下云光绝，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。
观南郊回仗（唐·薛存诚）　　五言排律　押灰韵	传警千门寂，南郊綵仗回。但惊龙再见，谁识日双开。德泽施云雨，恩光变烬灰。阅兵貔武振，听乐凤皇来。候刻移宸辇，遵时集观台。多惭远臣贱，不得礼容陪。
闻击壤（唐·薛存诚）　　五言排律　押文韵	尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝已闻。
膏泽多丰年（唐·薛存诚）　　五言排律　押东韵	帝德方多泽，莓莓井径同。八方甘雨布，四远报年丰。廒庾千厢在，幽流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。
华清宫望幸（唐·薛存诚）　　五言排律　押东韵	骊岫接新丰，岧峣驾碧空。凿山开秘殿，隐雾蔽仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，深沉闭绮栊。东郊望幸处，瑞气霭濛濛。
