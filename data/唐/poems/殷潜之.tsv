题筹笔驿（唐·殷潜之）　　五言排律　押支韵	江东矜割据，邺下夺孤嫠。霸略非匡汉，宏图欲佐谁。奏书辞后主，仗剑出全师。重袭褒斜路，悬开反正旗。欲将苞有截，必使举无遗。沈虑经谋际，挥毫决胜时。圜觚当分画，前箸此操持。山秀扶英气，川流入妙思。算成功在彀，运去事终亏。命屈天方厌，人亡国自随。艰难推旧姓，开创极初基。总叹曾过地，宁探作教资。若归新历数，谁复顾衰危。报德兼明道，长留识者知。
