登单于台（唐·李士元）　　五言律诗　押尤韵	悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。
登阁（唐·李士元）　　七言律诗　押侵韵	乱后独来登大阁，凭阑举目尽伤心。长堤过雨人行少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。
