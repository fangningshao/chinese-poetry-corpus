西施（唐·卢注）　　七言绝句　押歌韵	惆怅兴亡系绮罗，世人犹自选青娥。越王解破夫差国，一个西施已是多。
酒胡子（唐·卢注）	同心相遇思同欢，擎出酒胡当玉盘。盘中臲卼不自定，四座清宾注意看。可亦不在心，否亦不在面，徇客随时自圆转。酒胡五藏属他人，十分亦是无情劝。尔不耕，亦不饥。尔不蚕，亦有衣。有眼不能分黼黻，有口不能明是非。鼻何尖，眼何碧，仪形本非天地力。雕镌匠意苦多端，翠帽朱衫巧妆饰。长安斗酒十千酤，刘伶平生为酒徒。刘伶虚向酒中死，不得酒池中拍浮。酒胡一滴不入眼，空令酒胡名酒胡。
