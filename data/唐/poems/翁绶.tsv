折杨柳（唐·翁绶）　　七言律诗　押歌韵	紫陌金堤映绮罗，游人处处动离歌。阴移古戍迷芳①草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
咏酒（唐·翁绶）　　七言律诗　押尤韵	逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。
白马（唐·翁绶）　　七言律诗　押东韵	渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩骍弓。
雨雪曲（唐·翁绶）　　七言律诗　押尤韵	边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
婕妤怨（唐·翁绶）　　七言律诗　押尤韵	谗谤潜来起百忧，朝承恩宠暮仇雠。火烧白玉非因玷，霜剪红兰不待秋。花落昭阳谁共辇，月明长信独登楼。繁华事逐东流水，团扇悲歌万古愁。
句（唐·翁绶）　　押东韵	海国欧乡浙水东，暂烦良守此凭熊（见《事文类聚》）。
横吹曲辞 陇头吟（唐·翁绶）　　押阳韵	陇水潺湲陇树黄，征人陇上尽思乡。马嘶斜日朔风急，雁过寒云边思长。残月出林明剑戟，平沙隔水见牛羊。横行俱足①封侯者，谁斩楼兰献未央。
关山月（唐·翁绶）　　押尤韵	裴回汉月满边州，照尽天涯到陇头。影转银河寰海静，光分玉塞古今愁。笳吹远戍孤烽灭，雁下平沙万里秋。况是故园摇落夜，那堪少妇独登楼。
杂曲歌辞 行路难（唐·翁绶）　　押歌韵	行路艰难不复歌，故人荣达我蹉跎。双轮晚上铜梁①雪，一叶春浮瘴海波。自古要津皆若此，方今失路欲如何？君看西汉翟丞相，凤沼朝辞暮雀罗。
