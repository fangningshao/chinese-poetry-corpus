乐天梦得有岁夜诗聊以奉和（唐·牛僧孺）　　五言律诗　押支韵	惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。
席上赠刘梦得（唐·牛僧孺）　　七言律诗　押真韵	粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
李苏州遗太湖石奇状绝伦因题二十韵奉呈梦得乐天（唐·牛僧孺）　　五言排律　押庚韵	胚浑何时结，嵌空此日成。掀蹲龙虎斗，挟怪鬼神惊。带雨新水静，轻敲碎玉鸣。搀叉锋刃簇，缕络钓丝萦。近水摇奇冷，依松助澹清。通身鳞甲隐，透穴洞天明。丑凸隆胡准，深凹刻兕觥。雷风疑欲变，阴黑讶将行。噤㾕微寒早，轮囷数片横。地祇愁垫压，鳌足困支撑。珍重姑苏守，相怜懒慢情。为探湖里（一作底）物，不怕浪中鲸。利涉馀千里，山河仅百程。池塘初展见，金玉自凡轻。侧眩魂犹悚，周观意渐平。似逢三益友，如对十年兄。旺兴添魔力，消烦破宿酲。媲人当绮皓，视秩即公卿①。念此园林宝，还须别识精。诗仙有刘白，为汝数逢迎。
郊庙歌辞 享太庙乐章 和宁舞（唐·牛僧孺）	湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。
句（唐·牛僧孺）	但愁封寄去，魔物或惊禅①。惟羡东都白居士，年年香积问禅师②。不是道公狂不得，恨公逢我不教狂。地瘦草丛短，求人气色沮。凭酒意乃伸。
