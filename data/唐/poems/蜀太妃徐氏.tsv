游丈人观谒先帝御容（唐·蜀太妃徐氏）　　五言律诗　押微韵	共谒御容仪，还同在禁闱。笙歌①喧宝殿，彩仗耀金徽。清泪沾罗袂，红霞拂绣衣。九疑山水远，无路继湘妃。
三学山夜看圣灯（唐·蜀太妃徐氏）　　五言律诗　押庚韵	圣灯千万炬，旋向碧空生。细雨湿①不暗，好风吹更明。磬敲金地响，僧唱梵天声。若说无心法，此光如有情。
题金华宫（唐·蜀太妃徐氏）　　七言律诗　押支韵	碧烟②红雾漾①人衣，宿雾苍③苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处④，角冠霞帔事希夷。
和题丹景山至德寺（唐·蜀太妃徐氏）　　七言律诗　押东韵	丹景山头宿梵宫，玉轮①金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。
题彭州阳平化（唐·蜀太妃徐氏）　　七言律诗　押庚韵	云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
丈人观（唐·蜀太妃徐氏）　　七言绝句　押阳韵	获陪翠辇喜殊常，同涉仙坛岂厌长。不羡乘鸾入烟雾，此中便是五云乡。
玄都观（唐·蜀太妃徐氏）　　七言绝句　押虞韵	登寻丹壑到玄都，接日红霞照座隅。即向周回岩下看，似看曾进画图无。
题天回驿（唐·蜀太妃徐氏）　　七言绝句　押庚韵	翠驿红亭近玉京，梦魂犹是在青城。比来出看江山景，却被江山看出行。
