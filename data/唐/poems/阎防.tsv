晚秋石门礼拜（唐·阎防）　　押先韵	轻策临绝壁，招提谒金仙。舟车无由（一作游）径，岩峤乃属天。踯躅淹昃景，夷犹望新弦。石门变暝色，谷口生人烟。阳雁叫平楚，秋风急寒川。驰晖苦代谢，浮脆惭贞坚。永欲卧丘壑，息心依梵筵。誓将历劫愿，无以外物牵。
百丈溪新理茅茨读书（唐·阎防）	浪迹弃人世，远山自幽独。始傍巢由踪，吾其获心曲。荒庭何所有，老树半空腹。秋蜩鸣北林，暮鸟穿我屋。栖迟乐遵渚，恬旷寡所欲。开卦推盈虚，散帙攻节目。养闲度人事，达命知止足。不学东周（一作国）儒，俟时劳伐辐。
宿岸道人精舍（唐·阎防）　　押药韵	早岁参道风，放情入寥廓。重因息（一作经因息）心侣，遂果岩下诺。敛迹辞人间，杜门守寂寞。秋风剪兰蕙，霜气冷淙壑。山牖见然灯，竹房（一作臼）闻捣药。愿言舍尘事，所趣非龙蠖。
夕次鹿门山作（唐·阎防）　　押删韵	庞公嘉遁所，浪迹难追攀。浮舟暝始至，抱杖聊自闲。双岩（一作阙）开鹿门，百谷集珠湾。喷薄湍上水，舂容漂里山。焦原不足险（一作足险峻），梁壑未成艰。我行自春仲，夏鸟忽绵蛮。蕙草色已晚，客心殊倦（一作未）还。远游非避地，访道爱童颜。安能徇机巧，争夺锥刀间。
与永乐诸公夜泛黄河作（唐·阎防）　　押鱼韵	烟深载酒入，但觉暮川虚。映水见山火，鸣榔闻夜渔。爱兹山水趣，忽与人世①疏。无暇②然官烛，中流有望舒。
句（唐·阎防）　　押文韵	熊踞庭中树，龙蒸栋里云。
