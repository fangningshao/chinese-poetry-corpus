和王维敕赐百官樱桃（唐·崔兴宗）　　七言律诗　押支韵	未央朝谒正逶迤，天上樱桃锡此时。朱实初传九华殿，繁花旧杂万年枝。未①胜晏子江南橘，莫比潘家大谷梨。闻道令人好颜色，神农本草自应知。
留别王维（唐·崔兴宗）　　五言绝句　押漾韵	驻马欲分襟，清寒御沟上。前山景气佳，独往还惆怅。
酬王维卢象见过林亭（唐·崔兴宗）　　七言绝句　押删韵	穷巷空①林常闭关，悠然②独卧对前山。今朝忽枉嵇生驾，倒屣开门遥解颜。
同王右丞送瑗公南归（唐·崔兴宗）　　押冬韵	行苦神亦秀，泠然溪上松。铜瓶与竹杖，来自祝融峰。常愿入灵岳，藏经访遗踪。南归见长老，且为说心胸。
青雀歌（唐·崔兴宗）　　押侵韵	青扈绕青林，翩翾陋体一微禽。不应常在藩篱下，他日凌云谁见心。
