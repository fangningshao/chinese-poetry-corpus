奉和御制平胡（唐·韩休）　　五言排律　押文韵	南牧正纷纷，长河起塞氛。玉符（一作兵）徵选士，金钺拜将军。叠鼓摇边吹，连旌暗朔云。祅星乘夜落，害（一作吉）气入朝分。始见幽烽警，俄看烈火焚。功成奏凯乐，战罢策归勋。盛德陈清庙，神谟属大君。叨荣逢偃羽，率舞咏时文。
奉和圣制送张说巡边（唐·韩休）　　五言排律　押庚韵	一德光（一作先）台象，三军掌（一作赏）夏卿。来威申庙略，出总叶师贞。受钺辞金殿，凭轩去（一作出）鼎城。曙光摇组甲，疏吹绕云旌。左律方先凯，中鼙即训兵。定功彰（一作张）武事，陈颂纪天声。祖宴初留赏，宸章更宠行。车徒零（一作灵）雨送，林野夕阴生。路极河流远，川长朔气平。南辕迟返旆，归奏谒承明。
驾幸华清宫赋附歌（唐·韩休）　　押皓韵	素秋归兮玄冬早，王是时兮出西镐。幸华清兮顺天道，琼楼架虚兮灵仙保。长生殿前兮树难老，甘泉流兮圣躬可澡，俾吾皇兮亿千寿考。
郊庙歌辞 祭汾阴乐章 南吕羽（唐·韩休）　　押支韵	于穆浚哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。
