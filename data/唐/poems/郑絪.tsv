奉酬宣上人九月十五日东亭望月见赠因怀紫阁旧游（唐·郑絪）　　七言律诗　押文韵	中年偶逐鸳鸾侣，弱岁多从麋鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览綵笺佳句满，何人更咏惠休文。
九日登高怀邵二（唐·郑絪）　　七言绝句　押先韵	簪茱泛菊俯平阡，饮过三杯却惘然。十岁此辰同醉友，登高各处已三年。
奉和武相公省中宿斋酬李相公见寄（唐·郑絪）　　五言排律　押鱼韵	高阁安仁省，名园广武庐。沐兰朝太一，种竹咏华胥。禁静疏钟彻，庭开（一作闲）爽韵虚。洪钧齐万物，缥帙整群书。寒露滋新菊，秋风落故蕖。同怀不同赏，幽意竟何如。
寒夜闻霜钟（唐·郑絪）　　五言排律　押侵韵	霜钟初应律，寂寂出重林。拂水宜清听，凌空散迥音。舂容时未歇，摇曳夜方深。月下和虚籁，风前间（一作闻）远砧。净兼寒漏彻，闲畏曙更侵。遥想千山外，泠泠何处寻。
郊庙歌辞 享太庙乐章 大顺舞（唐·郑絪）	于穆时文，受天明命。允恭玄默，化成理定。出震嗣德，应乾传圣。猗欤缉熙，千亿流庆。
句（唐·郑絪）　　押尤韵	情人共惆怅，良友不同游①。
咏诸葛亮（题拟）（唐·郑絪）　　押齐韵	草庐龙旧卧，花府凤曾栖。
