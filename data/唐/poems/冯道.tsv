天道（唐·冯道）　　五言律诗　押庚韵	穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
偶作（唐·冯道）　　七言律诗　押真韵	莫为危时便怆神，前程往往有期因。须知海岳归明主，未必乾坤陷吉人。道德几时曾去世，舟车何处不通津？但教方寸无诸恶，狼虎丛中也立身。
北使还京作（唐·冯道）　　七言律诗　押麻韵	去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙。
放鱼书所钥户（唐·冯道）　　七言绝句　押真韵	高却垣墙钥却门，监丞从此罢垂纶。池中鱼鳖应相贺，从此方知有主人。
赠窦十（唐·冯道）　　押阳韵	燕山窦十郎，教子有义方。灵椿一株老，丹桂五枝芳。
句（唐·冯道）	朝披四袄专藏手，夜覆三衾怕露头①。牛头偏得赐，象笏更容持②。已落地花方遣埽，未经霜草莫教锄③。视草北来唐学士，拥旄西去汉将军④。
