送苏尚书赴益州（唐·宋璟）　　五言绝句　押微韵	我望风烟接，君行霰雪飞。园亭若有送，杨柳最依依。
奉和御制璟与张说源乾曜同日上官命宴都堂赐诗应制（唐·宋璟）　　五言排律　押鱼韵	丞相邦之重，非贤谅不居。老臣慵（一作庸）且惫，何德以当诸。厚秩先为忝，崇班复此除。太常陈礼乐，中掖降簪裾。圣酒山河润，仙文象纬舒。冒恩怀宠锡，陈力省空虚。郭隗惭无骏，冯谖愧有鱼。不知周勃者，荣幸定何如。
奉和圣制同二相已下群官乐游园宴（唐·宋璟）　　五言排律　押尤韵	侍饮终酺会，承恩续胜游。戴天惟庆幸，选地即殊尤。北向祗双阙，南临赏一丘。曲江新溜暖，上苑杂花稠。亹亹韶弦屡，戋戋贲帛周。醉归填畛陌，荣耀接轩裘。
奉和圣制送张说巡边（唐·宋璟）　　五言排律　押庚韵	帝道薄（一作溥）存兵，王师尚有征。是关（一作开）司马法，爰命总戎行。画阃崇威信，分麾盛宠荣。聚观方结辙，出祖遂倾城。圣酒江河润，天词象纬明。德风边草偃，胜气朔云平。宰国推良器，为军挹壮（一作美）声。至和常得体，不战即亡精。以智泉宁竭，其徐海自清。迟还庙堂坐，赠别故人情。
奉和圣制荅张说扈从南出雀鼠谷（唐·宋璟）　　五言排律　押虞韵	秦地雄西夏，并州近北胡。禹行山启路，舜在邑为都。忽视（一作见）寒暄隔，深思险易殊。四时宗伯叙，六义宰臣铺。徵作宫常应，星环日每纡。盛哉逢（一作隆）道合，良以致亨衢。
