清晓捲帘（唐·欧阳玭）　　五言律诗　押侵韵	清晓意未惬，捲帘时一吟。槛虚花气密，地暖竹声深。秀色还朝暮，浮云自古今。石泉惊已跃，会可洗幽心。
巴陵（唐·欧阳玭）　　五言律诗　押元韵	孤城向夕原，春入景初暄。绿树低官舍，青山在县门。楼台疑结蜃，枕席更闻猿。客路何曾定，栖迟欲断魂。
榆溪道上（唐·欧阳玭）　　五言律诗　押齐韵	初日在斜溪，山云片片低。乡愁梦里失，马色望中迷。涧底凄泉气，岩前遍绿荑。非关秦塞去，无事候晨鸡。
新岭临眺寄连总进士（唐·欧阳玭）　　五言律诗　押文韵	关势遥临海，峰峦半入云。烟中独鸟下，潭上杂花熏。寄远悲春草，登临忆使君。此时还极目，离思更纷纷。
幽轩（唐·欧阳玭）　　五言排律　押删韵	幽轩斜映山，空涧复潺潺。重叠岩峦趣，遥来窗户间。桃花飘岫幌，燕子语松关。衣桁侵池翠，阶痕露藓斑。临风清瑟奏，对客白云闲。眷恋青春色，含毫俯碧湾。
