赠外（唐·魏氏）	浮萍依绿水，弱茑寄（一作附）青松。与君结大义，移天得所从。翰林无双鸟，剑水不分龙。谐和类琴瑟，坚固同胶漆。义重恩欲深，夷险贵如一。本自身不令，积多婴痛疾。朝夕倦床枕，形体耻巾栉。游子倦风尘，从官初解巾。束装赴南郢，脂驾出西秦。比翼终难遂，衔雌苦未因。徒悲枫岸远，空对柳园春。男儿不重旧，丈夫多好新。新人喜新聘，朝朝临粉（一作宝）镜。两鸳固无比，双蛾谁与竞。讵怜愁思人，衔啼嗟薄命。蕣华不足恃，松枝有馀劲。所愿好（一作存）九思，勿令亏百行。
