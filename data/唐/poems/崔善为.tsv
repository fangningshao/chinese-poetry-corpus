九月九日（唐·崔善为）　　五言律诗　押寒韵	九日重阳节，三秋季月残。菊花催晚气，萸房辟早寒。霜浓鹰击远，雾重雁飞难。谁忆龙山外，萧条边兴阑。
荅王无功冬夜载酒乡馆（唐·崔善为）　　五言律诗　押阳韵	颁条忝贵郡，悬榻久相望。处士同杨郑，邦君谢李疆。讵知方拥彗，逢子敬惟桑。明朝蓬户侧，会自谒任棠。
荅王无功九日（唐·崔善为）　　五言律诗　押侵韵	秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。
