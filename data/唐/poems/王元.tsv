登祝融峰（唐末宋初·王元）　　五言律诗　押阳韵	草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。
悼李韶（唐末宋初·王元）　　五言律诗　押微韵	韶也命何奇，生前与世违。贫栖古梵刹，终著旧麻衣。雅句僧抄遍，孤坟客吊稀。故园今孰在，应见梦中归。
怀翁宏（唐末宋初·王元）　　五言律诗　押庚韵	独夜思君切，无人知此情。沧州归未得，华发别来生。孤馆木初落，高空月正明。远书多隔岁，独念没前程。
听琴（唐末宋初·王元）　　五言律诗　押支韵	拂尘开素匣，有客独伤时①。古调俗不乐，正声君自知。寒泉出涧涩，老桧倚风悲。纵有来听者，谁堪继子期。
题邓真人遗址（唐末宋初·王元）　　七言律诗　押支韵	三千功满仙升去，留得山前旧隐基。但见白云长掩映，不知浮世几兴衰。松稍风触霓旌动，棕叶霜沾鹤翅垂。近代无人寻异事，野泉喷月泻秋池。
句（唐末宋初·王元）　　押鱼韵	江城卖药常将鹤，古寺看碑不下驴。
句（唐末宋初·王元）　　押文韵	伴行唯瘦鹤，寻寺入深云。
句（唐末宋初·王元）　　押文韵	伴行唯瘦鹤，寻寺入深云（赠廖融）。
句（唐末宋初·王元）　　押文韵	伴行惟瘦鹤，寻步入深云①。
