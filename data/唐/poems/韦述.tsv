春日山庄（唐·韦述）　　五言律诗　押阳韵	初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
广陵送别宋员外佐越郑舍人还京（唐·韦述）　　五言律诗　押萧韵	朱绂临秦望，皇华赴洛桥。文章南渡越，书奏北归朝。树入江云尽，城衔海月遥。秋风将客思，川上晚萧萧。
送贺秘监归会稽诗（唐·韦述）　　五言律诗　押删韵	二疏方告老，四皓尽归山。蔼蔼都门别，仍看衣锦还。霓裳标逸气，丹灶理童颜。一遇真仙侣，群心难可攀。
奉和圣制送张说上集贤学士赐宴（赋得华字）（唐·韦述）　　五言排律　押麻韵	修文中禁启，改字（一作物）令名加。台座徵人杰，书坊应国华。赋诗开广宴，赐酒酌流霞。云散明金阙，池开照玉沙。掖垣留宿鸟，温树落馀花。谬此天光及，衔恩醉日斜。
晚渡伊水（唐·韦述）　　押陌韵	悠悠涉伊水，伊水清见石。是时春向深，两岸草如积。迢遰望洲屿，逶迤亘津陌。新树落疏红，遥原上深碧。回瞻洛阳苑，遽有长山隔。烟雾犹辨家，风尘已为客。登陟多异趣，往来见行役。云起早已昏，鸟飞日将夕。光阴逝不借，超然慕畴昔。远游亦何为？归来存竹帛。
