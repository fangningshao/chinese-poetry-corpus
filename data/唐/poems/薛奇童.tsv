楚宫词（一作怨诗）二首 其二（唐·薛奇童）　　五言律诗　押元韵	日晚梧桐落，微寒入禁垣。月悬三雀观，霜度万秋门。艳舞矜新宠，愁容泣旧恩。不堪深殿里，帘外欲黄昏。
拟古（唐·薛奇童）　　押遇韵	沙尘朝蔽日，失道还相遇。寒影波上云，秋声月前树。川气生晓夕，野阴乍烟雾。沈沈滮池水，人马不敢渡。吮痈世所薄，挟纩恩难顾。不见古时人，中宵泪横注。
和李起居秋夜之作（唐·薛奇童）　　押灰韵	过庭闻礼日，趋侍记言回。独卧玉窗前，卷帘残雨来。高秋南斗转，凉夜北堂开。水影入朱户，萤光生绿苔。简成良史笔，年是洛阳才。莫重白云意，时人许上台。
吴声子夜歌（唐·薛奇童）	净扫黄金阶，飞霜皓①如雪。下帘弹箜篌，不忍见秋月。
塞下曲（唐·薛奇童）　　押东韵	骄虏初南下，烟尘暗国中。独召李将军，夜开甘泉宫。一身许明主，万里总元戎。霜甲卧不暖，夜半闻边风。胡天早飞雪，荒徼多转蓬。寒云覆水重，秋气连海空。金鞍谁家子，上马鸣角弓。自是幽并客，非论爱立功。
云中行（唐·薛奇童）	云中小儿吹金管，向晚因风一川满。塞北云高心已悲，城南木落肠堪断。忆昔魏家都此方，凉风观前朝百王。千门晓映山川色，双阙遥连日月光。举杯称寿永相保，日夕歌钟彻清昊。将军汗马百战场，天子射兽五原草。寂寞金舆去不归，陵上黄尘满路飞。河边不语伤流水，川上含情叹落晖。此时独立无所见，日暮寒风吹客衣。
楚宫词二首 其一（唐·薛奇童）　　押寒韵	禁苑春风起，流莺绕合欢。玉窗通日气，珠箔卷轻寒。杨叶垂金①砌，梨花入井阑。君王好长袖，新作舞衣宽。
