赠罗隐（唐·罗衮）　　七言律诗　押尤韵	平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯①。
清明登奉先城楼（唐·罗衮）　　七言律诗　押支韵	年来年去只艰危，春半尧山草尚衰。四海清平耆旧见，五陵寒食小臣悲。烟销井邑隈楼槛，雪满川原泥酒卮。拭尽贾生无限泪，一行归雁远参差。
清明赤水寺居（唐·罗衮）　　七言律诗　押真韵	榆火轻烟处处新，旋从闲望到诸邻。浮生浮世祗多事，野水野花娱病身。浊酒不禁云外景，碧峰犹冷寺前春。蓑衣毳衲诚吾党，自结村园一社贫。
