和武相公锦楼玩月得浓字（唐·柳公绰）　　五言律诗　押冬韵	此夜年年月，偏宜此地逢。近看江水浅，遥辨雪山重。万井金花①肃，千林玉露浓。不唯楼上思，飞盖亦陪从。
赠毛仙翁（唐·柳公绰）　　五言律诗　押真韵	桃源千里远，花洞四时春。中有含真客，长为不死人。松高枝叶茂，鹤老羽毛新。莫遣同篱槿，朝荣暮化①尘。
题梓州牛头寺（唐·柳公绰）　　七言绝句　押萧韵	一出西城第二桥，两边山木晚萧萧。井花净洗行人耳，留听溪声入夜潮。
