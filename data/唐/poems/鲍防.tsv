送薛补阙入朝（唐·鲍防）　　七言律诗　押真韵	平原门下十馀人，独受恩多未杀身。每叹陆家兄弟少，更怜杨氏子孙贫。柴门岂①断施行马，鲁酒那堪②醉近臣。赖有军中遗令在，犹将谈笑对③风尘。
人日陪宣州范中丞传正与范侍御传真（一作贞）宴东峰亭（唐·鲍防）　　七言律诗　押灰韵	人日春风绽早梅，谢家兄弟看花来。吴姬对酒歌千曲，秦女留人酒百杯。丝柳向空轻①婉转，玉山看日渐裴回。流光易去欢难得，莫厌频频上此台。
状江南 孟春（唐·鲍防）　　五言绝句　押先韵	江南孟春天，荇叶大如钱。白雪装梅树，青袍似葑田。
上巳寄（一作呈，下有浙东二字）孟中丞（唐·鲍防）　　七言绝句　押青韵	世间禊事风流处，镜里云山若画屏。今日会稽王内史，好将宾客醉兰亭。
忆长安 二月（唐·鲍防）　　押支韵	忆长安，二月时，玄鸟初至禖祠。百啭宫莺绣羽，千条御柳黄丝。更有曲江①胜地，此来寒食佳期。
杂感（唐·鲍防）	汉家海内承平久，万国戎王皆稽首。天马常衔苜蓿花，胡人岁献葡萄酒。五月荔枝初破颜，朝离象郡夕函关。雁飞不到桂阳岭，马走先过（一作从）林邑山。甘泉御果垂仙阁，日暮无人香自落。远物皆重近皆轻，鸡虽有德不如鹤。
秋暮忆中秋夜与王璠侍御赏月因怆远离聊以奉寄（唐·鲍防）　　押阳韵	前月月明夜，美人同远①光。清②尘一以间，今夕坐相忘③。风落芙蓉露，疑④馀绣被香。
元日早朝行（唐·鲍防）	乾元发生春为宗，盛德在木（一作天）斗建东。东方岁星大明宫，南山喜气摇晴空。望云五等舞万玉，献寿一声出千峰。文昌随（一作垂）彩礼乐正，太平（一作白）下直旌旗红。师旷应律调黄钟，王良运策调时龙。玄冥无事归朔土，青帝放身入朱宫。九韶九变五声里，四方四友一身中。天何言哉乐无穷，广成彭祖为三公。野臣潜随击壤老，日下鼓腹歌可封。
