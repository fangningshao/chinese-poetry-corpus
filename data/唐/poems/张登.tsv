冬至夜郡斋宴别前华阴卢主簿（唐·张登）　　五言律诗　押尤韵	虎宿方冬至，鸡人积夜筹。相逢一尊酒，共结两乡愁。王俭花为府，卢谌幄内璆。明朝更临水，怅望岭南流。
仲秋夜郡内西亭对月（唐·张登）　　七言律诗　押尤韵	天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。囗直西倾河汉曙，遗风犹想武昌楼。
小雪日戏题绝句（唐·张登）　　七言绝句　押先韵	甲子徒推小雪天，刺梧犹绿槿花然。融和长养无时歇，却是炎洲雨露偏。
招客游寺（唐·张登）　　七言绝句　押侵韵	江城吏散捲①春阴，山寺鸣钟隔雨深。招取遗民赴僧社，竹堂分坐静看心。
上巳泛舟得迟字（唐·张登）　　五言排律　押支韵	令节推元巳，天涯喜有期。初筵临泛地，旧俗祓禳时。枉渚潮新上，残春日正迟。竹枝游女曲，桃叶渡江词。风鹢今方退，沙鸥亦未疑。且同山简醉，倒载莫褰帷。
送王主簿游南海（唐·张登）　　五言排律　押先韵	平生推久要，留滞共三年。明日东南路，穷荒雾露天。旷怀常寄酒，素业不言钱。道在贫非病，时来丑亦妍。过山乘蜡屐，涉海附楼船。行矣无为恨，宗门有大贤。
重阳宴集同用寒字（唐·张登）　　五言排律　押寒韵	锡宴逢佳节，穷荒亦共欢。恩深百日泽，雨借九秋寒。望气人谣洽，临风客以难。座移山色在，杯尽菊香残。欲识投醪遍，应从落帽看。还宵须命烛，举首谢三官。
句（唐·张登）	孤高齐帝石，萧洒晋亭峰①。境旷穷山外，城标涨海头。
