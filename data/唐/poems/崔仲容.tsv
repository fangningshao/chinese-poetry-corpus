赠所思（唐·崔仲容）　　五言律诗　押真韵	所居幸接邻，相见不相亲。一似云间月，何殊镜里人。丹诚①空有梦，肠断不禁春。愿作梁间燕，无由变此身。
赠歌姬（唐·崔仲容）　　七言律诗　押微韵	水剪双眸雾剪衣，当筵一曲媚春辉①。潇湘夜瑟怨犹在，巫峡晓云愁不稀②。皓齿乍分寒玉细，黛眉轻蹙远山微。渭城朝雨休重唱，满眼阳关客未归。
戏赠（唐·崔仲容）　　七言绝句　押微韵	暂到昆崙未得归，阮郎何事教人非。如今身佩上清箓，莫遣落花沾羽衣。
句（唐·崔仲容）	妾心合君心，一似影随形（《寄赠》）。梁燕无情困，双栖语此时（《春怨》）。不觉红颜去，空嗟白发生（《感怀》）。桐花落尽春又尽，紫塞征人犹未归（《古意》）。
