怀素上人草书歌（唐·窦冀）	狂僧挥翰狂且逸，独任天机摧格律。龙虎惭因点画生，雷霆却避锋铓疾。鱼笺娟素岂不贵，只嫌局促儿童戏。粉壁长廊数十间，兴来小豁胸（一作心）襟气。长幼集，贤豪至，枕糟藉曲犹半醉。忽然绝叫三五声，满壁纵横千万字。吴兴张老尔莫颠，叶县公孙我何谓。如熊如罴不足比，如虺如蛇不足拟。涵物为动鬼神泣，狂风入林花乱起。殊形怪状不易说，就中惊燥尤枯绝。边风杀气同惨烈，崩槎卧木争摧折。塞草遥飞大漠霜，胡天乱下阴山雪。偏看（一作有）能事转新奇，郡守王公同赋诗。枯藤劲铁愧三舍，骤雨寒猿惊一时。此生绝艺人莫测，假此常为护持力。连城之璧不可量，五百年知草圣当。
