东郊纳凉忆左威卫李录事收昆季太原崔参军三首（唐·楼颖）　　五言律诗　押元韵	水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成秪自适，欲白返忘言。
西施石（唐·楼颖）　　七言绝句　押真韵	西施昔日浣纱津，石上青苔思杀人。一去姑苏不复返，岸旁桃李为谁春。
伊水门（唐·楼颖）　　押尤韵	朝涉伊水门，伊水入门流。惬心乃成兴，澹然汎孤舟。霏微傍青霭，容与随白鸥。竹阴交前浦，柳花媚中洲。日落阴云生，弥觉兹路幽。聊以恣所适，此外知何求。
