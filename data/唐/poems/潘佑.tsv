送许处士坚往茅山（唐·潘佑）　　五言律诗　押侵韵	天坛云似雪，玉洞水如琴。白云与流水，千载清人心。君携布囊去，路长风满林。一入华阳洞，千秋那可寻。
送人往宣城（唐·潘佑）　　五言绝句　押文韵	江畔送行人，千山生暮氛。谢安团扇上，为画敬亭云。
失题（唐·潘佑）　　七言绝句　押语韵	谁家旧宅春无主，深院帘垂杏花雨。香飞绿琐人未归，巢燕承尘默无语。
七岁吟（唐·潘佑）　　押屋韵	朝游沧海东，暮归何太速。祗因骑折白龙腰，谪向人间三十六。
句（唐·潘佑）	劝君此醉直须欢，明朝又是花狼藉（见《野客丛谈》）。
