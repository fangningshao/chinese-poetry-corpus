和陆鲁望白菊（唐·司马都）　　七言律诗　押灰韵	耻共金英一例开，素芳须待早霜催。绕篱看见成瑶圃，泛酒须迷傍玉杯。映水好将蘋作伴，犯寒疑与雪为媒。夫君每尚风流事，应为徐妃致此栽。
送羊振文先辈往桂阳归觐（唐·司马都）　　七言律诗　押侵韵	此去欢荣冠士林，离筵休恨酒杯深。云梯万仞初高步，月桂馀香尚满襟。鸣棹晓冲苍霭发，落帆寒动白华吟。君家祖德惟清苦，却笑当时问绢心。
