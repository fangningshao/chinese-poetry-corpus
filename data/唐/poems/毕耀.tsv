古意（唐·毕耀）	璇闺绣户斜光入，千金女儿倚门立。横波美目虽往来，罗袂遥遥不相及。闻道今年初避人，珊珊挂镜长随身。愿得侍儿为道意，后堂罗帐一相亲。
情人玉清歌（唐·毕耀）	洛阳有人名玉清①，可怜玉清如其名。善踏斜柯能独立，婵娟花艳无人及。珠为裙，玉为缨，临春风，吹玉笙。悠悠满天星，黄金阁上晚妆成。云和曲中为曼声，玉梯不得蹈。摇袂两盈盈，城头之日复何情。
赠独孤常州（唐·毕耀）	洪炉无久停，日月速若①飞。忽然冲人身，饮酒不须疑。
