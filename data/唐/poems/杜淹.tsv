召拜御史大夫赠袁天纲（唐·杜淹）　　五言律诗　押鱼韵	伊吕深可慕，松乔定是虚。系风终不得，脱屣欲安如。且珍纨素美，当与薜萝疏。既逢杨得意，非复久闲居。
咏寒食斗鸡应秦王教（唐·杜淹）　　五言排律　押东韵	寒食东郊道（一作上），扬鞲竞出笼。花冠初（一作偏）照日，芥羽正生风。顾敌知心勇，先鸣觉气雄。长翘频扫阵，利爪（一作距）屡通中。飞毛遍绿野，洒血渍芳丛。虽然（一作言）百战（一作斗）胜，会自不论功。
寄赠齐公（唐·杜淹）　　五言排律　押先韵	冠盖游梁日，诗书问志年。佩兰长坂上，攀桂小山前。结交澹若水，履道直如弦。此欢终未极，于兹独播迁。赭衣登蜀道，白首别秦川。泪随沟水逝，心逐晓旌悬。去去逾千里，悠悠隔九天。郊野间长薄，城阙隐凝烟。关门共月对，山路与云连。此时寸心里，难用尺书传。
