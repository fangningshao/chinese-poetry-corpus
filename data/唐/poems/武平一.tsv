奉和登骊山高顶寓目应制（唐·武平一）　　五言律诗　押先韵	銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
幸梨园观打毬应制（唐·武平一）　　五言律诗　押尤韵	令节重遨游，分镳应綵毬。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
奉和幸白鹿观应制（唐·武平一）　　五言律诗　押冬韵	玉府凌三曜，金坛驻六龙。綵旒悬倒景，羽盖偃乔松。玄圃灵芝秀，华池瑞液浓。谬因沾舜渥①，长愿奉尧封。
侍宴安乐公主新宅应制（唐·武平一）　　五言律诗　押灰韵	紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸兹①联棣萼，何以接邹枚。
送金城公主适西蕃（唐·武平一）　　五言律诗　押寒韵	广化三边静，通烟四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。
兴庆池侍宴应制（唐·武平一）　　七言律诗　押灰韵	銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢②不极①，长游云汉几昭回。
奉和立春内出綵花树应制（唐·武平一）　　七言律诗　押灰韵	銮辂青旂下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
奉和正旦赐宰臣柏叶应制（唐·武平一）　　五言绝句　押寒韵	绿叶迎春绿，寒枝历岁寒。愿持柏叶寿，长奉万年欢。
游泾川琴溪（唐·武平一）　　五言绝句　押梗韵	环潭澄晓色，叠嶂照秋影。幽致欣所逢，纷虑自兹屏。
夜宴安乐公主宅（唐·武平一）　　七言绝句　押灰韵	王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
奉和圣制幸韦嗣立山庄应制（唐·武平一）　　七言绝句　押尤韵	鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
饯唐永昌（唐·武平一）　　七言绝句　押支韵	闻君墨绶出丹墀，双舄飞来伫有期。寄谢铜街攀柳日，无忘粉署握兰时。
奉和幸新丰温泉宫应制（唐·武平一）　　五言排律　押元韵	秦王登碣石，周后袭昆崙。何必在遐远，方称万宇尊。我皇顺时豫，星驾动轩辕。雄戟交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤皇原。绝壁苍苔古，灵泉碧溜温。参差开水殿，䆗窱敞岩轩（一作垣）。丰邑模犹在，骊宫迹尚存。烟松衔翠幄，雪径绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。
奉和幸韦嗣立山庄侍宴应制（唐·武平一）　　五言排律　押真韵	三光回斗极，万骑肃钩陈。地若游汾水，畋疑历渭滨。圆塘冰写镜，遥树露成春。弦奏鱼听曲，机忘鸟狎人。筑岩思感梦，磻石想垂纶。落景摇红壁，层阴结翠筠。素风纷可尚，玄泽蔼无垠。薄暮清笳动，天文焕紫宸（一作北辰）。
杂曲歌辞 妾薄命（唐·武平一）	有女妖且丽，裴回湘水湄。水湄兰杜芳，采之将寄谁。瓠犀发皓齿，双蛾颦翠眉。红脸如开莲，素肤若凝脂。绰约多逸态，轻盈不自持。尝矜绝代色，复恃倾城姿。子夫前入侍，飞燕复当时。正悦掌中舞，宁哀团扇诗。洛川昔云遇，高唐今尚违。幽閤禽雀噪，闲阶草露滋。流景一何速，年华不可追。解佩安所赠，怨咽空自悲。
