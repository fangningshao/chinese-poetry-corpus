上裴侍郎（唐·王涣）　　七言律诗　押先韵	青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沈埋更倚天。应念衔恩最深者，春来为寿拜尊前。
悼亡（唐·王涣）　　七言律诗　押麻韵	春来得病夏来加，深掩妆窗卧碧纱。为怯暗藏秦女扇，怕惊愁度阿香车。腰肢暗想风欺柳，粉态难忘露洗花。今日青门葬君处，乱蝉衰草夕阳斜。
惆怅诗十二首（唐·王涣）　　押先韵	八蚕薄絮鸳鸯绮，半夜佳期并枕眠。钟动红娘唤归去，对人匀泪拾金钿。
