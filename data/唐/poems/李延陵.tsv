自紫阳观至华阳洞宿侯尊师草堂简同游（唐·李延陵）　　押霰韵	石林媚烟景，句曲盘江甸。南向佳气浓，峰峰遥隐见。渐临华阳口，微路入葱茜。七曜悬洞宫，五云抱山殿。银函意谁发，金液徒堪荐。千载桃花春（一作空桃花），秦人深不见。东溪喜相遇，贞白如会面。青鸟来去闲，红霞朝夕变。一从化真骨，万里乘飞电。萝月延步虚，松花醉闲宴。幽人即长往，茂宰应交战。明发归琴堂，知君懒为县。
