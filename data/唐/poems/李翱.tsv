广庆寺（唐·李翱）　　五言律诗　押文韵	传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
赠毛仙翁（唐·李翱）　　七言律诗　押删韵	紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此便教尘骨贵，九霄云路愿追攀。
洗墨池（唐·李翱）　　五言绝句　押阳韵	剩有临池兴，人称协律郎。至今蝌蚪迹，犹带墨痕香。
赠药山高僧惟俨二首（唐·李翱）　　七言绝句　押青韵	练得身形似鹤形，千株松下两函经。我来问道无馀说，云在青霄水在瓶。
奉酬刘言史宴光风亭（唐·李翱）　　七言绝句　押侵韵	闰馀春早景沈沈，禊饮风亭恣赏心。红袖青娥留永夕，汉阴宁肯羡山阴。
拜禹歌（唐·李翱）	惟天地之无穷兮，哀生人之常勤。往者吾弗及兮，来者吾弗闻。已而，已而。
戏赠诗（唐·李翱）　　押尤韵	县君好砖渠，绕水恣行游。鄙性乐疏野，凿地便成沟。两岸值芳草，中央漾清流。所尚既不同，砖凿可自修。从他后人见，境趣谁为幽。
断僧通状（唐·李翱）　　押卦韵	上岁童子，二十受戒。君王不朝，父母不拜。口称贫道，有钱放债。量决十下，牒出东界。
