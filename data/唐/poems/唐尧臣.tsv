金陵怀古（唐·唐尧臣）	晋末英雄起，神器沦荒服。胡月蚀中原，白日升旸谷。金陵实形胜，关山固重复。巨壑隍北壖，长江堑西隩。凿山拟嵩华，穿地象伊谷。草昧席罗图，荜路戴黄屋。一时因地险，五世享天禄。礼乐何煌煌，文章纷郁郁。多士春林秀，作颂清风穆。出入三百年，朝事几翻覆。搀抢如云勃，鲸鲵旋自曝。倦闻金鼎移，骤睹灵龟卜。吁嗟王气尽，坐悲天运倏。天道何茫茫，善淫乃相复。行路偏衣半，遂亡大梁族。日隐汀洲上，登舻𦪇川陆。月回吴山树，风闻楚江鹄。因依兰蕙丛，采撷不盈掬。
