春夜寓直凤阁怀群公（唐·魏知古）　　五言律诗　押支韵	拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思①。
玄元观寻李先生不遇（唐·魏知古）　　五言律诗　押删韵	羽客今何在，空寻伊洛间。忽闻归苦县，复想入函关。未作千年别，犹应七日还。神仙不可见，寂寞返蓬山。
奉和春日途中喜雨应诏（唐·魏知古）　　五言排律　押庚韵	皇舆（一作游）向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
从猎渭川献诗（唐·魏知古）　　五言排律　押阳韵	尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
