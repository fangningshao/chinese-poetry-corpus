杂诗（唐·张彪）	富贵多胜事，贫贱无良图。上德兼济心，中才不如愚。商者多巧智，农者争（一作多）膏腴。儒生未遇时，衣食不自如。久与故交别，他荣我穷居。到门懒入门，何况千里馀。君子有褊性，矧（一作况）乃寻常徒。行行任天地，无为强亲疏。
神仙（唐·张彪）　　押药韵	神仙可学无，百岁名大约。天地何苍茫（一作茫茫），人间半哀乐。浮生亮多惑，善事翻为恶。争先等驰驱（一作驱逐），中路苦瘦弱。长老思养寿，后生笑寂寞。五谷非长年，四气乃灵药。列子何必待，吾心满寥廓。
北游还酬孟云卿（唐·张彪）	忽忽忘（一作望）前事，志愿能相乖。衣马久羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疾（一作疚）疹，至家（一作家室）念栖哀①。与君宿姻亲，深见中外怀。俟余惜时节，伥望临高台。
敕移橘栽（唐·张彪）　　押元韵	南橘北为枳，古来岂虚言。徙植期不变，阴阳感君恩。枝条皆宛然，本土封其根。及时望栽种，万里绕花园。滋味岂圣心，实以忧黎元。暂劳致力重，永感贡献烦。是嗟草木类，禀异于乾坤。愿为王母桃，千岁奉至尊。
杂曲歌辞 古离别（唐·张彪）　　押支韵	别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。
