送孙秀才（唐·王缙）　　五言律诗　押麻韵	帝城风日好，况复建平家。玉枕双纹簟，金盘五色瓜。山中无鲁酒，松①下饭胡麻。莫厌田家苦，归期远复赊。
别辋川别业（唐·王缙）　　五言绝句　押屑韵	山月晓仍在，林风凉不绝。殷勤如有情，惆怅令人别。
与卢员外象过崔处士兴宗林亭（唐·王缙）　　七言绝句　押鱼韵	身名不问十年馀，老大谁能更读书。林中独酌邻家酒，门外时闻长者车。
九日作（唐·王缙）　　七言绝句　押虞韵	莫将边地比京都，八月严霜草已枯。今日登高樽酒里，不知能有菊花无。
同王昌龄裴迪游青龙寺昙壁上人兄院集和兄维（唐·王缙）　　五言排律　押删韵	林中空寂舍，阶下终南山。高卧一床上（一作地），回看六合间。浮云几处灭，飞鸟何时还？问义天人接，无心世界闲。谁知大隐者（一作客），兄弟自追攀。
青雀歌（唐·王缙）　　押支韵	林间青雀儿，来往翩翩绕一枝。莫言不解衔环报，但问君恩今若为。
杂曲歌辞 古别离（唐·王缙）　　押东韵	下阶欲离别，相对映兰丛。含辞未及吐，泪落兰丛中。高堂静秋日，罗衣飘暮风。谁能待明月，回首见床空。
