百官乘月早朝听残漏（唐·莫宣卿）　　五言排律　押寒韵	建礼俨朝冠，重门耿夜阑。碧空蟾魄度，清禁漏声残。候晓车舆合，凌霜剑佩寒。星河犹皎皎，银箭尚珊珊。杳霭祥光起，霏微瑞气攒。忻逢圣明代，长愿接鹓鸾。
赋得水怀珠（唐·莫宣卿）　　五言排律　押虞韵	长川含媚色，波底孕灵珠。素魄生蘋末，圆规照水隅。沦涟冰彩动，荡漾瑞光铺。迥夜（一作夜迥）星同贯，清秋（一作秋清）岸不枯。江妃思在掌，海客亦忘躯。合浦当还日，恩威信已敷。
荅问读书居（唐·莫宣卿）　　押遇韵	书屋倚麒麟，不同牛马路。床头万卷书，溪上五龙渡。井汲冽寒泉，桂花香玉露。茅檐无外物，只见青云护。
句（唐·莫宣卿）　　押文韵	我本南山凤，岂同凡鸟群（见《封川志》）。
