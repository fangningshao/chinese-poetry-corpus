夏日途中（唐·李廓）　　五言律诗　押微韵	树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。
送振武将军（唐·李廓）　　五言律诗　押寒韵	叶叶归边骑，风头万里乾。金装腰带重，铁①缝耳衣寒。芦酒烧蓬煖，霜鸿撚箭看。黄河古戍道，秋雪白漫漫。
落第（唐·李廓）　　五言律诗　押真韵	榜前潜制泪，众里自嫌身。气味如中酒，情怀似别人。煖风张乐席，晴日看花尘。尽是添愁处，深居①乞过春。
上令狐舍人（唐·李廓）　　五言律诗　押支韵	名利生愁地，贫居岁月移。买书添架上，断酒过花时。宿客嫌吟苦，乖童恨睡迟。近来唯俭静，持此荅深知。
镜听词（唐·李廓）	匣中取镜辞灶王，罗衣掩尽明月光。昔时长著照容色，今夜潜将听消息。门前地黑（一作黑地）人来（一作未）稀，无人错道朝夕归。更深弱体冷如铁，绣带菱花怀里热。铜片铜片如有灵，愿照得（一作得照）见行人千里形。
猛士行（唐·李廓）	战鼓惊沙恶天色，猛士虬髯眼前黑。单于衣锦日行兵，阵头走马生擒得。幽并少年不敢轻，虎狼窟里空手行。
杂曲歌辞 长安少年行十首（唐·李廓）　　押阳韵	金紫少年郎，绕街鞍马光①。身从左中尉，官属右春坊。刬戴扬州帽，重薰异国香。垂鞭踏青草，来去杏园芳。
杂歌谣辞 鸡鸣曲（唐·李廓）	星稀月没上（集作入）五更，胶胶角角鸡初鸣。征人牵马出门立，辞妾欲向安西行。再鸣引颈檐头下，月（集作楼）中角声催上马。才分曙色第三鸣，旌旗（一作旆）红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。
