乌江女（唐·屈同仙）　　五言律诗　押阳韵	越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
燕歌行（唐·屈同仙）	君不见①渔阳八月塞草腓，征人相对并思归。云和朔气连天黑（一作暗），蓬杂惊（一作胡）沙散野飞。是时天地阴埃遍，瀚海龙城皆习（一作血）战。两军鼓角暗相闻，四面旌旗看不见。昭君远嫁已年多，戎狄无厌不复（一作尚不）和。汉兵候月秋防塞，胡骑乘冰夜渡河。河塞东西万馀里，地与京华不相似。燕支山下（一作上）少春（一作光）晖，黄沙碛里无流水。金戈玉剑十年征，红粉青楼多怨情。厌向殊乡（一作方）久离别，秋来愁听捣衣声。
