赠江处士（唐·徐仲雅）　　五言律诗　押歌韵	门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几①奈公何。
东华观偃松（唐·徐仲雅）　　五言律诗　押阳韵	半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
咏棕树（唐·徐仲雅）　　五言绝句　押先韵	叶似新蒲绿，身如乱锦缠。任君千度剥，意气自冲天。
宫词（唐·徐仲雅）　　七言绝句　押寒韵	内人晓起怯春寒，轻揭珠帘看牡丹。一把柳丝收不得，和风搭在玉栏杆。
耕（一作农）夫谣（唐·徐仲雅）	张绪逞风流，王衍事轻薄。出门逢耕夫，颜色必不乐。肥肤如玉洁，力拗丝不折。半日无耕夫，此辈总饿杀。
赠齐己（唐·徐仲雅）	我唐有僧号齐己，未出家时宰相器。爰见梦中逢五丁，毁形自学无生理。骨瘦神清风一襟，松老霜天鹤病深。一言悟得生死海，芙蓉吐出琉璃心。闷见有唐风雅缺，敲破冰天飞白雪。清塞清江却有灵，遗魂泣对荒郊月。格何古，天工未生谁知主。混沌凿开鸡子黄，散作纯风如胆苦。意何新，织女星机挑白云。真宰夜来调暖律，声声吹出嫩青春。调何雅，涧底孤松秋雨洒。嫦娥月里学步虚，桂风吹落玉山下。语何奇，血泼乾坤龙战时。祖龙跨海日方出，一鞭风雨万山飞。己公己公道如此，浩浩寰中如独自。一簟松风冷如冰，长伴巢由伸脚睡。
句（唐·徐仲雅）	屋面尽生人耳朵，篱头多是老翁须（《闲居》）。平分造化双苞去，拆破春风两面开①。云路半开千里月，洞门斜掩一天春②。凿开青帝春风国，移下姮娥夜月楼③。珠玑影冷偏黏草，兰麝香浓却损花（《春园宴》）。山色晓堆罗黛雨，草梢春戛麝香风。衰兰寂寞含愁绿，小杏妖娆弄色红。旁搜水脉湘心满，遍揭泉根梵底通。水□滴残青□瘦，石脂倾尽白云空（缺二字）。深浦送回芳草日，急滩牵断绿杨风。藕梢逆入银塘里，蘋迹潜来玉井中。败菊篱疏临野渡，落梅村冷隔江枫。剪开净涧分苗稼，划破涟漪下钓筒④。
