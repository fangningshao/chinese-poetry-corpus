洛阳道（唐·冯著）	洛阳宫中花柳春，洛阳道上无行人。皮裘毡帐不相识，万户千门闭春色。春色深，春色深①，君王一去何时寻。春雨洒（一作春色深），春雨洒，周南一望堪泪下。蓬莱殿中寝胡人，鳷鹊楼前放胡马。闻君欲行西入秦②，君行不用过天津。天津桥上多胡尘，洛阳道上愁杀人。
燕衔泥（唐·冯著）	双燕碌碌飞入屋，屋中老人喜燕归。裴回绕我床头飞，去年为尔逐黄雀。雨多屋漏泥土落，尔莫厌老翁茅屋低，梁头作窠梁下栖。尔不见东家黄鷇鸣啧啧，蛇盘瓦沟鼠穿壁。豪家大屋尔莫居，娇儿少妇采尔雏。井旁写水泥自足，衔泥上屋随尔欲。
短歌行（唐·冯著）	寂寞草中兰，亭亭山上松。贞芳日有分，生长耐相容。结根各得地，幸沾雨露功。参辰无停泊，且顾一西东。君但开怀抱，猜（一作情）恨莫匆匆。
行路难（唐·冯著）	男儿轗轲徒搔首，入市脱衣且沽酒。行路难，权门慎勿干，平人争路相摧残。春秋四气更（一作相）回换，人事何须再三叹。君不见雀为鸽，鹰为鸠，东海成田谷为岸。负薪客，归去来，龟反顾，鹤裴回，黄河岸上起尘埃①。相逢未相识，何用强相猜。行路难，故山应不改，茅舍汉中在。白酒杯中聊一歌，苍蝇苍蝇奈尔何。
