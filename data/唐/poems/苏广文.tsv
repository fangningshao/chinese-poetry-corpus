夜归华川因寄幕府（唐·苏广文）　　七言律诗　押微韵	山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。
春日过田明府遇焦山人（唐·苏广文）　　七言律诗　押齐韵	陶公归隐白云溪，买得春泉溉药畦。夜静林间风虎啸，月明竹上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。
