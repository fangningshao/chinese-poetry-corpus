郡城放猿献卫使君（唐·易思）　　七言律诗　押先韵	千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
题袁州龙兴寺（唐·易思）　　七言绝句　押寒韵	百尺古松松下寺，宝幡朱盖画珊珊。闲庭甘露几回落，青石绿苔犹未乾。
山中送弟方质（唐·易思）　　七言绝句　押庚韵	山中殷勤弟别兄，兄还送弟下山行。芦花飞处秋风起，日暮不堪闻雁声。
