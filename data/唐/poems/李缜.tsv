奉和郎中游仙岩四瀑布寄包秘监李吏部赵婺州中丞齐处州谏议十四韵（唐·李缜）	符守分圭组，放情在丘峦。悠然造云族，忽尔登天坛。求古理方赜，玩奇物不殚。晴光散崖壁，瑞气生芝兰。中有四瀑水，奔流状千般。风云隐岩底，雨雪霏林端。晶晶含古色，飕飕引晨寒。澄潭见猿饮，潜穴知龙盘。坐憩苔石遍，仰窥杉桂攒。幽蹊创高躅，灵药馀仙飧。携赏喜康乐，示文惊建安。缣缃炳珠宝，中外贻同官。末调亦何为，辄陪高唱难。惭非御徒者，还得依门栏。
