春山夜月（唐·于良史）　　五言律诗　押微韵	春山①多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟②处，楼台深翠微。
宿蓝田山口奉寄沈员外（唐·于良史）　　五言律诗　押真韵	山暝飞群鸟，川长泛四邻。烟归河畔草，月照渡头人。朋友怀东道，乡关恋北辰。去留无所适，岐路独迷津。
冬日野望寄李赞府（唐·于良史）　　五言律诗　押尤韵	地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁①。
闲居寄薛华（一作据）（唐·于良史）　　五言律诗　押庚韵	隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城①。
江上送友人（唐·于良史）　　五言律诗　押先韵	看尔动行棹，未收离别筵。千帆忽见及，乱却故人船。纷泊雁群起，逶迤沙溆连。长亭十里外，应是少人烟。
田家秋日送友（唐·于良史）　　五言律诗　押尤韵	苍茫日初宴，遥野云初收。残雨北山里，夕阳东渡头。舟依渔溓合，水入田家流。何意君迷驾，山林应有秋。
自吟（唐·于良史）　　五言绝句　押陌韵	出身三十年，发白衣犹碧。日暮倚朱门，从朱污袍赤。
