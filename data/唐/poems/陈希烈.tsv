赋得云生栋梁间（唐·陈希烈）　　五言律诗　押阳韵	一片苍梧意，氤氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。
奉和圣制三月三日（唐·陈希烈）　　五言排律　押阳韵	上巳迂龙驾，中流泛羽觞。酒因朝太子，诗为乐贤王。锦缆方舟渡，琼筵大乐张。风摇垂柳色，花发异林香。野老歌无事（一作无公事），朝臣饮岁芳。皇情被群物，中外洽恩光。
省试白云起封中（唐·陈希烈）　　五言排律　押冬韵	千年泰山顶，云起汉王封。不作奇峰状，宁分触石容。为霖虽易得，表圣自难逢。冉冉排空上，依依叠影重。素光非曳练，灵贶是从龙。岂学无心出，东西任所从。
