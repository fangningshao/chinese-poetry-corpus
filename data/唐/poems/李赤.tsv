姑熟杂咏 牛渚矶（唐·李赤）　　押漾韵	绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
姑熟杂咏 灵墟山（唐·李赤）	丁令辞世人，拂衣向仙路。伏鍊九丹成，方随五云去。松萝蔽幽洞，桃杏深隐处。不知曾化鹤，辽海归几度。
姑熟杂咏 姑熟溪（唐·李赤）　　押职韵	爱此溪水闲，乘流兴无极。击楫怕鸥惊，垂竿待鱼食。波翻晓霞影，岸叠春山色。何处浣纱人，红颜未相识。
姑熟杂咏 丹阳湖（唐·李赤）　　押纸韵	湖与元气通，风波浩难止。天外贾客归，云间片帆起。龟游莲叶上，鸟宿芦花里。少女棹舟归，歌声逐流水。
姑熟杂咏 谢公宅（唐·李赤）　　押陌韵	青山日将暝，寂寞谢公宅。竹里无人声，池中虚月白。荒庭衰草遍，废井苍苔积。唯有清风闻，时时起泉石。
姑熟杂咏 凌歊台（唐·李赤）　　押屋韵	旷望登古台，台高极人目。叠嶂列远空，闲花杂平陆。白云入窗牖，野翠生松竹。欲览碑上文，苔侵岂堪读。
姑熟杂咏 慈姥竹（唐·李赤）　　押皓韵	野竹攒石生，含烟映江岛。翠色落波深，虚声带寒早。龙吟曾未听，凤曲吹应好。不学蒲柳凋，贞心常自保。
姑熟杂咏 望夫山（唐·李赤）	颙望临碧空，怨情感离别。芳草不知愁，岩花但争发。云山万重隔，音信千里绝。春去秋复来，相思几时歇。
姑熟杂咏 天门山（唐·李赤）	迥出江水上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沈青霭。
