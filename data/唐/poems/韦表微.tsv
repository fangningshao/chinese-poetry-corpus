池州夫子庙麟台（唐·韦表微）	二仪既闭，三象乃乖。圣道埋郁，人心不开。上无文武，下有定哀。吁嗟麟兮，孰为来哉。周虽不纲，孔实嗣圣。诗书既删，礼乐大定。劝善惩恶，奸邪乃正。吁嗟麟兮，克昭符命。圣与时合，化行位尊。苟或乖戾，身穷道存。于昭鲁邑，栖迟孔门。吁嗟麟兮，孰知其仁。运极数残，德至时否。楚国寖广，秦封益侈。墙仞迫阨，崎岖阙里。吁嗟麟兮，靡有攸止。世治则麟，世乱则麇。出非其时，麋鹿同群。孔不自圣，麟不自祥。吁嗟麟兮，天何所亡。
