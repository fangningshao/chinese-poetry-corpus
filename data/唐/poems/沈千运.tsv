感怀弟妹（唐·沈千运）　　押陌韵	今日春（一作天）气暖，东风杏花拆。筋力久（一作又）不如，却羡（一作惭叹）涧中石。神仙杳难准（一作信），中寿稀（一作才）满百。近世多夭伤，喜见鬓（一作髭）发白。杖藜竹树间，宛宛旧行（一作行旧）迹。岂知林园（一作园中）主，却是林园（一作园中）客。兄弟可（一作所）存半，空为亡者惜。冥冥（一作寞）无再期，哀哀望松柏。骨肉能几人，年大自（一作渐）疏隔。性情谁免此，与我不相易①。唯念（一作愿）得尔辈，时（一作相）看慰朝夕。平生兹已矣，此外尽非适。
赠史脩文（唐·沈千运）	故人阻（一作隔）千里，会面非别（一作前）期。握手于此地，当欢反成悲。念离宛犹昨，俄已经数（一作二十）期。畴昔皆少年，别来鬓（一作发）如丝。不道旧姓名，相逢知是谁。曩游尽骞翥，与君仍布衣。岂曰无其才，命理应有时。别路渐欲少，不觉生涕洟。
濮中言怀（唐·沈千运）	圣朝优贤良，草泽无遗匿。人生各有命（一作志），在余胡不淑（一作激）。一生但区区，五十无寸禄。衰退当弃捐，贫贱招毁①讟。栖栖去人世，屯踬日穷迫。不如守田园，岁晏望丰熟。壮年失宜尽，老大无筋力。始觉（一作怆）前计非，将（一作方）贻后生福。童儿新学稼（一作穑），少（一作小）女未能织。顾此烦知己，终日求衣食。
山中作（唐·沈千运）　　押真韵	栖隐非别（一作别无）事，所愿离风尘。不辞城邑游，礼乐拘束人。迩来归山林，庶（一作世）事皆吾身。何者为形骸，谁是智与仁①。寂寞了闲事，而（一作然）后知天真。咳唾矜（一作惊）崇华，迂俯相屈伸。如何巢与由，天子不知（一作得）臣。
古歌（唐·沈千运）　　押陌韵	北邙不种田，但种松与柏。松柏未生处，留待市朝客。
