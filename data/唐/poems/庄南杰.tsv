湘弦曲（唐·庄南杰）	楚云铮铮戛秋露，巫云峡雨飞朝暮。古磬高敲百尺楼，孤猿夜哭千丈树。云轩碾火声珑珑，连山卷尽长江空。莺啼寂寞花枝雨，鬼啸荒郊松柏风。满堂怨咽悲相续，苦调中含古离曲。繁弦响绝楚魂遥，湘江水碧湘山绿。
黄雀行（唐·庄南杰）	穿屋穿墙不知止，争树争巢入营死。林间公子夹弹弓，一丸致毙花丛里。小口黄雏未有知，青天不解高高飞。虞人设网当要路，白日啾嘲祸万机。
红蔷薇（唐·庄南杰）	九天碎霞明泽国，造化工夫潜剪刻。翠叶长眉约细枝，殷红短刺钩春色。明日当楼晚香歇，金带盘空已成结。谢豹声催麦陇秋，熏风吹落猩猩血。
晓歌（唐·庄南杰）	鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。
春草歌（唐·庄南杰）	漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
古松歌（唐·庄南杰）	山上山下松，森沈翠盖烟。龟鳞犀甲锁支体，泉声雨脚洗春风。深碧麈尾埽冥濛，浅黄龙腹盘穹崇。拿天攫地数千尺，恐作云雨归维嵩。维嵩成大厦，莫遣邂逅逢樵者。
雁门太守行（唐·庄南杰）	旌旗闪闪摇天末，长笛横吹虏尘阔。跨下嘶风白练狞，腰间切玉青蛇活。击革摐金燧牛尾，犬羊兵败如山死。九泉寂寞葬秋虫，湿云荒草啼秋思。
相和歌辞 阳春曲（唐·庄南杰）	紫锦红囊香满风，金鸾玉轼摇丁冬。沙鸥白羽剪晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。
杂曲歌辞 伤歌行（唐·庄南杰）	兔走鸟飞不相见，人事依稀速如电。王母夭桃一度开，玉楼红粉千回变。车驰马走咸阳道，石家旧宅空荒草。秋雨无情不惜花，芙蓉一一惊香倒。劝君莫谩栽荆棘，秦皇虚费（一作负）驱山力。英风一去更无言，白骨沈埋暮山碧。
