题玉芝双奉院（唐·顾在镕）　　五言律诗　押微韵	入门如洞府，花木与时稀。夜坐山当户，秋吟叶满衣。犬随童子出，鸟避俗人飞。至药应将熟，年年火气微。
宿麻平驿（唐·顾在镕）　　五言律诗　押豪韵	及到怡情处，暂忘登陟劳。青山看不厌，明月坐来高。犬为孤村吠，猿因冷木号。微吟还独酌，多兴忆同袍。
题光福上方塔（唐·顾在镕）　　押东韵	苍岛孤生白浪中，倚天高塔势翻空。烟凝远岫列寒翠，霜染疏林堕碎红。汀沼或栖彭泽雁，楼台深贮洞庭风。六时金磬落何处，偏傍芦苇惊钓翁。
