奉和圣制荅张说扈从南出鼠雀谷之作（唐·王丘）　　五言排律　押歌韵	襟带三秦接，旂常万乘过。阳原淑气早，阴谷冱寒多。花缛前茅仗，霜严后殿戈。代（一作戍）云开晋岭，江雁入汾河。北土分尧俗，南风动舜歌。一闻天乐唱，恭逐万人和。
奉和圣制送张尚书巡边（唐·王丘）　　五言排律　押东韵	德业蕴时宗，幽符梦象通。台司计祈父，师律总元戎。出入敷能政，谋猷体至公。赠行光睿什，宴别感宸衷。文炳高天曜，恩垂湛露融。建牙之塞表，鸣鼓接云中。策密鬼神秘，威成剑骑雄。朔门正炎月，兵气已秋风。肃杀从此始，方知胡运穷①。
咏史（唐·王丘）　　押删韵	高洁非养正，盛名亦险艰。伟哉谢安石，携妓入东山。云岩响金奏，空水滟朱颜。兰露滋香泽，松风鸣佩环。歌声入空尽，舞影到池闲。杳眇同天上，繁华非代间。卷舒混名迹，纵诞无忧患。何必苏门子，冥然闭清关。
