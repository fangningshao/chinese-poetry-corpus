重建东峰亭（有序）（唐·裴丹）　　押灰韵	大贤志勋略，琢石依崔嵬。声容问古今，文字埋草莱。仰想驻旌戟，仍闻建亭台。胡为积岁荒，密迩无人开。顾鄙作吏间，探幽来此隈。披寻忽惊喜，叹咏空徘徊。盼睐得殊境，卑高怯冗材。薙芜碧藓出，芟竹鲜风来。危槛架幽谷，飞轩标胜垓。分明见城郭，毕竟抛尘埃。叠嶂天外展，长溪林际回。平原淡烟境，远壑生云雷。物象宁极已，英灵信悠哉。凄清汎瑶瑟，放浪酣金杯。求古外凡意，立言悲自媒。永怀紫芝客，眺览期相陪。
