村行（唐·姚揆）　　五言律诗　押蒸韵	天淡雨初晴，游人恨不胜。乱山啼蜀魄，孤棹宿巴陵。影暗村桥柳，光寒水寺灯。罢吟思故国，窗外有渔罾。
颖川客舍（唐·姚揆）　　七言律诗　押尤韵	素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
晚步（唐·姚揆）　　七言律诗　押删韵	陋巷贫疑本姓颜，晚来闲步出林间。数声长笛吹沈日，一片残云点破山。岛寺渐疏敲石磬，渔家方半掩柴关。迟回从此搜吟久，待得溪头月上还。
秋日江东晚行（唐·姚揆）　　七言律诗　押东韵	迢迢驱马过江东，此际令人恨莫穷。一撮秋烟堤上白，半轮残日岭头红。路岐滋味犹如旧，乡曲声音渐不同。含思看看到梁苑，画楼丝竹彻遥空。
