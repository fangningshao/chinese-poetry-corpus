木兰花（唐·徐昌图）	沈檀烟起盘红雾，一箭霜风吹绣户。汉宫花面学梅妆，谢女雪诗栽柳絮。长垂夹幕孤鸾舞，旋炙银笙双凤语。红窗酒病嚼寒冰，冰损相思无梦处。
临江仙（唐·徐昌图）	饮散离亭西去，浮生常恨飘蓬。回头烟柳渐重重，淡云孤雁远，寒日暮天红。今夜画船何处，潮平淮月朦胧。酒醒人静奈愁浓，残灯孤枕梦，轻浪五更风。
河传（唐·徐昌图）	秋光满目，风清露白，莲红水绿。何处梦回，弄珠拾翠盈盈。倚阑桡，眉黛蹙。采莲调稳声相续，吴儿伴侣，倚棹吴江曲。惊起暮天，几双交颈鸳鸯，入芦花深处宿。
