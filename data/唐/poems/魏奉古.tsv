奉酬韦祭酒偶游龙门北溪忽怀骊山别业因以言志示弟淑奉呈诸大僚之作（唐·魏奉古）　　五言排律　押先韵	有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟（一作仍）北阙悬。顾惭经拾紫，多谢赋思玄。未躧（一作蹑）中林步，空承丽（一作上）藻传。阳春和已寡，扣寂竟徒然①。
长门怨（唐·魏奉古）	长安桂殿倚空城，每至黄昏愁转盈。旧来偏得君王意，今是无端宠爱轻。窈窕容华为谁惜，长门一闭无行迹。闻道他人更可怜，悬知欲妒终无益。星移北斗露凄凄，罗幔襜襜风入闺。孤灯欲灭留残焰，明月初团照夜啼。向月唯须影调逐，不如畴昔同八屋。云浮彫练此城游，花缀珠衾紫台宿。自从捐弃在深宫，君处芳音更不通。黄金买得《长门赋》，祇为寒床夜夜空。
