东亭茶宴（唐·鲍君徽）　　七言律诗　押东韵	闲朝向晓①出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
奉和麟德殿宴百僚应制（唐·鲍君徽）　　五言排律　押萧韵	睿泽先寰海，功成展武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤皇调。御柳新低绿，宫莺乍啭娇。愿将亿兆庆，千祀奉神尧。
惜花吟（唐·鲍君徽）	枝上花，花下人，可怜颜色俱青春。昨日看花花灼灼，今朝看花花欲落。不如尽此花下欢，莫待春风总吹却。莺歌蝶舞韶光长①，红炉煮茗松花香。妆成罢吟②恣游后（一作乐），独把芳（一作花）枝归洞房。
入南涧（唐·鲍君徽）　　押东韵	残芳𦶜兰馥，照水何花红。
晚眺（唐·鲍君徽）　　押尤韵	远树拥川断，晴云抱日流。
闲宵望月（唐·鲍君徽）　　押屑韵	转扇来清风，援琴飞白雪。
横吹曲辞 关山月（唐·鲍君徽）　　押庚韵	高高秋月明，北照辽阳城。塞迥光初满，风多晕更生。征人望乡思，战马闻鞞惊（一作声）。朔风悲边草，胡沙昏（一作暗）虏营。霜疑匣中剑，风惫原上旌。早晚谒金阙，不闻刁斗声（一作鸣）。
