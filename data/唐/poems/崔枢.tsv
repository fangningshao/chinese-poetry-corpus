赐耆老布帛（唐·崔枢）　　五言排律　押元韵	殊私及耆老，圣德赈黎元。布帛忻天赐，生涯作主恩。情均皆挟纩，礼异贲丘园。庆洽时方泰，仁沾月告存。宁知酬雨露，空识荷乾坤。击壤将何幸，裴回望九门。
齐优开笼飞去所献楚王鹄（唐·崔枢）　　五言排律　押阳韵	受命笼齐鹄，交欢献楚王。惠心先巧辩，戢羽见回翔。意适清风远，忧除白日长。度云摇旧影，过树阅新芳。直取名翻重，宁唯好不伤。谁言滑稽理，千载戒禽荒。
