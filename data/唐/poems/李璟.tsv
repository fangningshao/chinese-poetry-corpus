保大五年元日大雪同太弟景遂汪王景逖齐王景逵进士李建勋中书徐铉勤政殿学士张义方登楼赋（唐·李璟）　　七言律诗　押麻韵	珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落势还同舞势斜。坐有宾朋尊有酒，可怜清味属侬家。
游后湖赏莲花（唐·李璟）　　押尤韵	蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头①。
摊破浣溪沙（唐·李璟）	菡萏香销翠叶残，西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚阑干。
句（唐·李璟）	灵槎思浩荡，老鹤倚崆峒①。苍苔迷古道，红叶乱朝霞②。栖凤枝梢犹软弱，化龙形状已依稀③。
