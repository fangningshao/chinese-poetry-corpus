塞下曲（唐·霍总）　　五言律诗　押微韵	曾当一面战，频出九重围。但见争锋处，长须得胜归。雪沾旗尾落，风断节毛稀。岂要铭燕石，平生重武威。
骢马（唐·霍总）　　五言律诗　押豪韵	青骊八尺高，侠客倚雄豪。踏雪生珠汗，障泥护锦袍。路傍看骤影，鞍底卷旋毛。岂独连钱贵，酬恩更代劳。
雉朝飞（唐·霍总）　　五言律诗　押支韵	五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春斗尽，强敌愿君知。
木芙蓉（唐·霍总）　　五言律诗　押鱼韵	本自江湖远，常开霜露馀。争春候秾李，得水异红蕖。孤秀曾无偶①，当门幸不锄。谁能政摇落，繁綵照阶除。
采莲女（唐·霍总）　　五言绝句　押鱼韵	舟中采莲女，两两催妆梳。闻早渡江去，日高来起居。
郡楼望九华歌（唐·霍总）	楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。
关山月（唐·霍总）　　押阳韵	珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
