水（唐·韩溉）　　七言律诗　押尤韵	方圆不定性空求①，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽烟含万古愁。别有岭头呜咽处，为君分作断肠流。
松（唐·韩溉）　　七言律诗　押文韵	倚空高槛冷无尘，往事闲徵梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
柳（唐·韩溉）　　七言律诗　押微韵	雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。
竹（唐·韩溉）　　七言律诗　押灰韵	树色连云万叶开，王孙①不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆②翠苔。
鹊（唐·韩溉）　　七言律诗　押灰韵	才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。
灯（唐·韩溉）　　七言律诗　押东韵	分影由来恨不同，绿窗孤馆两何穷。荧煌短焰长疑暗，零落残花旋委空。几处隔帘愁夜雨，谁家当户怯秋风。莫言明灭无多重，曾比人生一世中。
浔阳观水（唐·韩溉）　　押灰韵	朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，沈深不动浸昭回。
句（唐·韩溉）　　押支韵	门掩落花人别后，窗含残月酒醒时①。
