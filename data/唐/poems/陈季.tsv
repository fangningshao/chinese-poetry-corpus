鹤警露（唐·陈季）　　五言排律　押庚韵	南国商飙动，东皋野鹤鸣。溪松寒暂宿，露草滴还惊。欲有高飞意，空闻召侣情。风间传藻质，月下引清声。未假抟扶势，焉知羽翼轻。吾君开太液，愿得应皇明。
湘灵鼓瑟（唐·陈季）　　五言排律　押青韵	神女泛瑶瑟，古祠严野亭。楚云来泱漭，湘水助清泠。妙指微幽契，繁声入杳冥。一弹新月白，数曲暮山青。调苦荆人怨，时遥帝子灵。遗音如可赏，试奏为君听。
