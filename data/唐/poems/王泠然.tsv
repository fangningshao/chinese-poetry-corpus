古木卧平沙（唐·王泠然）　　五言律诗　押麻韵	古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
淮南寄舍弟（唐·王泠然）　　五言排律　押元韵	昔予从不调，经岁旅淮源。念尔长相失，何时返故园。寄书迷处所，分袂隔凉温。远道俱为客，他乡共在原。归情春伴雁，愁泣夜随猿。愧见高堂上，朝朝独倚门。
寒食篇（唐·王泠然）	天运四时成一年，八节相迎尽可怜。秋贵重阳冬贵腊，不如寒食在春前。禁火初从太原起，风俗流传几千祀。算取去年冬至时，一百五日今朝是。今年寒食胜常春，总缘天子在东巡。能令气色随河洛，斗觉风光竞逐人。上阳遥见青春见，洛水横流绕城殿。波上楼台列岸明，风光所吹皆流遍。画阁盈盈出半天，依稀云里见鞦韆。来疑神女从云下，去似恒娥到月边。金闺待看红妆早，先过陌上垂杨好。花场共斗汝南鸡，春游遍在东郊道。千金宝帐缀流苏，簸琼还坐锦筵铺。莫愁光景重窗闇，自有金瓶照乘珠。心移向者游遨处，乘舟欲骋凌波步。池中弄水白鹇飞，树下抛球彩莺去。别殿前临走马台，金鞍更送彩毬来。毬落画楼攀柳取，枝摇香径踏花回。良辰更重宜三月，能成昼夜芳菲节。今夜无明月作灯，街衢游赏何曾歇。南有龙门对洛城，车马倾都满路行。纵使遨游今日罢，明朝尚自有清明。
汴堤柳（唐·王泠然）	隋家天子忆扬州，厌坐深宫傍海游。穿地凿山开御路，鸣笳叠鼓泛清流。流从巩北分河（一作河汾）口，直到淮南种官柳。功成力尽人旋亡，代（一作运）谢年移树空有。当时綵女侍君王，绣帐（一作帐殿）旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风（一作秋）八（一作九）月露为霜，日夜孤舟入帝乡。河畔时时闻木落（一作落叶），客中无不泪沾裳①。
夜光篇（唐·王泠然）	游人夜到汝阳间，夜色冥濛不解颜。谁家暗起寒山烧，因此明中得见山。山头山下须臾满，历险缘深无暂断。焦声散著群树鸣，炎气傍林一川暖。是时西北多海风，吹上连天光更雄。浊烟熏月黑，高艳爇云红。初谓炼丹仙灶里，还疑铸剑神溪中。划为飞电来照物，乍作流星并上空。西山无草光已灭，东顶荧荧犹未绝。沸汤空谷数道水，融盖（一作尽）阴崖几年雪。两京贫病若为居，四壁皆成凿照馀。未得贵游同秉烛，唯将半影借披书。
句（唐·王泠然）	林狖欺童子，山精试老僧①。陈兵剑阁山将动，饮马珠江水不流②。官微思倚玉，文浅怯投珠③。
