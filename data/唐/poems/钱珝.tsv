客舍寓怀（唐·钱珝）　　七言律诗　押支韵	洒洒滩声晚霁时，客亭风袖半披垂。野云行止谁相待，明月襟怀祗自知。无伴偶吟溪上路，有花偷笑腊前枝。牵情景物潜惆怅，忽似伤春远别离。
江行无题一百首（唐·钱珝）　　五言绝句　押支韵	倾酒向涟漪，乘流东①去时。寸心同尺璧，投此报冯夷。
送王郎中（唐·钱珝）　　五言绝句　押歌韵	惜别远相送，却成惆怅多。独归回首处，争那暮山何。
江行无题一百首 其三（唐·钱珝）　　五言绝句　押真韵	浦烟含②夜色①，冷日转秋旻。自有沈碑在③，清光不照人。
春恨三首（唐·钱珝）　　七言绝句　押萧韵	负罪将军在北朝，秦淮芳草绿迢迢。高台爱妾魂销尽，始得丘迟为一招。
蜀国偶题（唐·钱珝）　　七言绝句　押支韵	忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。
未展芭蕉（唐·钱珝）　　七言绝句　押寒韵	冷烛无烟绿蜡乾，芳心犹卷怯春寒。一缄书劄藏何事，会被东风暗拆看。
