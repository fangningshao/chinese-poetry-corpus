西亭暇日书怀十二韵献上（一本有武元衡三字）相公（唐·李夷简）　　押尤韵	胜赏不在远，怃然念玄（一作冥）搜。兹亭有殊致，经始富人侯。澄澹分沼沚，萦回间林丘。荷香夺芳麝，石溜当鸣球。抚俗来康济，经邦去咨谋。宽明洽时论，惠爱闻氓讴。代斲岂容易，守成获优游。文翁旧学校，子产昔田畴。琬琰富佳什，池台想旧游。谁言矜改作，曾是日增修。宪省忝陪属，岷峨嗣徽猷。提携当有路，勿使滞刀州。
