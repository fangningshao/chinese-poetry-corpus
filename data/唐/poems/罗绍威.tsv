咏白菊（唐·罗绍威）　　七言律诗　押灰韵	虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫香苔。寻思闭户中宵见，应认寒窗雪一堆。
柳（唐·罗绍威）　　七言律诗　押支韵	妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
碾驴鞍判（唐·罗绍威）　　押寒韵	邺城大道甚宽，何故驾车碾鞍。领鞴驴汉子科决，待驾车汉子喜欢。
句（唐·罗绍威）　　押东韵	楼前澹澹云头日，帘外萧萧雨脚风。
