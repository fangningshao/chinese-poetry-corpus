苏州元日郡斋感怀寄越州元相公杭州白舍人（唐·李谅）　　七言排律	称庆还乡郡吏归，端忧明发俨朝衣。首开三百六旬日（一作历），新知四十九年非。当官补拙犹勤虑，游宦量才已息机。举族共资随月俸，一身惟忆故山薇。旧交邂逅封疆近，老牧萧条宴赏稀。书札每来同笑语，篇章时到借光辉。丝纶暂厌分符竹，舟楫初登拥羽旗。未知今日情何似，应与幽人事有违。
