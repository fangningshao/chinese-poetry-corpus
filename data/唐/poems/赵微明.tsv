回军跛者（唐·赵微明）	既老又不全，始得离边城。一枝假枯木，步步向南行。去时日一百，来时月一（一作一月）程。常恐道路旁，掩弃狐兔茔。所愿死乡里，到日不愿生。闻此哀怨（一作哭）词，念念不忍听。惜无异（一作化）人术，倏忽具尔形。
挽歌词（唐·赵微明）	寒日蒿上明，凄凄郭东路。素车谁家子，丹旐引将去。原下荆棘丛，丛边有新墓。人间痛（一作长）伤别，此是长别处。旷野多萧条，青松（一作风悲）白杨树。
杂曲歌辞 古离别（唐·赵微明）　　押尤韵	违①别未几日，一日如三秋。犹疑望可见，日日上高楼。惟见分手处，白蘋满芳洲。寸心宁死别，不忍生离愁。
