释奠武成王乐章 迎俎酌献（唐·于邵）	五齐絜，九牢硕。梡橛循，罍斝涤。进具物，扬鸿绩。和奏发，高灵寂。虔告终，繁祉锡。昭秩祀，永无易。
释奠武成王乐章 迎神（唐·于邵）　　押东韵	卜畋不从，兆发非熊。乃倾荒政，爰佐一戎。盛烈载垂，命祀维崇。日练上戊，宿严閟宫。迎奏嘉至，感而遂通。
释奠武成王乐章 亚献终献（唐·于邵）	贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。
释奠武成王乐章 送神（唐·于邵）　　押屑韵	明祀方终，备乐斯阕。黝纁就瘗，豆笾告撤。肸蚃尚馀，光景云灭。返归虚极，神心则悦。
郊庙歌辞 释奠武成王乐章 奠币登歌（唐·于邵）　　押缉韵	管磬升，膻芗集。上公进，嘉币执。信以通，僾如及。恢帝功，锡后邑。四维张，百度立。绵亿载，邈难挹。
