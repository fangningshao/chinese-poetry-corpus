詶孟十二新居见寄（唐·陆长源）　　押鱼韵	大道本夷旷，高情亦冲虚。因随白云意，偶逐青萝居。青萝纷蒙密，四序无惨舒。馀清濯子襟，散彩还吾庐。去岁登美第，策名在公车。将必继管萧，岂惟蹑应徐。首夏尚清和，残芳遍丘墟。褰帏荫窗柳，汲井滋园蔬。达者贵知心，古人不愿馀。爱君蒋生径，且著茂陵书。
荅东野夷门雪（唐·陆长源）　　押屑韵	好丹与素道不同，失意得途事皆别。东邻少年乐未央，南客思归肠欲绝。千里长河冰复冰，云鸿冥冥楚山雪。
句（唐·陆长源）	忽然一曲称君心，破却中人百家产①。城外平人驱欲尽，帐中犹打衮花球。
杂曲歌辞 乐府（唐·陆长源）　　押麻韵	芙蓉初出水，菡萏露中花。风吹著枯木，无奈值空槎。
