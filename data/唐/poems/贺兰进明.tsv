古意二首 其一（唐·贺兰进明）　　五言律诗　押东韵	秦庭初指鹿，群盗满山东。忤意皆诛死，所言谁肯忠。武关犹未启，兵入望夷宫。为祟非泾水，人君道自穷。
古意二首 其二（唐·贺兰进明）　　押侵韵	崇兰生涧底，香气满幽林。采采欲为赠，何人是同心。日暮徒盈把，裴回忧思深。慨然纫杂佩，重奏丘中琴。
杂曲歌辞 行路难五首（唐·贺兰进明）　　押先韵	君不见岩下井，百尺不及泉。君不见山上蒿（集作苗），数寸凌云烟。人生相（集作赋）命亦如此，何苦太息自忧煎。但愿亲友长含笑，相逢莫吝（集作不乏）杖头钱。寒夜邀欢须秉烛，岂得空（集作常）思花柳年。
