自遣（唐·归仁）　　五言律诗　押尤韵	日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
酬沈先辈卷（唐·归仁）　　五言律诗　押肴韵	一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
题贾岛吟诗台（唐·归仁）　　五言律诗　押庚韵	此台如可废，此恨有谁平。纵使迷青草，终难没旧名。天悲朝雨色，岳哭夜猿声。不是心偏苦，应关自古情。
悼罗隐（唐·归仁）　　七言律诗　押侵韵	一著谗①书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
题楚庙（唐·归仁）　　七言律诗　押东韵	羞容难更返江东，谁问从来百战功。天地有心归道德，山河无力为英雄。芦花尚认霜戈白，海日犹思火阵红。也是男儿成败事，不须惆怅对西风。
牡丹（唐·归仁）　　七言律诗　押支韵	三春堪惜牡丹奇，半倚朱栏欲绽时。天上更无花胜此，人间偏得贵相宜。偷香黑蚁斜穿叶，觑蕊黄蜂倒挂枝。除却解禅心不动，算应狂杀五陵儿。
