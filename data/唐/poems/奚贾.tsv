寻许山人亭子（唐·奚贾）　　五言律诗　押尤韵	桃源若远近，渔子棹轻舟。川路行难尽，人家到渐幽。山禽拂席起，溪水入庭流。君是何年隐，如今成白头。
严陵滩下寄常建（唐·奚贾）　　押寒韵	日入溪水静，寻真此亦难。乃知沧洲人，道成仍（一作成道因）钓竿。漾楫乘（一作坐）微月，振衣生早寒。纷吾成独往，自速耽考槃。已息汉阴诮，且同濠上观。旷然心无涯，谁问容膝安。
谒李尊师（唐·奚贾）　　押先韵	万物返常性，惟道贵自然。先生容①其微，隐几为列仙。鍊魄闭琼户，养毛飞洞天。将知逍遥久，得道无岁年。
句（唐·奚贾）	眠涧花自落，步林鸟不飞。溪谷何萧条，日入人独行。落日下平楚，孤烟生洞庭①。
