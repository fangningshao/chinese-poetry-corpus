弄珠吟（唐·慧藏）	落落明珠耀百千，森萝万像镜中悬。光透三千越大千，四生六类一灵源。凡圣闻珠谁不羡，瞥起心求浑不见。对面看珠不识珠，寻珠逐物当时变。千般万般况珠喻，珠离百非超四句。只这珠生是不生，非为无生珠始住。如意珠，大圆镜，亦有人中唤作性。分身百亿我珠分，无始本净如今净。日用真珠是佛陀，何劳逐物浪波波。隐现则今无二相，对面看珠识得摩。
