七夕（唐·宋务光）　　五言律诗　押麻韵	牵牛遥映水，织女正当车。星桥通汉使，机石逐仙槎。隔河相望近，经秋离别赊。秋将今夕恨，复看明年花。
七夕感逝（唐·宋务光）　　五言排律　押支韵	生代日何短，徂迁岁欲期。始闻春鸟思，溘见凉云滋。皎皎河汉匹，三秋会有期。嗟嗟瑟琴偶，一去无还时。晴壁看遗挂，虚檐想步綦。流芳行处歇，空色梦中疑。昔有秦嘉赠，今为潘岳诗。百忧人自老，玄发新成丝。
海上作（唐·宋务光）	旷哉潮汐池，大矣乾坤力。浩浩去无际，沄沄深不测。崩腾翕众流，泱漭环中国。鳞介错殊品，氛霞饶诡色。天波混莫分，岛树遥难识。汉主探灵怪，秦王恣游陟。搜奇大壑东，竦望成山北。方术徒相误，蓬莱安可得。吾君略仙道，至化孚淳默。惊浪晏（一作按）穷溟，飞航通绝域。马韩底厥贡，龙伯修其职。粤我遘休明，匪躬期正直。敢输鹰隼执，以间（一作问）豺狼忒。海路行已殚，輶轩未皇息。劳歌玄月暮，旅睇沧浪极。魏阙渺云端，驰心附归冀。
