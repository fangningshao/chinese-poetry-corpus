玄武门侍宴（隋末唐初·杜正伦）　　五言排律　押先韵	大君端扆暇，睿赏狎林泉。开轩临禁籞，藉野列芳筵。参差歌管飏，容裔羽旗悬。玉池流若醴，云阁聚非烟。湛露晞尧日，熏风入舜弦。大德侔玄造，微物荷陶甄。谬陪瑶水宴，仍厕柏梁篇。阚名徒上月，邹辩讵谈天。既喜光华旦，还伤迟暮年。犹冀升中日，簪裾奉肃然。
冬日宴于庶子宅各赋一字得节（隋末唐初·杜正伦）　　押屑韵	李门余妄进，徐榻君恒设。清论畅玄言，雅琴飞白雪。寒云暧落景，朔风凄暮节。方欣投辖情，且驻当归别。
