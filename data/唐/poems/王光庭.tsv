奉和圣制荅张说扈从南出雀鼠谷（唐·王光庭）　　五言排律　押灰韵	省俗恩将遍，巡方路稍回。寒随汾谷尽，春逐晋郊来。云骑传行漏，烟旄引从台。惠风初应律，和气正调梅。雅颂通宸咏（一作禁），天文接曙台（一作陪）。灞陵（一作城）桃李色，应待日华开。
奉和圣制送张说巡边（唐·王光庭）　　五言排律　押东韵	贤相德（一作得）符充，朝推文武雄。海波先（一作光）若镜，关草豫从风。钺助将军勇，威成天子功。琼章九霄发，锡宴五衢通。玉辗龙盘带，金装凤勒（一作颈）骢。虎貔纷儗儗，河洛振（一作震）熊熊。戈剑千霜白，旌旗（一作旃）万火红。示刑夷夏（一作狄）变，流惠鬼方（一作神）同。寇息军容偃，尘销朔野空。用师敷礼乐，非是为獯戎。
