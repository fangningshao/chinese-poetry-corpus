正月（唐·赵璜）　　五言律诗　押灰韵	正月今朝半，阳台信未回。水芹寒不食，山杏雨应开。世网留三宿，真源寄一杯。因声谢猿鸟，岁晏会归来。
六月（唐·赵璜）　　五言律诗	六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
曲江上巳（唐·赵璜）　　七言绝句　押鱼韵	长堤十里转香车，两岸烟花锦不如。欲问神仙在何处，紫云楼阁向空虚。
题七夕图（唐·赵璜）　　七言绝句　押微韵	帝子吹箫上翠微，秋风一曲凤皇归。明年七月重相见，依旧高悬织女机。
