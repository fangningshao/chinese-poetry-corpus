赋得郎官上应列宿（唐·公乘亿）　　五言排律　押阳韵	北极伫文昌，南宫晓拜郎。紫泥乘帝泽，银印佩天光。纬结三台侧，钩连四辅傍。佐商依傅说，仕汉笑冯唐。委佩摇秋色，峨冠带晚霜。自然符列象，千古耀岩廊。
赋得秋菊有佳色（唐·公乘亿）　　五言排律	陶令篱边菊，秋来色转佳。翠攒千片叶，金剪一枝花。蕊逐蜂须乱，英随蝶翅斜。带香飘绿绮，和酒上乌纱。散漫摇霜彩，娇妍漏日华。芳菲彭泽见，更称在谁家。
赋得临江迟来客（唐·公乘亿）　　五言排律　押侵韵	江上晚沈沈，烟波一望深。向来殊未至，何处拟相寻。柳结重重眼，萍翻寸寸心。暮山期共眺，寒渚待同临。北去鱼无信，南飞雁绝音。思君不可见，使我独愁吟。
句（唐·公乘亿）　　押真韵	十上十年皆落第，一家一半已成尘（见《摭言》）。
