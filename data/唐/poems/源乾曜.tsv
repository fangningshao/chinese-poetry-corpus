奉和圣制送张说上集贤学士赐宴（赋得迎字）（唐·源乾曜）　　五言排律　押庚韵	盛业光书府，徵人尽国英。丝（一作司）纶贤得相，群俊学为名。宠命垂天锡，崇恩发睿情。熏风清禁籞，文殿述皇明。日霁庭阴出，池曛（一作新）水气生。欢娱此无限，诗酒自相迎。
奉和御制乾曜与张说宋璟同日上官命宴都堂赐诗（唐·源乾曜）　　五言排律　押真韵	睿作超千古，湛恩育万人。递迁俱（一作齐）荷泽，同拜忽为邻。道合（一作洽）徽音（一作音徽）畅，芳辰（一作驰）景命新。鼓钟崇享礼，鹓鹭集朝伦。窃位思官谤，凋容谢木春。惭多无以叙，拙备实（一作实固）难陈。进绶（一作级）怀三少，承光尽百身。自当归第日，何幸列宫臣。
奉和圣制送张尚书巡边（唐·源乾曜）	匈奴迩河朔，汉地须（一作复）戎旅。天子择英才，朝端出监抚。流星下阊阖，宝钺专公辅。礼物生光辉，宸章（一作意）备恩诩。有征视（一作是）矛戟，制胜唯樽俎。彼美何壮哉，桓桓擅斯举。声华振台阁，功德标文武。奉国知命轻，忘家以身许。安人在勤恤，保大殚襟俯。此外无异言，同情报明主。
禅社首乐章（唐·源乾曜）　　押支韵	灵具醉，杳熙熙。灵将往，眇禗禗。愿明德，吐正词。烂遗光，流祯祺。
