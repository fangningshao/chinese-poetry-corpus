故洛阳城侍宴应制（唐·姚崇）　　五言律诗　押庚韵	游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
春日洛阳城侍宴（唐·姚崇）　　五言律诗　押齐韵	南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
秋夜望月（唐·姚崇）　　五言律诗　押寒韵	明月有馀鉴，羁人殊未安。桂含秋树晚，波入夜池寒。灼灼云枝净，光光草露团。所思迷所在，长望独长叹。
夜渡江（唐·姚崇）　　五言律诗　押先韵	夜渚带浮烟，苍茫晦远天。舟轻不觉动，缆急始知牵。听笛遥寻岸，闻香暗识莲。唯看去帆影，常恐①客心悬。
五言过栖岩寺（唐·姚崇）　　五言律诗　押东韵	鹫岭高不极，延睇俯何宫？城郭千年在，烟云万里通。坐忘荣与利，行悟□将空。愿假慈悲力，微资燮理功。
奉和圣制夏日游石淙山（唐·姚崇）　　七言律诗　押东韵	二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
奉和圣制龙池篇（唐·姚崇）　　七言律诗　押真韵	恭闻帝里生灵沼①，应报明君鼎业新。既协翠泉光宝命，还符白水出真人。此时舜海潜龙跃，此地②尧河带马巡。独有前池一小雁，叨承旧惠入天津。
奉使蒲州返辔奉答圣制（题拟）（唐·姚崇）　　押养韵	归来朝帝□，忽逢钧天响。悬知浐水游，绝胜汾川赏。
句（唐·姚崇）　　押删韵	扇掩将雏曲，钗承堕马鬟①。
