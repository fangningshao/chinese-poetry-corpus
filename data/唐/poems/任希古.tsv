奉和太子纳妃太平公主出降（唐·任希古）　　五言律诗　押真韵	帝子升青陛，王姬降紫宸。星光移杂佩，月彩荐重轮。龙旌翻地杪，凤管飏天滨。槐阴浮浅濑，葆吹翼轻尘。
和东观群贤七夕临泛昆明池（唐·任希古）　　五言排律　押先韵	秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛查分写（一作泻）汉，仪星别搆（一作架）天。云光波处动，日影浪中悬。惊鸿絓蒲弋，游鲤入庄筌。萍叶疑江上，菱花似镜前。长林代轻幄，细草即芳筵。文峰开翠潋，笔海控清涟。不挹兰樽圣，空仰桂舟仙。
和左仆射燕公春日端居述怀（唐·任希古）　　五言排律　押真韵	丰野光三杰，妫庭赞五臣。绨缃歌美誉，丝竹咏芳尘。圣历开环象，昌年降甫申。高门非舍筑，华构岂垂纶。凤邸抟霄翰，龙池跃海鳞。玉鼎升黄阁，金章谒紫宸。礼闱通政本，文昌总国均。调风振薄俗，清教叙彝伦。星回应缇管，日御警寅宾。叶上曾槐变，花发小堂春。思挂五（一作东）都冕，言访北山巾。赫赫容台上，千祀耀平津。
和长孙秘监伏日苦热（唐·任希古）　　五言排律　押微韵	玉署三时晓，金羁五日归。北林开逸径，东阁敞闲扉。池镜分天色，云峰减日辉。游鳞映荷聚，惊翰绕林飞。披襟扬子宅，舒啸仰重闱。
和长孙秘监七夕（唐·任希古）　　五言排律　押微韵	二秋叶神媛，七夕望仙妃。影照河阳妓，色丽平津闱。鹊桥波里出，龙车霄外飞。露泫低珠佩，云移荐锦衣。更深黄月落，夜久靥星稀。空接灵台下，方恧辨支机。
和李公七夕（谢惠连体）（唐·任希古）　　押遇韵	落日照高牖，凉风起庭树。悠悠天宇平，昭昭月华度。开轩卷绡幕，延首晞云露。层汉有灵妃，仙居无与晤。履化悲流易，临川怨迟暮。昔从九春徂，方此三秋遇。瑶驾越星河，羽盖凝珠露。便妍耀井色，窈窕凌波步。始阅故人新，俄见新人故。掩泪收机石，衔啼襞纨素。惆怅何伤已，裴回劳永慕。无由西北归，空自东南顾。
