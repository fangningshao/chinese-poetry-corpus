女冠子（唐·鹿虔扆）　　押侵韵	凤楼琪树，惆怅刘郎一去，正春深。洞里愁空结，人间信莫寻。竹疏斋殿迥，松密醮坛阴。倚云低首望，可知心。
思越人（唐·鹿虔扆）	翠屏欹，银烛背，漏残清夜迢迢。双带绣窠盘锦荐，泪侵花暗香销。珊瑚枕腻鸦鬟乱，玉纤慵整云散。苦是适来新梦见，离肠争不千断。
虞美人（唐·鹿虔扆）	卷荷香澹浮烟渚，绿嫩擎新雨。琐窗疏透晓风清，象床珍簟冷光轻，水文平。九疑黛色屏斜掩，枕上眉心敛。不堪相望病将成，钿昏檀粉泪纵横，不胜情。
临江仙（唐·鹿虔扆）	金锁重门荒苑静，绮窗愁对秋空。翠华一去寂无踪。玉楼歌吹，声断已随风。烟月不知人事改，夜阑还照深宫。藕花相向野塘中。暗伤亡国，清露泣香红。
