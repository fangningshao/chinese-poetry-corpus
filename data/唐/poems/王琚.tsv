奉荅燕公（唐·王琚）　　五言律诗　押齐韵	语别意凄凄，零陵湘水西。佳人金谷返，爱①子洞庭迷。旧馆逢花发，他山值鸟啼。江天千里望，谁见绿蘋齐。
自荆湖入朝至岳阳奉别张燕公（唐·王琚）　　五言律诗　押萧韵	五载朝天子，三湘逢旧僚。扁舟方辍棹，清论遂终朝。远树烟间没，长江地际遥①。帝城驰梦想，归帆满风飙。
游㴩湖上寺（唐·王琚）　　五言律诗　押庚韵	春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精①。
奉荅燕公（唐·王琚）　　五言排律　押尤韵	谁道零陵守，东过此地游。友僚同省阁，昆弟接荆州。我逐江潭雁，君随海上鸥。屡伤神气阻，久别鬓毛秋。疑岭春应遍，阳台雨欲收。主人情未尽，高驾少淹留。
奉荅燕公（唐·王琚）　　押职韵	郡远途且艰，宜悲良自得。胡为心独尔，惠好在南国。亦既清颜披，囧然良愿克。与君兰时会，群物如藻饰。烟景惜欢赏，云山起翰墨。接艺奇思微，偶谈玄言直。永日不知倦，逾旬犹谓亟。如何酌离尊，移棹巴城侧。浦口劳长望，舟中独太息。疾风吹飞帆，倏忽南与北。目尽不复见，怀哉无终极。唯当衡峰上，遥辨湖水色。
美女篇（唐·王琚）	东邻美女实名倡，绝代容华无比方。浓纤得中非短长，红素天生谁饰妆。桂楼椒阁木兰堂，绣户雕轩文杏梁。屈曲屏风绕象床，萎蕤翠帐缀香囊。玉台龙镜洞彻光，金炉沈烟酷烈芳。遥闻行佩音锵锵，含娇欲笑出洞房。二八三五闺心切，褰帘捲幔迎春节。清歌始发词怨咽，鸣琴一弄心断绝。借问哀怨何所为，盛年情多心自悲。须臾破颜倏敛态，一悲一喜并相宜。何能见此不注心，惜无媒氏为传音。可怜盈盈直千金，谁家君子为藁砧。
