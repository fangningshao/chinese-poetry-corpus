剑客（唐·慕幽）　　五言律诗　押庚韵	去住知①何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市②说，拂曙别辽城。
酬和友人见寄（唐·慕幽）　　五言律诗　押寒韵	劳歌好自看，终久偶齐桓。五字若教易，一名争得难。侵窗红树①老，荫砌雪花残。莫效齐僚属，东归剪钓竿。
冬日淮上别文上人（唐·慕幽）　　五言律诗　押先韵	家国各万里，同吟六七年。可堪随北雁，迢遰向南天。水共①行人远，山将落日连。春淮有双鲤，莫忘尺书传。
柳（唐·慕幽）　　七言律诗　押庚韵	今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔①依依在，曾惹当时歌吹声。
三峡闻猿（唐·慕幽）　　七言律诗　押庚韵	谁向兹来不恨生，声声都是断肠声。七千里外一家住，十二峰前独自行。瘴雨晚藏神女庙，蛮烟寒锁夜郎城。凭君且听①哀吟好，会待青云道路平。
灯（唐·慕幽）　　七言律诗　押支韵	钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减馀光借与伊。
