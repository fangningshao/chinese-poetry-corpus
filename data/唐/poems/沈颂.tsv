旅次灞亭（唐·沈颂）　　五言律诗　押侵韵	闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。
送金文学还日东（唐·沈颂）　　五言律诗　押东韵	君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
春旦歌（唐·沈颂）　　七言绝句　押灰韵	常闻嬴女玉箫台，奏曲情深彩凤来。欲登此地销归恨，却羡双飞去不回。
卫中作（唐·沈颂）　　七言绝句　押尤韵	卫风愉艳宜春色，淇水清泠增暮愁。总使榴花能一醉，终须萱草暂忘忧。
早发西山（唐·沈颂）	游子空有怀，赏心杳无路。前程数千里，乘夜连轻驭。缭绕松筱中，苍茫犹未曙。遥闻孤村犬，暗指人家去。疲马怀涧泉，征衣犯霜露。喧呼溪鸟惊，沙上或鶱翥。娟娟东岑月，照耀独归虑。
送人还吴（唐·沈颂）　　押有韵	人心不忘乡，矧余客已久。送君江南去，秋醉洛阳酒。赠言幽径兰，别思河堤柳。征帆暮风急，望望空延首。
