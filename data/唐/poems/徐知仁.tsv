奉和圣制送张说巡边（唐·徐知仁）　　五言排律　押先韵	圣德膺三统，皇恩被（一作备）八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手（一作首），今见勒燕然。
