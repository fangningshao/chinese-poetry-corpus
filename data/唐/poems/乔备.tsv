出塞（唐·乔备）　　五言律诗　押庚韵	沙场三万里，猛将五千兵。旌断冰溪戍，笳吹铁关城。阴云暮下雪，寒日昼无晶。直为怀恩苦，谁知边塞情。
秋夜巫山（唐·乔备）　　五言律诗　押文韵	巫峡裴回雨，阳台潭荡云。江山空窈窕，朝暮自氛氲。萤色寒秋露，猿啼清夜闻。唯怜梦魂远，肠断思纷纷。
杂诗（唐·乔备）　　五言律诗　押歌韵	暂借金锤秤，衔涕诉恩波。君情将妾怨，称取谓谁多？秋吹绫纨索，空闺生网罗。不期《流水引》，翻作《断肠歌》？
长门怨（唐·乔备）　　押鱼韵	秋入长门殿，木落洞房虚。妾思宵徒静，君恩日更疏。坠露清金阁，流萤点玉除。还将闺里恨，遥问马相如。
