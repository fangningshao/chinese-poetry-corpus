太平诗（唐·金真德）　　押阳韵	大唐开鸿业，巍巍皇猷昌。止戈戎衣（一作成大）定，修（一作兴）文继百王。统天崇雨施，理物体含章。深仁谐日月，抚运迈时康。幡旗既赫赫，钲鼓何锽锽。外夷违命者，剪覆被大殃。和（一作淳）风凝宇宙（一作幽显），遐迩竞呈祥。四时调玉烛，七曜巡万方。维岳降宰辅，维帝用（一作任）忠良。三五咸一德，昭我皇家唐（一作唐家光）。
