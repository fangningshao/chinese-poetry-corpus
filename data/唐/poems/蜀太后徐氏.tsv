丈人观谒先帝御容（唐·蜀太后徐氏）　　五言律诗　押删韵	圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。
题金华宫（唐·蜀太后徐氏）　　五言律诗　押灰韵	再到金华顶，玄都访道回。云披分景象，黛锁①显楼台。雨涤前山净，风吹去路开。翠屏夹流水，何必羡蓬莱。
题彭州阳平化（唐·蜀太后徐氏）　　五言律诗　押庚韵	寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮①，松风森磬声。
丈人观（唐·蜀太后徐氏）　　七言律诗　押先韵	早与元妃慕至化①，同跻灵岳访真仙。当时信有壶中景，今②日亲来洞里天。仪仗影空寥廓外，金丝声揭翠微巅。惟惭未致华胥理，徒卜③升平万万年。
玄都观（唐·蜀太后徐氏）　　七言律诗　押齐韵	千寻绿嶂夹流溪，登眺因知海①岳低。瀑布迸舂青石碎，轮茵横剪翠峰齐。步黏苔藓龙桥滑，日闭烟罗②鸟径迷。莫道穹天无路到，此山便是碧云梯。
丹景山至德寺（唐·蜀太后徐氏）　　七言律诗　押阳韵	周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔煠六铢宜铸祝，惟祈圣祉保遐昌。
题天回驿（唐·蜀太后徐氏）　　七言绝句　押庚韵	周游灵境散幽情，千里江山暂得行。所恨风①光看未足，却驱金翠入龟城。
三学山夜看圣灯（唐·蜀太后徐氏）　　五言排律　押东韵	虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日脚红。猿来斋石上，僧集讲筵中。顿作超三界，浑疑證六通。愿成修偃化，社稷保延洪。
