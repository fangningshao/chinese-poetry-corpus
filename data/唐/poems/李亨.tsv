赐梨李泌与诸王联句（唐·李亨）　　五言律诗	先生年几许，颜色似童儿（颍王）。夜抱九仙骨，朝披一品衣（信王）。不食千钟粟，唯餐两颗梨（益王）。天生此间气，助我化无为（帝）。
梦丹书（唐·李亨）　　押支韵	厥不云乎，惟其惟时。上天所保，福禄不亏。
延英殿玉灵芝诗三章章八句（唐·李亨）	玉殿肃肃，灵芝煌煌。重英发秀，连叶分房。宗庙之福，垂其耿（一作景）光（此章缺二句）。（一章）元气产芝，明神合德。紫微间采，白蕣呈色。载启瑞图，庶符皇极。天心有眷，王道惟直。（二章）幸生芳本（一作卉），当我扆（一作宸）旒。效（一作放）此灵质，贲其王猷。神惟不爱，道亦无求。端拱思惟，永荷天休。（三章）
