杂曲歌辞 妾薄命（唐·刘元叔）	自从离别守空闺，遥闻征战赴（一作起）云梯。夜夜思君辽海北，年年弃（一作抛）妾渭桥西。阳春白日照空暖，紫燕衔（一作红）花向庭满。彩鸾琴里怨声多，飞鹊镜前妆梳（一作颜色）断。谁家夫婿不从征，应是渔阳别有情。莫道红颜燕地少，家家还似洛阳城。旦（一作且）逐新人殊未归，还令秋至夜霜飞。北斗星前横旅（一作度）雁，南楼月下捣寒衣。夜（一作更）深闻雁肠欲绝，独坐缝衣灯又灭①。暗啼罗帐空自怜，梦度阳关向谁说。每怜容貌宛如神，如何薄命不如人。待君朝夕燕山至，好作明年杨柳春。
