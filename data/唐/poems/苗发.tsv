送司空曙之苏州（唐·苗发）　　五言律诗　押支韵	盘门吴旧地，蝉尽草秋时。归国人皆久，移家君独迟。广陵经水宿，建邺有僧期。若到西霞寺，应看江总碑。
送孙德谕罢官（一作任）往黔州（唐·苗发）　　七言律诗　押庚韵	中岁分符典石城，两朝趋陛谒承明。阙下昨承归老疏，天南今切去乡情。亲知握手三秋①别，几杖扶身万里行。伯道暮年无嗣子，欲将家事托门生。
酬李端得山中道友书见寄之作（题拟）（唐·苗发）　　五言排律　押先韵	马融方直校，阅检复持铅。素业高风继，青春壮思全。论文多在夜，宿寺不虚年。自署区中职，同荒郭外田。山邻三径绝，野意八行传。煮玉矜新法，留符识旧仙。涵苔溪溜浅，摇浪竹桥悬。复洞潜栖燕，疏杨半翳蝉。咏歌虽有和，云锦独成妍。应以冯唐老，相讥示此篇。
