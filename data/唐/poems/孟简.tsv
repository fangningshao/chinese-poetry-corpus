酬施先辈（唐·孟简）　　七言绝句　押歌韵	襄阳才子得声多，四海皆传古镜歌。乐府正声三百首，梨园新入教青娥。
惜分阴（唐·孟简）　　五言排律　押侵韵	业广因功苦，拳拳志士心。九流难酌挹，四海易消沉。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。
嘉禾合颖（唐·孟简）　　五言排律　押歌韵	玉烛将成岁，封人亦自歌。八方沾圣泽，异亩发嘉禾。共秀芳何远，连茎瑞且多。颖低甘露滴，影乱惠风过。表稔由神化，为祥识气和。因知兴嗣岁，王道旧无颇。
拟古（唐·孟简）　　押侵韵	剑客不誇貌，主人知此心。但营纤毫义，肯计千万金。勇发看鸷击，愤来听虎吟。平生贵酬德，刃敌无幽深。
咏欧阳行周事（唐·孟简）	有客西北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作东西分。惊离肠千结，滴泪眼双昏。本达京师回，贺期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。抆泪取遗寄，深诚祈为传。封来赠君子，愿言慰穷泉。使者回复命，迟迟蓄悲酸。詹生喜言旋，倒屦走迎门。长跪听未毕，惊伤涕涟涟。不饮亦不食，哀心百千端。襟情一夕空，精爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。丈夫早通脱，巧笑安能干。防身本苦节，一去何由还。后生莫沈迷，沈迷丧其真。
赋得亚父碎玉斗（唐·孟简）　　押队韵	献谋既我违，积愤从心痗。鸿门入已迫，赤帝时潜退。宝位方苦竞，玉斗何情爱。犹看虹气凝，讵惜冰姿碎。而嗟大事返，当起千里悔。谁为西楚王，坐见东城溃。
白乌呈瑞赋附歌（唐·孟简）　　押陌韵	素德式昭兮何写奕，玄质从化兮为洁白。符仁孝兮叶佳册，见祥瑞兮流圣泽。
谒禹庙（唐·孟简）　　押尤韵	九土昔沦垫，八方抱殷忧。哲王受《洪范》，群物承天休。源委有所在，勤劳会东州。稽山何峻极，清庙居上头。律度非外事，辛壬宁少留。歌谣自不去，覆载将何求？灵长表远绩，经启蒙宏猷。孰敢备佐命，天吴与阳侯。玄功馀玉帛，茂实结松楸。盖影庇风雨，湖光摇冕旒。质明箫鼓作，通昔礼容脩。骍牢设旧物，洿水配庶羞。深沈本建极，傲很亦思柔。阴怪尚奔走，灵徒如献酬。恍疑仙驾动，静见宿云收。竹树依积润，菰蒲托清流。谬兹领百越，忽复历三秋。丹恳谅可荐，庶几无年尤。
郊庙歌辞 享惠昭太子庙乐章 送文舞出迎武舞入（唐·孟简）　　押屑韵	喧喧金石容既缺，肃肃羽驾就行列。缑山遗响昔所闻，庙庭进旅今攸设。
