敕赐三相马（唐·张随）　　五言排律　押先韵	上苑骅骝出，中宫诏命传。九天班锡礼，三相代劳年。顾主声犹发，追风力正全。鸣珂龙阙下，喷玉凤池前。四足疑云灭，双瞳比镜悬。为因能致远，今日表求贤。
河中献捷（唐·张随）　　五言排律　押东韵	叛将忘恩久，王师不战通。凯歌千里内，喜气二仪中。寇尽条山下，兵回汉苑东。将军初执讯，明主欲论功。落日烟尘静，寒郊壁垒空。苍生幸无事，自此乐尧风。
