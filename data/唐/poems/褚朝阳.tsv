观会稽图（唐·褚朝阳）　　五言律诗　押萧韵	良使求图籍，工人巧思饶。全移会稽郡，不散浙江潮。夏禹犹卑室，秦皇尚断桥。宛然山水趣，谁道故乡遥。
登圣善寺阁（唐·褚朝阳）　　五言律诗　押阳韵	飞阁青霞里，先秋独早凉。天花映①窗近，月桂拂檐香。华岳三峰小，黄河一带长。空间②指归路，烟际有垂杨。
奉上徐中书（唐·褚朝阳）　　七言绝句　押阳韵	中禁仙池越凤凰，池边词客紫薇郎。既能作颂雄风起，何不时吹兰蕙香。
五丝（唐·褚朝阳）　　五言排律　押支韵	越人传楚俗，截竹竞萦丝。水底深休也，日中远贺之。章施文胜质，列匹美于姬。锦绣侔新段，羔羊寝旧诗。但誇端午节，谁荐屈原祠。把酒时伸奠，汨罗空远而。
