望终南春雪（唐·李子卿）　　五言排律　押真韵	山势抱西秦，初年瑞雪频。色摇鹑野霁，影落凤城春。辉耀银峰逼，晶明玉树亲。尚寒由气劲，不夜为光新。荆岫全疑近，昆丘宛合邻。馀辉傥可借，回照读书人。
垂白之老击壤歌（题拟）（唐·李子卿）　　押歌韵	功成作乐兮帝力则那，乐正崇德兮雅颂则多，云门之典兮大吕之歌，金石节奏兮丝竹骈罗，天地已正兮神人以和，两阶舞羽兮三边止戈，击壤鼓腹兮不识其他。客有献成功之颂，九重深兮其若何！
授衣歌（题拟）（唐·李子卿）　　押宥韵	天之高兮无不覆，君之大兮无不祐。生人殖物，既庶且富。尔在于时，尔茅于昼。霜始降兮女工就，岁时穷兮寒衣授。
