扬子江夜宴（唐·蔡希寂）　　五言律诗　押庚韵	楚水夜潮平，仙舟烬烛明。美人歌一曲，坐客不胜情。罗幕香风倦，纱巾舞袖轻。遨游正得意，云雨莫来迎。
陕中作（唐·蔡希寂）　　五言律诗　押阳韵	西别秦关近，东行陕服长。川原馀让畔，歌吹忆遗棠。河水流城下，山云起路傍。更怜栖泊处，池馆绕林篁。
洛阳客舍逢祖咏留宴（唐·蔡希寂）　　七言绝句　押庚韵	绵绵钟漏洛阳城，客舍贫居绝送迎。逢君贳酒因成醉，醉后焉知世上情。
赠张敬微（敬一作镜）（唐·蔡希寂）　　七言绝句　押侵韵	大河东北望桃林，杂树冥冥结翠阴。不知君作神仙尉，特讶行来云雾深。
同家兄题渭南王公别业（唐·蔡希寂）　　押侵韵	好闲知在家，退迹何必深。不出人境外，萧条江海心。轩车自来往，空名（一作石）对清阴。川涘将钓玉，乡亭期散金。素晖射流濑，翠色绵森林。曾为诗书癖，宁惟耕稼任。吾兄许微尚，枉道来相寻。朝庆老莱服，夕闲安道琴。文章遥颂美，寤寐增所钦。既郁苍生望，明时岂陆沈。
登福先寺上方然公禅室（唐·蔡希寂）　　押寒韵	名都标佛刹，梵构临河干。举目上方峻，森森青翠攒。步登诸劫尽，忽造浮云端。当暑敞扃闼，却嫌絺绤寒。禅房最高顶，静者殊闲安。疏雨向空城，数峰帘外盘。午钟振衣坐，招我同一餐。真味杂饴露，众香唯茝兰。晚来恣偃俛，茶果仍留欢。
句（唐·蔡希寂）　　押冬韵	象筵列虚白，幽偈清心胸。
