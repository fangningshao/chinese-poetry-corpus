秋日应诏（隋末唐初·袁朗）　　五言律诗　押支韵	玉树凉风举，金塘细草萎。叶落商飙观，鸿归明月池。迎寒桂酒熟，含露①菊花垂。一奉章台宴，千秋长愿斯。
秋夜独坐（隋末唐初·袁朗）　　五言律诗　押侵韵	危弦断客心，虚弹落惊禽。新秋百虑净①，独夜九愁深。枯蓬唯逐吹，坠叶不归林。如何悲此曲，坐作白头吟。
和洗掾登城南坂望京邑（隋末唐初·袁朗）	二华连陌塞，九陇统金方。奥区称富贵，重险擅雄强。龙飞灞水上，凤集岐山阳。神皋多瑞迹，列代有兴王。我后膺灵命，爰求宅兹土。宸居法太微，建国资天府。玄风叶（一作融）黎庶，德泽浸区宇。醒醉各相扶，讴歌从圣主。南登少陵岸，还望帝城中。帝城何郁郁，佳气乃葱葱。金凤凌绮观，璇题敞兰宫。复道东西合，交衢南北通。万国朝前殿，群公议宣室。鸣佩含早风，华蝉曜朝日。柏梁宴初罢，千钟欢未毕。端拱肃岩廊，思贤听琴瑟。逶迤万雉列，隐轸千闾布。飞甍夹御沟，曲台临上路。处处歌钟鸣，喧阗车马度。日落长楸间，含情两相顾。是月冬之季，阴寒昼不开。惊风四面集，飞雪千里回。狐白登廊庙，牛衣出（一作弃）草莱。讵知韩长孺，无复重然灰。
相和歌辞 饮马长城窟行（隋末唐初·袁朗）	朔风动秋草，清跸长安道。长城连不穷，所以隔华戎。规模惟圣作，荷负（集作负荷）晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野（集作地）功初立，绥边事云集。朝服践狼居，凯歌旋马邑。山响传凤吹，霜华藻琼钑。属国拥节归，单于款关入。日落寒云（集作风）起，惊沙（集作蓬）被原隰。零落叶已寒，河流清且急。四时徭役尽，千载干戈戢。太平今若斯，汗马竟无施。惟当事笔研，归去草封禅。
