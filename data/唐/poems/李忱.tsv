百丈山（唐·李忱）　　七言律诗　押寒韵	大雄真迹枕危峦，梵宇层楼耸万般。日月每从肩上过，山河长在掌中看。仙峰不间三春秀，灵境何时六月寒？更有上方人罕到，暮钟朝磬碧云端。
吊白居易（唐·李忱）　　七言律诗　押先韵	缀玉联珠六十年，谁教冥路作诗仙。浮云不系名居易，造化无为字乐天。童子解吟《长恨曲》，胡儿能唱《琵琶篇》。文章已满行人耳，一度思卿一怆然。
幸华严寺（唐·李忱）　　七言律诗　押东韵	云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
重阳锡宴群臣（唐·李忱）　　五言绝句　押先韵	款塞旋征骑，和戎委庙贤。倾心方倚注，叶力共安边。
题泾县水西寺（唐·李忱）　　七言绝句　押齐韵	大殿连云接爽①溪，钟声还与鼓声齐。长安若问江南事，说道风光在水西。
瀑布联句（唐·李忱）　　七言绝句　押豪韵	千岩万壑不辞劳，远看方知出处高（黄檗）。溪涧岂能留得住，终归大海作波涛（帝）。
南安夕阳山真寂寺题诗（唐·李忱）　　七言绝句　押东韵	惟爱禅林秋月空，谁能归去宿龙宫。夜深闻法餐甘露，喜在莲花法界中。
句（唐·李忱）	海岳宴咸通①，七载秉钧调四序。一方狱市获来苏②。
