庐山桑落洲（唐·胡玢）　　五言律诗　押尤韵	莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。
石楠树（唐·胡玢）　　七言律诗　押庚韵	本自清江石上生，移栽此处①称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。
巢燕（唐·胡玢）	燕来巢我檐，我屋非高大。所贵儿童善，保尔无殃祸。莫巢孀妇家，孀妇怨孤坐。妒尔长双飞，打尔危巢破。
句（唐·胡玢）	轮中别有物，光外更无空（《咏月》）。
