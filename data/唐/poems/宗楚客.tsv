奉和人日清晖阁宴群臣遇雪应制（景龙三年）（唐·宗楚客）　　五言律诗　押删韵	窈窕神仙阁，参差云汉间。九重中叶①启，七日早春还。太液天为水，蓬莱雪作山。今朝上林树，无处不堪攀。
安乐公主移入新宅侍宴应制（唐·宗楚客）　　五言律诗　押灰韵	星桥他日创，仙榜此时开。马向铺钱埒，箫闻弄玉台。人同①卫叔美，客似②长卿才。借问游天汉，谁能取③石回。
正月晦日侍宴浐水应制赋得长字（景龙四年）（唐·宗楚客）　　五言律诗　押阳韵	御辇出明光，乘流①泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满②林塘。
奉和幸安乐公主山庄（一作西园）应制（唐·宗楚客）　　七言律诗　押庚韵	玉楼银榜枕严城，翠盖红旂列禁营。日映层岩图画色，风摇杂树管弦声。水边重阁含飞动，云里孤峰类①削成。幸睹八龙游阆苑②，无劳万里访蓬瀛。
奉和圣制喜雪应制（唐·宗楚客）　　七言律诗　押先韵	飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。
奉和幸上阳宫侍宴应制（唐·宗楚客）　　五言排律　押先韵	紫庭金凤阙，丹禁玉鸡川。似立蓬瀛上，疑游昆阆前。鸟将歌合转，花共锦争鲜。湛露飞尧酒，熏风入舜弦。水光摇落日，树色带晴烟。向夕回雕辇，佳气满岩泉。
句（唐·宗楚客）	竹町罗千卫，兰莛降两宫①。七萃銮舆动，千年瑞检开。綵旗临凤阙，翠幕绕龟津。
