云门山投龙诗（唐·赵居贞）	晓登云门山，直上一千尺。绝顶弥孤耸，盘途几倾窄。前对竖裂峰，下临削成壁。阳巘灵芝秀，阴崖半天赤。大壑静不波，渺溟无际极。是时雪初霁，冱寒水更积。披展送龙仪，宁安服狐白。沛恩惟圣主，祈福在方伯。三元章醮升，五域囗囗觌。帟幕翠微亘，机茵丹洞辟。祝起鸣天鼓，拜传端素册。霞间朱绂萦，岚际黄裳襞。玉策奉诚信，仙佩俟奔驿。香气入岫门，瑞云出岩石。至诚必招感，大福旋来格。空中忽神言，帝寿万千百。
