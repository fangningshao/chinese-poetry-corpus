和崔侍御日用游开化寺阁（唐·吴少微）　　押药韵	左宪多才雄，故人尤鸷鹗。护赠单于使，休轺太原郭。馆次厌烦歊，清怀寻寂寞。西缘十里馀，北上开化阁。初入云树间，冥蒙未昭廓。渐出栏榥外，万里秋景焯（一作灼）。岁晏风落山，天寒水归壑。览物颂幽景，三乘动玄钥。但敷利（一作相）解言，永用忘昏著。
哭富嘉谟（唐·吴少微）　　押真韵	吾友适不死，于戏社稷臣。直禄非造利，长怀大庇人。乃通承明籍，遘（一作遇）此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫①。
古意（唐·吴少微）	洛阳芳树向春开，洛阳女儿平旦来。流车走马纷相催，折芳瑶华向曲台。曲台自有千万行，重花累叶间（一作映）垂杨。北林朝日境（一作锦）明光，南国微风苏合香。可怜窈窕女，不作邯郸娼。妙舞轻回拂长袖，高歌浩唱发清商。歌终舞罢欢无极，乐往悲来长叹息。阳春白日不少留，红荣（一作花）碧树无颜色。碧树风花先春度，珠帘粉泽无人顾。如何年少忽迟暮，坐见明月与白露。明月白露夜已寒，香衣锦带空珊珊。今日阳春一妙曲，凤皇楼上与君弹。
相和歌辞 怨歌行（唐·吴少微）	城南有怨妇，含怨倚兰（集作傍芳）丛。自谓二八时，歌舞入汉宫。皇恩弄幸玉堂中①。绿陌（集作柏）黄花催夜酒，锦衣罗袂逐春风。建章西宫焕若神，燕赵美女二（集作三）千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨（集作含泪）今来还。自怜②转晚暮，试逐佳游芳草路。小腰丽女夺人奇，金鞍少年曾不顾（有逸句）。归来谁为夫。请谢西家妇，莫辞先醉解罗襦。
相和歌辞 长门怨（唐·吴少微）　　押庚韵	月出映曾城，孤圜上太清。君王春（集作眷）爱歇，枕席凉风生。怨咽不能寝，踟蹰步前楹。空阶白露色，百草寒虫鸣。念昔金房里，犹嫌玉座轻。如何娇所误，长夜泣恩情。
