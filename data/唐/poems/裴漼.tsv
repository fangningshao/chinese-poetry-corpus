奉和御制旋师喜捷（唐·裴漼）　　五言律诗　押庚韵	殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
奉和圣制送张说上集贤学士赐宴（赋得升字）（唐·裴漼）　　五言排律　押蒸韵	问道图书盛，尊儒礼教兴。石渠因学广，金殿为贤升。日月恩光照，风云宠命膺。谋谟言可范，舟楫事斯凭。宴喜明时洽，光辉湛露凝。大哉尧作主，天下颂歌称。
奉和御制平胡（唐·裴漼）　　五言排律　押东韵	玄漠圣恩通，由来书轨同。忽闻窥月满，相聚寇云中。庙略占黄气，神兵出绛宫。将军行逐虏，使者亦和戎。一举轒辒灭（一作减），再麾沙漠空。直将威禁暴，非用武为雄。饮至明军礼，酬勋锡武功。干戈还载戢，文德在唐风。
