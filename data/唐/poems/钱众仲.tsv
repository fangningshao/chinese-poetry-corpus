贡院楼北新栽小松（唐·钱众仲）　　五言排律　押真韵	爱此凌霜操，移来独占春。贞心初得地，劲节始依人。笼月烟犹薄，当轩色转新。枝低无宿羽，叶静不留尘。每与芝兰近，常惭雨露均。幸因逢顾盼，生植及兹辰。
玉壶冰（唐·钱众仲）　　五言排律　押虞韵	冬律初阴结，寒冰贮玉壶。霜姿虽异禀，虹气亦相符。对月光宜并，临池影不孤。贞坚方共济，同处岂殊途。色瑩（一作润）连城璧，形分照乘珠。提携今在此，抱素节宁渝。
