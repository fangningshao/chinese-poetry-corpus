潘司马别业（唐·周瑀）　　五言律诗　押阳韵	门对青山近，汀牵绿草长。寒深包①晚橘，风紧落垂杨。湖畔闻渔唱，天边数雁行。萧然有高士，清思满书堂。
送潘三入京（唐·周瑀）　　五言律诗　押青韵	故人嗟此别，相送出烟坰。柳色分官路，荷香入水亭。离歌未尽曲，酌酒共忘形。把手河桥上，孤山日暮青。
临川山行（唐·周瑀）　　五言绝句　押文韵	朝见青山雪，暮见青山云。云山无断绝，秋思日纷纷。
