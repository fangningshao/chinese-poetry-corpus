夏游招隐寺暴雨晚晴（唐·李正封）　　五言律诗　押阳韵	竹柏风雨过①，萧疏台殿凉。石渠写奔溜，金刹照颓阳。鹤飞②岩烟碧，鹿鸣涧草香。山僧引清梵，幡盖绕回廊。
禅门寺暮钟（唐·李正封）　　七言绝句　押东韵	簨𥲤高悬于阗钟，黄昏发地殷龙宫。游人忆到嵩山夜，叠阁连楼倚太空。
贡院楼北新栽小松（唐·李正封）　　五言排律　押真韵	青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。
洛阳清明日雨霁（唐·李正封）　　押麌韵	晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。
咏露（唐·李正封）　　押药韵	霏霏灵液重，云表无声落。沾树急玄蝉，洒池栖皓鹤。流尘清远陌，飞月澄高阁。宵润玉堂帘，曙寒（一作贯）金井索。佳人比珠泪，坐感红绡薄。
句（唐·李正封）　　押虞韵	三月后方有，百花中更无。
