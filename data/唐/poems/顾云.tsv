咏柳二首 其一（唐·顾云）　　七言律诗　押支韵	带露含烟处处垂，绽黄摇绿嫩参差。长堤未见风飘絮，广陌初怜日映丝。斜傍画筵偷舞态，低临妆阁学愁眉。离亭不放到春暮，折尽拂檐千万枝。
咏柳二首 其二（唐·顾云）　　七言绝句　押真韵	闲花野草总争新，眉皱丝乾独不匀。乞取①东风残气力，莫教虚度一年春。
华清词（唐·顾云）	祥云皓鹤盘碧空，乔松稍稍韵微风。绛节影来，朱幡响丁东。相公清斋朝蕊宫，太上符箓龙蛇踪。散花天女侍香童，隔烟遥望见云水。弹璈吹凤清珑珑，丹砂黄金世可度。愿启一言告仙翁，道门弟子山中客。长向山中礼空碧，九色真龙上汉时，愿把霓幢引烟策。
天威行（唐·顾云）	蛮岭高，蛮海阔，去舸回艘投此歇。一夜舟人得梦间，草草相呼一时发。飓风忽起云颠狂，波涛摆掣鱼龙僵。海神怕急上岸走，山燕股慄入石藏。金蛇飞状霍闪过，白日倒挂银绳长。轰轰砢砢雷车转，霹雳一声天地战。风定云开始望看，万里青山分两片。车遥遥，马阗阗，平如砥，直如弦。云南八国万部落，皆知此路来朝天。耿恭拜出井底水，广利刺开山上泉。若论终古济物意，二将之功皆小焉。
筑城篇（唐·顾云）	三十六里西川地，围绕城郭峨天横。一家人率一口甓，版筑才兴城已成。役夫登登无倦色，馔饱觞酣方暂息。不假神龟出指踪，尽凭心匠为筹画。画阁团团真铁瓮，堵阔巉岩（一作巉巉）齐石壁。风吹四面旌旗动，火焰相烧满天赤。散花楼晚挂残虹，濯锦秋江澄倒碧。西川父老贺子孙，从兹始是中华人。
苏君厅观韩干马障歌（唐·顾云）	杜甫歌诗吟不足，可怜曹霸丹青曲。直言弟子韩干马（一作画），画马无骨但有肉。今日披图见笔迹（一作踪），始知甫也真凡目。秦王学士居武功，六印名家声价雄。乃孙屈迹宁百里，好奇学古有祖风。竹厅斜日弈棋散，延我直入书斋中。屹然六幅古屏上，歘见胡人牵入天厩之神龙。麟鬐凤臆真相似，秋竹惨惨披两耳。轻匀杏蕊糁皮毛，细撚银丝插騣尾。思量动步应千里，谁见初离渥洼水。眼前只欠燕雪飞，蹄下如闻朔风起。朱崖谪掾从亡殁，更有何人鉴奇物。当时若遇燕昭王，肯把千金买枯骨。
苔歌（唐·顾云）	槛前溪夺秋空色，百丈潭心数砂砾。松筠（一作籁）条条长碧苔，苔色碧于溪水碧。波回梳开孔雀尾，根细贴著盘陀石。拨浪轻拈出少时，一髻浓烟三四尺。山光日华乱相射，静缕兰鬐匀襞积。试把临流（一作风）抖擞看，琉璃珠子泪双（一作双双）滴。如看玉女洗头处，解破云鬟收未得。即是仙宫欲制六铢衣，染丝未倩鲛人织。采之不敢盈筐箧，苦怕龙神河伯惜。琼苏玉盐烂漫煮，咽入丹田续灵液。会待功成插翅飞，蓬莱顶上寻仙客。
池阳醉歌赠匡庐处士姚岩杰（唐·顾云）	九华太守行春罢（一作暇），高绛红筵压花榭。四面繁英拂槛开，帖雪团霞坠枝亚。空中焰若烧蓝天，万里滑静无纤烟。弦索紧快管声脆，急曲碎拍声相连。主人怜才多倾兴，许客酣歌露真性。春酎香浓枝盏黏，一醉有时三日病。鼋潭鳞粉解不去，鸦岭蕊花浇不醒。肺枯似著炉鞲煽，脑热如遭锤凿钉。蒙溪先生梁公孙，忽然示我十轴文。展开一卷读一首，四顾特地无涯垠。又开一轴读一帙，酒病豁若风驱云。文锋斡破造化窟，心刃掘出兴亡根。经疾史恙万片恨，墨炙笔针如有神。呵叱潘陆鄙琐屑，提挈扬孟归孔门。时时说及开元理，家风飒飒吹人耳。吴兢纂出升平源，十事分明铺在纸。裔孙才业今如此，谁人为奏明天子。銮驾何当猎左冯，神鹰一掷望千里。戏操狂翰涴蛮笺，傍人莫笑我率然。
与罗隐互谑（唐·顾云）　　押元韵	青蝇被扇扇离席（云），白泽遭钉钉在门（隐）。
