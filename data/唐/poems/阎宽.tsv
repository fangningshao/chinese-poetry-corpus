松滋江北阻风（唐·阎宽）　　五言律诗　押蒸韵	江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
晓入宜都渚（唐·阎宽）　　押侵韵	问俗周楚甸，川行眇江浔。兴随晓光发，道会春言深。回眺佳气象，远怀得山林。伫应舟楫用，曷务归闲心。
古意（唐·阎宽）　　押支韵	庭树发华滋，瑶草复葳蕤。好鸟飞相从，愁人深此时。天中有灵匹，日夕嚬蛾眉。愿逐飘风花，千里入遥帷。心逝爱不见，空歌悲莫悲。
春宵览月（唐·阎宽）　　押侵韵	月生东荒外，天云收夕阴。爱见澄清景，象吾虚白心。耳目静无哗，神超道性深。乘兴得至乐，寓言因永吟。
秋怀（唐·阎宽）	下帷长日尽，虚馆早凉生。芳草犹未荐，如何蜻蛚鸣。秋风已振衣，客去何时归。为问当途者，宁知心有违。
