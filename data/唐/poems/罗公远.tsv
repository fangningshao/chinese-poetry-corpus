大还丹口诀（唐·罗公远）	世人不知丹有神，试吃狼毒必害人。将知世上有善恶，何不将身近善邻。女娲鍊得五常气，变化成形补天地。三十六算世间知，七十二石列具位。天得一而能长，地得一而方久。金得火而转精，木成炭而不朽。故知唯鍊唯精，大还如何不有？凝我神，定我心，志精可以成黄金。河车本向铅中取，姹女还须汞里寻。傍思之物谩周彰，太一出水入公量。淮南调鼎彭祖尝，得道同归不死乡。固济精研须缄密，一文一武莫疏失。釜下唯铺渌海盐，炉中少用榑桑日。紫烟碧焰喷人香，赫奕鱼鳞透日光。须同魏伯云中去，莫学姮娥月里藏。酆都落名天府记，地下阴官大怖畏。兵刃水火不能忤，何但虫蛇兼虎兕。亭亭金骨皆坚牢，郁郁绿身遍绿毛。曾观东海几回变，数度曾偷王母桃。乘龙驾鹤倾城市，驱策雷公使神鬼。七日应归缑氏山，千年少别辽东水。道是易，亦大难，青龙白虎自相盘。阴车湿，阳车乾，夫妻相对卦中安。四方未住沾颜色，五个王侯尽罢官。
白金小还丹歌 其一十一（唐·罗公远）	杀青龙，须白虎，自然感化无风雨。雪花飞，雪花飞，魂归魄亦归。聚散既由壬癸水，玉神华盖体无为。涌泉水，涌泉水，春夏秋冬深无底。要行天下时，厚暖自然制。
白金小还丹歌（唐·罗公远）　　押庚韵	法药变化，无非水精。六芝润色，黄芽自生。阳光不起，阴流无声。道方秘易，学者难成。
