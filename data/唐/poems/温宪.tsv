郊居（唐·温宪）　　五言律诗　押庚韵	村前村后树，寓赏有馀情。青麦路初断，紫花田未耕。雉声闻不到，山势望犹横。寂寞春风里，吟酣信马行。
杏花（唐·温宪）　　五言律诗　押萧韵	团雪上晴梢，红明映碧寥。店香风起夜，村白雨休朝。静落犹和①蒂，繁开正蔽条。澹然闲赏久，无以破妖娆。
春鸠（唐·温宪）　　五言律诗　押真韵	村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
题崇庆寺壁（唐·温宪）　　七言绝句　押真韵	十口沟隍待一身，半年千里绝音尘。鬓毛如雪心如死，犹作长安下第人。
