南都杂感（近现代·钱少华）　　七言律诗　押尤韵	一棹丰湖水不流，几株瘦柳似残秋。荒烟冷落朝云墓，愁思纵横王粲楼。北海清樽馀涕泪，南都芳草剩扶留。从军犹未能投笔，愧对当年定远侯。
落叶（近现代·钱少华）　　七言律诗	白云渐冷碧山空，万木萧萧古寺钟。十丈彩霞馀碎锦，二分秋色付西风。飞残凉月三更白，染出霜天一片红。漫向金城感摇落，天涯我亦等飘蓬。
续落叶（近现代·钱少华）　　七言律诗　押歌韵	游丝不系黯横波，泪眼盈盈湿绮罗。夜半枫桥渔火冷，秋深茅店月明多。黄尘散漫昭君怨，玉宇高寒水调歌。落雁平沙留浅印，西风卷去又如何。
七言绝句（近现代·钱少华）　　七言绝句　押江韵	怡红楼上度新腔，如沸笙歌笑语庞。独步西堤今夜月，明星十万落珠江。
梅花三首（近现代·钱少华）　　七言绝句　押庚韵	绮窗花发故乡情，何处飞来玉笛声。惆怅欲归归未得，冻云寒雪满江城。
