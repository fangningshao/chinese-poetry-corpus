观五大洲舆图漫题（近现代·王宣猷）　　七言律诗　押先韵	大冶腾精太古前，十洲浩渺富陶甄。识穷域外蛙窥井，气积寰中象在天。经络环周香海界，成亏莫问劫灰年。漫嗤驺衍荒唐甚，赤县刚成九点烟。
杜鹃二首（近现代·王宣猷）　　七言律诗　押青韵	万里河山付鳖灵，冤魂犹自怨飘零。岂因啼血能忘唤，最是客怀不忍听。蜀国春深花黯黯，估帆天远雨冥冥。画楼更有牵愁处，一枕凄凉梦乍醒。
无题（近现代·王宣猷）　　七言律诗　押先韵	夏山苍翠尚依然，只觉薰风太放颠。千里颇闻多赤地，九霄谁与问青天。忧时每对清宵月，读史长怀大有年。前度已愁虚望岁，可堪芳甸又荒阡。
除夕宿东湖黛眉溪舟中感怀（近现代·王宣猷）　　七言律诗　押先韵	路入东湖晚泊船，客怀难遣夕阳天。浮萍寄迹夔门外，爆竹惊心楚水前。缘岸几家喧腊祭，临江一缆系春烟①。故园今夜灯红处，知有相思话绮筵。
震雷（近现代·王宣猷）　　七言绝句　押侵韵	赤日行空卓午临，谁教一霎昼沉沉。天公想为风云会，要试英雄种菜心。
过渑池（近现代·王宣猷）　　七言绝句　押真韵	单车竟入虎狼秦，完璧争誇蔺舍人。不有廉颇名将在，渑池难料主臣身。
函谷关（近现代·王宣猷）　　七言绝句　押庚韵	雄关百二锁咸京，无计脱身趁夜行。何物孟尝称养士，但从鸡狗丐馀生。
闻蝉（近现代·王宣猷）　　七言绝句　押先韵	南薰送馥出田田，卓午村炊数点烟。偶遇疏篱寻苦笋，绿阴深处听新蝉。
游龙潭山诗（近现代·王宣猷）　　押宥韵	造物郁磊砢，豪纵不可究。抟沙太古前，万有纷杂糅。伟兹龙潭山，神工妙结构。诡状谁雕锼，拟将真宰扣。我来暮春时，幽探趁晴昼。仄径缘纤毫，逶迤入云窦。叠嶂涌奔涛，浓绿蟠烟岫。山深尘氛净，树密岚光逗。泉声殷地来，势如群峰斗。一溪划然开，奔流下腾凑。上洞排蜂房，嵌空若悬霤。插根虚无底，澄波相盥漱。何年起潜虬，攫拿恣奔走。真形化为石，蜿蜒浑不谬。或者鳖灵凿，更疑五丁镂。不然岩壁间，之而何由觏。颇闻此灵湫，故老传来旧。溪流作浊清，雨睛验占候。大哉乾坤内，谁何不在宥。神物所窟宅，固宜灵境富。蹩躠力已殚，汗袭轻裾透。傍厂植荒祠，小憩风入袖。访古碣半残，拂拭难为读。故人邀我饮，殷勤意良厚。倾杯倚丛薄，流水鸣相侑。长啸踏花归，平楚夕阳瘦。回首睇山英，胜游招我又。待看云起时，甘霖浃宇宙。
