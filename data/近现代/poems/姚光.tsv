蝶恋花 冬夜有感（丙午）（近现代·姚光）	秋去冬来冬又暮。明月宵深，满腹愁如絮。寂寞自烧香一炷。荒鸡喔喔天将曙。独坐危楼无一语。烛扉更阑，有恨将谁诉。霜重天寒何处去。数声雁向林间度。
字字双 冬夜闻胡笳（戊申）（近现代·姚光）	夜色朦胧阑复阑。窗外星月残复残。露下无声寒复寒。胡笳四起酸复酸。
如梦令 湖上春归（近现代·姚光）	红瘦绿肥春去。为问春归何处。春奈不回头，剩了满天飞絮。无绪。无绪。更听声声杜宇。
望江南 夏夜（壬子）（近现代·姚光）	夏天好，最好夜迟迟。斗转参横殊不觉，小楼坐到月沉时。倚枕独吟诗。
