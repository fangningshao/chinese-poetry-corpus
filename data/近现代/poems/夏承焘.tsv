闻马氏变节后题（近现代·夏承焘）　　七言绝句　押庚韵	传檄初看涕汨倾①，临危何意堕家声②？少卿降虏终非计③，三叹重删苦战行④。
百字令 和厚庄前辈灵峰摩岩石拓原韵（近现代·夏承焘）	巨灵孤擘。问何年推出，撑空岩壁。劫火烧残山骨冷，丹篆犹摩拳石。云护精灵，天开图画，奇句江山辟。银笺重拓，墨花还绣苔碧。我羡老去刘晨，朅来丘壑，爱着寻幽屐。断碣残碑闲送日，何似岣嵝邹峄。胜地神游，故山春到，梦境迷仙迹。何时鸾背，和公云外吹笛。
卜算子（近现代·夏承焘）	双燕不归来，帘幕春无主。眼底阑干几折红，便是蓬山路。绿遍满堤芜，日断春归处。片片浮云似薄愁，只向天涯去。
鹧鸪天 宿潼关（近现代·夏承焘）	过眼秦皇与汉皇。马头但有路尘黄。扫眉人唱三峰媚，折臂翁耕百战场。风浩荡，劫苍茫。旁观莫笑客郎当。贾生涕泪无挥处，要上潼关看夕阳。
西江月 普陀坐雨，读东坡乐府（近现代·夏承焘）	落帽休嫌种种，看山常恨匆匆。扁舟过海倘相逢。莫问琼儋旧梦。昨夜禅床听雨，啖灯无数蛟龙。篆烟一炷忽摇风。句里千峰飞动。
齐天乐 重到杭州（近现代·夏承焘）	十年南北兵尘后，西湖又生春水。鸥梦初圆，莺声未老，知换沧桑曾几。湖山信美。莫告诉梅花，人间何世。独鹤招来，伴君临水照憔悴。苏堤垂柳曳绿，旧游谁识我，当日情味。禅榻听箫，风船啸月，笑验酒痕双袂。嬉春梦里。又一度斜阳，一番花事。如此杭州，醉乡何处是。
水调歌头 泊桐庐（近现代·夏承焘）	惟有雁山月，知我在江湖。泷滩七里如镜，照影过桐庐。不见羊裘老子，为问浮名阿在，水色古今虚。把酒欲谁语，汀鹭夜相呼。十年后，数椽傍，客星居。关山南北，总怜清景世间无。落日黄河一线，风雨长江片练，气概一何粗。何似泛银汉，月底此舟孤。
虞美人 过桐庐（近现代·夏承焘）	十年梦想桐江碧。双桨今相识。新蟾与我在江湖。照我满身风露过桐庐。滩声一枕潇潇雨。无觅浮名处。水窗朝旭忽闻莺。准拟此生挈酒作诗人。
临江仙（近现代·夏承焘）	忆昔富春江上饮，座中多少婵娟。共经行地未荒寒。灯窗和笔案，分占此江天。忽有闲愁花谢后，枯肠芒角森然。不须苦苦劝觥船。便教真醉了，无分似当年。
阮郎归　　一九三〇年（近现代·夏承焘）	遣愁无计醉难凭。乡心却不醒。海棠谢了雨初晴。短吟犹未成。人去后，一灯青。同谁诉此情。梦回淡月上疏棂。看看幽恨生。
三姝媚　　一九三〇年 清明渡太湖至鼋头渚，同金松岑、冯振心、李续川、邵潭秋（近现代·夏承焘）	烟光摇缥素。正万顷浮空，悄无风雨。天外褰裳，念五湖人往，冷鸥谁语。酒醒云归，疑醉我、昆仑玄圃。瑶瑟沉沉，愁抱都空，浪声东去。同诵远游章句。有翠袂成轮，酒狂如虎。石室寻花⑩，恨未遂坡老，后车琴女。唤起鸱夷，待商略、浮家眉妩。剩有霜蟾照我，归帆如舞。
贺新凉 闻马占山将军嫩江捷报（近现代·夏承焘）	沉陆今何说。看神州、衣冠夷甫，应时辈出。一夜三江鹅鸭乱，坚垒如云虚设。这奇耻、定须人雪。空半谁翻双岭旆，比伏波、铜柱尤奇绝。还一击，敌魂夺。边声陇水同呜咽。念龙沙、头颅馀几，阵云四合。梦踏长城听战鼓，万里瓦飞沙立。正作作、天狼吐舌。绝域孤军何能久，恐国殇、歌里归难得。望北塞。剑花裂。
满江红 感辽东事，作豪语答任二北（近现代·夏承焘）	辽鹤归来，故乡事、伤心忍说。弹指际、河东全弃，兰成恨切。残劫尽捐桑梓地，惊涛已覆蛟龙窟。问诸公、吹面可曾醒，边风烈。莫徒恃，纵横舌。待共洒，奔腾血。念韩亡犹奋，张椎是铁。照我横磨歌出塞，榆关今上谁家月。叱岛夷浮海戴头来，同一吷。
清平乐 呈彊村先生问疾（近现代·夏承焘）	门前五柳。晋宋慵回首。袖了当年攀槛手。一棹烟波诗酒。客星倘是前身。蓬山归路无津。坐待红桑如拱，更能几见扬尘。
水龙吟 壬申五月，之江诗社集秦望山（近现代·夏承焘）	乱莺换了春声，客怀渐爱危阑凭。垂杨西北，千红一瞬，啼鹃怎听。渡海笳声，过江诗句，暂同高咏。笑昂藏自放，观天双眼，年年向，樽前醒。下界浮云未定。待张筵、上昆仑顶。沦洲回望，扇尘乍敛，斜阳欲瞑。烟艇呼鸥，水楼传盏，且迟清兴。任江城入暮，鱼龙风恶，又寒潮打。
清平乐 题罗两峰鬼趣图，颉刚翁藏（近现代·夏承焘）	齐谐漫续。百态从描貌。展向秋窗闻夜哭。寒气一灯吹绿。试招被荔山阿。世间应比人多。扛倒涂山九鼎，敢投伪帖来么？
水调歌头（近现代·夏承焘）　　押歌韵	我有一丝泪，弹恨与姮娥。九秋江上潮汐，千丈接银河。和泪经天东注，赤手凭谁倒挽，一夜洗兵戈。隔岸有牛女，鹊背两滂沱。携铁板，吊金狄，抚铜驼。人间天上，年年幽怨问谁多。满眼北风白雁，招手西台朱鸟，此曲不能歌。明镜莫重验，一寸旧横波。
蓦山溪 过南京，寓白下路交通旅馆，嵩云谓蕙风晚年尝应军幕招，宿此逾月。相与作词吊之（近现代·夏承焘）	灯窗日暮。梦熟连城雨。邻笛近梅边，过遥天、霜禽夜语。沧洲旧景，历历远山横，漂红水，谈玄地，酒醒成今古。扬尘倦眼，万里凭高处。齿冷几青楼，和拍衮、一城笳鼓。白头吟望，谁会下泉悲，伤麟袂，听鹃泪，一例江流去。
虞美人 乙亥上巳，南京乌龙潭禊集，阻事未往，友人代拈“缀”字为韵（近现代·夏承焘）	五噫愁损望京眼。风雨辜芳盏。龙蟠更比越山青。谁解兰亭心事是新亭。鹃边春信游丝缀。恨咽流觞水。过江身世几金仙。难制移盘双泪落花前。
江城子 榆生掌教春申，不得酬其志。书来招游岭南，寄此以答（近现代·夏承焘）	十年晞发远游心。抚孤琴。几沉吟。黯黯关山，鸿阵不成音。谁识成连浮海操，馀片月，照衣襟。江潭柳换旧时阴。未春深。已难禁。一夜鹃声，无处觅幽禽。拚舞长条风雨里，千万絮，任飞沉。
