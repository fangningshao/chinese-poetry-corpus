赵尧生同学有东川之行作四诗饯之（录一）（近现代·刘光阁）　　七言律诗　押侵韵	忽听骊歌思倍深，飞花萧瑟满空林。芭蕉槛月催诗韵，芦荻滩声送客吟。潦草一联骚子意，江山万里故人心。明年锦里秋风好，愿共吹笙赋食芩。
饯送王肇侯先生（二首）（近现代·刘光阁）　　七言律诗　押寒韵	亲老家贫为作官，雄心怎许挽狂澜。俸廉笑说曹公肋，情好宁收闵贡肝。且事冰盘调苜蓿，常教气味化芝兰。青毡倏忽携将去，祖帐临歧酒怕乾。
新秋潭影（近现代·刘光阁）　　七言绝句　押先韵	白萍红蓼楚江天，水净寒沙住客船。三十六滩秋未满，渔灯撩乱夕阳烟。
拟柳子厚渔翁（近现代·刘光阁）　　押筱韵	披蓑夜宿西岩表，笠影摇波惊宿鸟。萧疏远火点江村，绕岸潭烟迷未了。瞢醒明朝天霁熙，云峰树挂山月小。
秋日野望（近现代·刘光阁）　　押霁韵	出郭一登高，长空望无际。秋光极远天，四塞连云势。落日映湖澄，馀霞散纹丽。万木生天表，环山野烟继。夕照射迥峰，林峦尚晴霁。牛羊下荒村，入栅篱藩闭。阴壑多虚空，夜风转清厉。灯火远村明，苍苍竹林蔽。古寺闻钟声，梵音何摇曳。夜久山月高，清光盈人袂。
读洪雅叶龙孙茂才愤时诗率笔成六咏（选一）（近现代·刘光阁）　　押屋韵	豪士每伤时，哲人常隐伏。我持一卷书，暂寄山林读。不为周顗悲，不事袁安哭。悠悠耐岁寒，聊待天心复。
杂感（近现代·刘光阁）　　押宥韵	我生不读书，或能贵与富。我生好读书，名艰利不就。披吟五十年，泥中看斗兽。中夜问青灯，光寒影消瘦。细嚼六经腴，沈酣补馀寿。
