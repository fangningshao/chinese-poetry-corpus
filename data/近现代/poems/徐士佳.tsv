元旦感怀（清末民国初·徐士佳）　　七言律诗　押侵韵	流光如矢太骎骎，柏酒香浮祇自斟。故国莺花空入梦，沙场烽火况惊心。旧交音问年来少，望子情怀老去深。揽镜渐看双鬓白，负他孤剑作龙吟。
题黄维嘉医士小像三首（清末民国初·徐士佳）　　七言绝句　押侵韵	流莺啼倦已春深，杨柳新条绿满林。独有丹青传不得，先生一片济人心。
题秦烈妇（清末民国初·徐士佳）　　押御韵	节烈岂徇名，含章自流誉。地下矢相从，冰霜甘可茹。渺矣翔太空，灵风振鸾驭。惠泉清且芬，锡山秀可踞。白杨何萧萧，中有幽魂语。化作双鸿鹄，夜深自来去。
题张云阶先生遗照（清末民国初·徐士佳）　　押阳韵	先生负壮志，仪表殊寻常。双眸秀银海，炯炯含精光。音响若钟磬，议论生锋铓。清谈倾四座，析理到毫芒。具此绝俗姿，合称登朝廊。惜哉不得志，早岁困名场。坎坷历半世，一第四十强。闲居赋潘岳，风化维吾乡。爱才尤若命，桃李盈门墙。寒士托倚庇，如依慈母旁。我年十馀岁，先子相携将。隅坐聆謦欬，曾升先生堂。先生为我言，两家渊源长。昔年尔王父，谈论喜文章。座上客常满，士气为之扬。今尔年方少，数典其毋忘。立志在名教，植品如圭璋。文学宗先正，勿学时世妆。慰勉极周挚，苦口兼热肠。忽忽三十载，人事变沧桑。遗言犹在耳，先生安可望？世情似转烛，无复见直方。士风日卑陋，谁为表与坊？滔滔不复反，难言四维张。所见已如此，向后况可量。展图三太息，俛仰神旁皇。
