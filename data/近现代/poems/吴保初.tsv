木兰花慢 悼亡姬许君男（近现代·吴保初）　　押尤韵	渐韶光晼晼，拥恨怕上西楼。纵云锦千章，琅玕万管，难写心愁。可奈好花落去，只黄莺百啭在枝头。帘外青山扫黛，意中人去难留。无情岁月悠悠，问泪落、怎生收。恁画栏往往，抬头举目，都是松楸。吴江也能剪断，但剪刀何处买并州。天上飞光劝我，万愁付与东流。
长相思（近现代·吴保初）	生别离，死别离。见面何如不见宜。伤心人不知。惜花枝，折花枝。莫待无花空折枝。花开能几时。
祝英台近 伤春（近现代·吴保初）	杏花村，桃叶渡。渺渺思南浦。别绪离情，飘泊同飞絮。争禁稚柳娇黄，漫天风雨，不道便从春归去。送春去，问对如此江山，何处觅归路？梦遍天涯，剩得愁如许。纵教啼尽斜阳，老鸦声苦，也春去、茫茫不顾。
尉迟杯（近现代·吴保初）	江南路。正绿遍、万树垂杨缕。愔愔嚼蕊吹花，清绝蘼芜庭宇。单衣伫立，问秀靥、孤颦隔何许。羡才人、老去填词，生绡题遍名字。应念历劫云烟，偏画绢诗龛，锦段如故。淡墨词痕无处涴，日抱向、江湖来去。如今对、残山剩水，觅谁语、熏香独自抚。有何人，一例心情，剪灯珍重题句。
蝶恋花（近现代·吴保初）	小院落红初过雨。门掩屏山，才可喁喁语。密意愔愔成间阻，帘前恨煞红鹦鹉。燕自呢喃花自舞。占断年光，便把芳游误。淡月疏星双掌路，那堪忍泪班骓去。
