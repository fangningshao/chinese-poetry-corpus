鹧鸪天·余十余龄即往来吴越，其时江海晏然，单舸轻装，随处可泊。祖庭尝咏查初白风露一天人拥被，橹枝摇梦过春江之句。谓饶有水乡幽致。辛亥以来，南塘夜出，行客戒途矣（清末近现代初·俞陛云）	淰淰柔波拍舵鸣。小诗都半客中成。新丝上市喧人语，香稻连畦晒晚晴。乡梦稳，布帆轻。髫年犹及见承平。山川淳朴流民少，午夜行舟总不惊。
鹧鸪天·苏州盘门外，相王古墓，背郭临流，境殊萧寂。隔河辟为租界，乃昔年丛葬地。余吴越往还，道出祠下数十回矣（清末近现代初·俞陛云）	过雨苔痕玉座春。断碑谁证赤阑神。野僧敲火煨残芋，词客停桡荐渚蘋。披宿草，走寒燐。蜃楼金翠逐年新。祠堂照影桃花水，换尽簪裾几辈人。
摸鱼儿·橹声（清末近现代初·俞陛云）	送年光、声声呕亚，浪游领略成惯。烟消楚竹无人处，流出空江哀怨。移渐远。应惊醒眠鸥，绕过垂杨岸。露兰啼泫。想别后青蛾，倾鬟细听，心逐雁行断。相和语，一片昏鸦撩乱。秋魂荡得都软。推篷只搅深更梦，可把征人催转。轮指算。忆极浦荒城，孤咏烦君伴。他年如愿。拟笭箵浮家，折波来往，潮与月同满。
南歌子（清末近现代初·俞陛云）	新涨平临软，斜阳倒射明。不知身在镜中行。只觉蘋香风细梦都清。沙净通鱼步，云低落雁筝。野桃临水又清明。略似垂髫双桨那时情。
齐天乐·闻柝（清末近现代初·俞陛云）	梨云万户沈酣际，凄然数声相引。古巷人稀，高门客散，月黑敲来渐紧。萧寥光景。想转过铜街，雾昏花暝。递入悲笳，一星幽火戍楼近。中宵愁绪互并。正露寒人远，孤倚珊枕。贺老哀弦，雍门变徵，半藉空中传恨。炊粱梦醒。杂残雨飘窗，泪珠酸迸。乱点虾蟆，故宫禾黍冷。
齐天乐·残灯（清末近现代初·俞陛云）	荧荧已是无多焰，帘阴那堪风紧。石火年光，兰膏身世，照得欢愁谁醒。铜蠡待尽。任红蝠啼烟，苍鼯跳影。倩女迷离，玉钗挑倦镇孤凭。华妆曾耀翠鬓。怎春宵未度，顿怨凄冷。单枕江船，一星野店，重叠漫郎前恨。虚堂人静。借净土传灯，絮禅相证。莲炬金坡，谪仙诗梦警。
浣溪纱·归舟将近苏州（清末近现代初·俞陛云）	塔影迢迢落雁边。归心还在雁飞前。橹声轻缓怨长年。小病悬知增瘦态，近乡翻觉损宵眠。镜中愁喜并眉尖。
浣溪纱（清末近现代初·俞陛云）	生小芳兰竟体熏。天风吹皱砑罗裙。左徒应悔赋行云。原草渐迷前度迹，落花浑似未归人。红巾飞鸟又残春。
浣溪纱（清末近现代初·俞陛云）	风皱柔怀水不如。碧城消息近来疏。嫩凉人意倦妆梳。锦幄明镫鸳索梦，文梁斜日燕窥书。瞢腾浑不信当初。
浣溪纱（清末近现代初·俞陛云）	五剧车声隐若雷。迎门花捧夜珠来。脂香熏透玉交杯。南部檀槽余煖歇，北风裙带峭寒开。谢桥微雪独低回。
浣溪纱（清末近现代初·俞陛云）	莫向流萍托爱根。侵阶罗袜怨黄昏。单衾残烛与温存。风定流尘栖绣榻，街空斜月掩朱门。秾华如水淡留痕。
浣溪纱（清末近现代初·俞陛云）	烟柳无情拂帽斜。钿车何处路三叉。楚蘋谢絮各天涯。破闷笼鹦聊说梦，惊寒江燕却思家。画奁残雨损菱花。
菩萨蛮·庚寅九月薄游衡湘，阻风洞庭之南津港。吴楚舟樯，云屯鳞集。翼晨登白马将军庙，北风骤转，千帆竞挂，衔尾翩联，一白直穷天际，洵江湖壮观也（清末近现代初·俞陛云）	神祠白马丹青古。金支绣葆鱼龙舞。一雁大江风。苍然秋满空。长云连七泽。人语波声合。画角晓霜催。乱帆无数开。
菩萨蛮（清末近现代初·俞陛云）	环花小阁葳蕤锁。珊钩软踏娇鹦母。风递絮香柔。初阳红上楼。云痕呵晓镜。淡写春鬟影。残露颤花梢。折枝人未遥。
菩萨蛮（清末近现代初·俞陛云）	画罗宫烛颦妆瘦。钿蝉凄咽还依旧。屧响惯经行。风廊误叶声。鸣琼空约步。临水鸾羞舞。单枕绣檀温。梨花深掩门。
菩萨蛮（清末近现代初·俞陛云）	珠灯红孕相思句。相思有翼还飞去。黄竹赠湘君。江干双泪痕。华鬘天自碧。抱定怀中月。愁压采旄低。洛川归路迷。
金缕曲·勃海遇风，翼晨舟抵大沽口，潮退阻沙，乘渔艇泛海至塘沽，已夜午矣（清末近现代初·俞陛云）	转舵芝罘侧。蓦西风、欢催飓母，横吹海立。前阵排樯连后劲，万斛舟腾一叶。高涌自、潮头轻掷。黯淡斜阳云隙漏，映天容、如墨涛如雪。喜夺命，蛟龙窟。神沙衣带横天末。障回澜、黄流互搏，五河并力①。招得渔舟低掠燕，倚枕中宵摇兀。荡双桨、前无空阔。七二湾环行渐近，傍平滩、灯火人声合。踏芒屐，痕犹湿。
高阳台·辛巳岁先室绚华侍祖外舅彭刚直公归衡阳，时余年十四，妇年十六。舟发胥江，依依惜别，为第一度分襟处。卅年来伤离感逝之怀，焉得逢人而语。黄陵瑶瑟，飙乘仙女之踪；元武明珠，泪结相思之字。野水孤帆，城阴一角，夕阳无语，离思当年，低回独喻云（清末近现代初·俞陛云）	崎岸无人，乱山如梦，重来尽耐思量。乍展情芽，娇憨骑竹年光。关河未识天涯远，只难禁、酸沁回肠。掩离觞。忍泪低鬟，已湿罗裳。嘘寒问煖寻常语，到临岐嘱付，垂老难忘。小坐迁延，一双人影斜阳。卅年绮恨飘风过，剪秋灯、谁话沧桑。向横塘。淡月昏烟，独雁回翔。
绮罗香·夕阳，用梅溪春雨韵（清末近现代初·俞陛云）	淡欲生阴，去还成恋，凝望天涯迟莫。翠舞珠酣，肯为朱门少驻。下芳砌、蝶暝重帘，倚荒戍、雁沉寒浦。借枝头、余煖无多，栖鸦啼梦玉京路。江城哀角自奏，剩有片帆红闪，苍凉归渡。一抹残山，映取倦妆眉妩。伴孤影、知有谁来，写閒恨、了无着处。乍销凝、换却黄昏，月娥凄共语。
绮罗香·龙湖倚棹，野水苍烟，閒秋柳一行，萧疏向客，临风寄慨（清末近现代初·俞陛云）	绮陌骢归，翠堤莺倦，埼岸几番疏雨。弹指秾春，一笑千金眉妩。拚付与、残笛西风，更谁共、画船南浦。掩乡关、黄叶村孤，绕枝剩有乱鸦语。长杨零落词赋，奈慵扶烟态，楚腰无主。萍絮茫茫，禁得夜寒风露。孤俊约、青眼交疏，留纤影、朱阑人去。愿来生、莫长情芽，愁痕吹又聚。
