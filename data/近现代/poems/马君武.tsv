游雁荡（近现代·马君武）　　五言律诗	久发南游兴，成行已孟冬。如何雁荡石，酷似桂林峰。矫健山林绿，离披桕叶红。山头湖尚在，何处觅飞鸿。
游雁荡（近现代·马君武）　　五言律诗　押支韵	夜入灵岩寺，初更月上时。庄严僧拜石，静默叟听诗。门外南天柱，楼前大将旗。象形皆妙肖，造化亦神奇。
译嚣俄重展旧时恋书之作（近现代·马君武）　　七言律诗	此是青年有德书，而今重展泪盈裾。斜风斜雨人增老，青史青山事总虚。百字题碑记恩爱，十年去国共艰虞。茫茫天国知何处，人世仓皇一梦如。
寄南社同人（近现代·马君武）　　七言律诗　押灰韵	唐宋元明都不管，自成模范铸诗才。须从旧锦翻新样，勿以今魂托古胎。辛苦挥戈挽落日，殷勤蓄电造惊雷。远闻南社多才俊，满饮葡萄祝酒杯。
哀沈阳（近现代·马君武）　　七言绝句　押灰韵	告急军书夜半来，开场弦管又相催。沈阳已陷休回顾，更抱佳人舞几回。
哀沈阳（近现代·马君武）　　七言绝句　押阳韵	赵四风流朱五狂，翩翩蝴蝶正当行。温柔乡是英雄冢，哪管东师入沈阳。
