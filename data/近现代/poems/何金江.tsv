张相臣姻兄精于医学，寓居津门，每于诊治之暇，时常著书。丁卯春，偶以咏怀诗赐及命和，江才识浅陋，唯有勉步原韵，凑四首奉和而已，未敢云诗也（近现代·何金江）　　七言律诗　押先韵	素仰名山亦有年，稔知法术可通玄。久储金液银丸品①，笑读青囊玉版篇②。自得禁方为世宝③，故藏秘卷即薪传④。津门颐养冲和气，次第焚香性默然。
和树筠先生书怀诗（近现代·何金江）　　七言律诗　押庚韵	省识无谋笔代耕，何须财利苦营营①。为辞闲事客来少，宁赋劣诗酒屡倾。放眼有时观鉴史，知音未遇恨功名。展玩法帖佳如许，惭对诸家集大成。
和树筠先生寄怀诗（近现代·何金江）　　七言律诗　押侵韵	年年身已寄园林，徒羡罗飞与网沉。同调联吟清夜月，知音远听雅人琴。安居不改儒生服，遁迹无争豪士心。最是君能结诗契，兰言香入一灯深。
挽张老姻伯母胡孺人（近现代·何金江）　　七言律诗　押先韵	鹤算添得九秩年，德门寿母久传宣。芳徽可作千秋式，慈训能令六子贤。四代及身垂厚泽，一场大梦到重泉。萝姻兰谊层层结，诗与家君又结缘。
哭施少文表弟（近现代·何金江）　　七言律诗　押庚韵	夜合庭前不生香，凄凉旧事忆苏程。雨馀楼关残星照，泪共亲朋满座倾。二老全得营葬毕，诸孤半未婚嫁成。九原若有灵魂在，也鉴吟诗一恸诚。
赠张相臣诗四首（近现代·何金江）　　七言绝句　押真韵	枉却今年好景春，一春草草笑劳人。座中添得联吟客，结到诗缘未了因。
和树筠先生自嘲诗（近现代·何金江）　　七言绝句　押支韵	自牧虽卑道未卑，持身涉世顺天时。何堪滥厕吹竽里，泌水衡门可乐饥。
和树筠先生种花诗（近现代·何金江）　　七言绝句　押侵韵	冰雪襟情暑不侵，竹深地接百花深。凭栏细读牺经句，恰得勿疑朋盍簪。
和树筠先生双猫对语诗（近现代·何金江）　　七言绝句　押微韵	猫语曾闻事不稀，登科并兆识妖非①。有时鼠将宣威号，更上云梯似奋飞。
