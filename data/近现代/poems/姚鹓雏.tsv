望江南（近现代·姚鹓雏）	江南好，北固雨潇潇。柑酒从容过竹院，刀鲥络绎上江潮。门外是金焦。
台城路 枯树（近现代·姚鹓雏）	西风斜照婆娑意，兰成昔年曾赋。雨暗虚篱，烟荒断壑，瘦影鬅鬙谁顾。秋声最苦。更阑楯萧疏。几家庭宇。减尽清华，不驯龙性尚如故。溪山依旧寂寂，笑轮囷坐老，终远斤斧。脱叶难留，盘根自出，一任支离寒暑。前游暗数。是白鹄来时，碧柯交处。五亩嘉阴，唤人闲认取。
蝶恋花 秋思（近现代·姚鹓雏）	梦浅愁深无意绪。帘掩新寒，乍觉秋如许。凉叶自飘檐畔树。不关日日风和雨。独上层楼还独伫。山尽天低，惟有云来去。蝉曳残声声又住。晚鸦三两归何处。
柳梢青 本意（近现代·姚鹓雏）	东风愁眼。鹅黄嫩绿，丝丝初绾。雨送山寒，烟分溪暝，凄清无限。江城又见垂条，恨只在、离亭候馆。冷落莺簧，差池燕剪。冶春谁管。
双调南乡子 瓶中红梅（近现代·姚鹓雏）　　押先韵	缟袂想臞仙。洞壑沉冥不计年。一酌人间金谷酒，翩然。醉舞霓裳也自妍。春浅月初弦。小驿孤村梦化烟。谁记旧时高格调，堪怜。开向银屏画烛前。
苏武慢 马元放归汉记题词（近现代·姚鹓雏）	苏武归来，秦关汉塞，故国那期重见。兵尘涨陌，战血连江，也抵幕天冰霰。叫雨鸺鹠，啸风豺虎，人境转成迷眩。叹琅珰霜夜，云山空绕，梦回愁酽。休更忆，海上穹庐，车中旄节，总是断鸿飞倦。琼枝继佩，鹎鵊先鸣，又惹一襟幽怨。惟许长歌，日星河岳，正气两间无欠。向短檠深幌，银笺湘管，自书生传。
浣溪沙（近现代·姚鹓雏）	山雨疏疏湿晚鸦。霜灯点点透窗纱。馀寒渐欲冻桐花。商略闲盟鸥灭没，矜持芳讯柳夭斜。茶香酒酽在天涯。
高阳台 梨花（近现代·姚鹓雏）	柳线萦青，苔钱绣绿。一帘春雨潇潇。数树溪湾，恰看野水平桥。馀寒犹滞芳菲节，甚山坳、残雪难消。只输他、枝上流莺，啼梦声娇。年时载酒寻花意，付潘郎愁鬓，相对飘萧。门掩黄昏，银灯炙了无聊。东栏几日清明近，又香绵、吹尽柔条。剩宵深、淡月溶溶，移影墙腰。
小重山 春晴（近现代·姚鹓雏）	日照春山花满枝。东风齐著力，醉游丝。绿芜一径柳僛僛。帘开处，掠地燕争飞。小病怯单衣。翠尊浑寂寞，负芳时。平生惟有白云知。难成雨，出岫不妨迟。
临江仙 和倦鹤（近现代·姚鹓雏）	禅榻茶烟便小病，病中潇洒无愁。梦乘春水放扁舟。柳塘新绿满，花溆淡烟浮。薄宦久宜员外置，尊前闲数清流。一帘寒雨漫疑秋。四山红湿处，扶杖且登楼。
虞美人 和倦鹤（近现代·姚鹓雏）	粼粼南浦初消冻。细浪惊鸥梦。梨花雪后乱莺飞。不信春光如此不思归。怨鹃啼罢千山暝。酒与闲愁竞。那须更作断肠声。已是他乡过了几清明。
千秋岁引（近现代·姚鹓雏）	陌上垂杨，栏边芍药。澹月疏帘尚如昨。秦筝罢弹玉砌静，吴笺省记银钩弱。凤台空，鲤波远，奈离索。歌罢漫翻金凿落。欹枕独听斜衔柝。户外酸风射罗幕。今年未归春社燕，明年去作秋河鹊。篆炉云，縠纹水，沉前约。
风蝶令（近现代·姚鹓雏）	玉柱新筝雁，金炉小篆香。冰丝弹怨一行行。忘却黄昏，犹自理残妆。沟水东西去，春风上下狂。残花剩絮满银塘。待得圆荷，何处覆鸳鸯。
水调歌头 寿右公（近现代·姚鹓雏）　　押庚韵	带甲满天地，霜鬓久论兵。终看长剑十万，破浪待屠鲸。东海艨艟风利，朔漠熊罴结阵，胜算合围成。举手谢江月，寰宇待澄清。乌台简，黄发老，独峥嵘。凝香燕寝心事，常念白鸥盟。此日芳坰小墅，坐对棋秤酒盏，归思荐朱樱。花外捷书至，饶吹伫飞声。
谒金门 为郑伯权题画（近现代·姚鹓雏）	慵睡起。明镜黛螺初试。娇鬓妆成云亸翠。画罗双凤紫。红泪文姬洛水。梦断胡笳声里。雁碛龙沙二万里。春风才绕指。
江月晃重山 初夏（近现代·姚鹓雏）	旧事双柑斗酒，馀寒小簟轻衾。芳辰一笑已难寻。吴蚕老，佣帐到而今。城上朱幡卷雨，檐前碧树成阴。北窗散髻更斜簪。青铜在，消尽昔年心。
踏莎行（近现代·姚鹓雏）	已老莺簧，渐繁蛙鼓。一春鸳瓦长飘雨。柳阴取次又薰风，晚窗商略听蝉处。天远高楼，舟回别浦。画桥西去随花路。老红落尽绿芜深，双飞胡蝶闲庭暮。
小梅花（近现代·姚鹓雏）	宫车陌。王侯宅，长安城乌尽头白。彩云收。露盘秋。芙蓉小苑，浩荡入边愁。桥陵松柏悲风雨。银榜千门污尘土。击圆鼙。舞铜鞮。凝碧池前，豪竹复哀丝。南八指。雎阳齿。壮士车中半生死。佩钤韬。弭蝉貂。烽明野阔，一战覆陈陶。弯弓突骑今何有。专阃论功印如斗。布威灵。动欢声。凤阁鸾台，簪笔颂河清。
忆旧游 闻石公自贵阳至，因寄（近现代·姚鹓雏）	共诗筇访鹤，酒幌呼鱼，人在天涯。暂忍哀时泪，又螺峰送翠，小驻征车。候烽旋闪边垒，残堞动胡笳。叹断雁惊弦，穷猿觊木，旧燕无家。堪嗟。十年事，有寂寞玄亭，憔悴京华。雨散南楼客，剩相看哀鬓，飘飒尘沙。款门一笑先许，清话付茶瓜。便梦绕吴船，荒江淡月啼曙鸦①。
望江南（近现代·姚鹓雏）	行不得，投止向谁边。身似羸骖临峻阪，心如惊雁落空弦。歧路更茫然。
