春夜游滨江极乐寺见南通师手写庙额归而感赋（近现代·杨令茀）　　七言律诗　押支韵	题额琳宫扶海师，琅峰想见写残碑。西洲曾补西归像，绝塞沦亡绝笔诗。选佛独增今古痛，感怀最是远归时。滨江吊遍华夷冢，襟上啼痕染几丝。
题重摹天香满园图二首（近现代·杨令茀）　　七言绝句　押支韵	塞外争传风义词，去梯玩月几人知。生生死死鸥盟在，三十年来系梦思。
癸亥冬遇张啬老年丈于沪上命题山水即席赋呈（近现代·杨令茀）　　七言绝句	孤峰高与碧霄齐，多少星辰入望低。何必骖鸾天外去，云深风定已忘机。
题寄畅园十二景图（近现代·杨令茀）	忆惜留耕墅，南邻寄畅园。髫龄随仲父，策杖过颓垣。俯听八音涧，仰看松九盘。楼台馀瓦砾，香木作军餐。梁柱卧荒草，朱栏堕洞潭。溪童拓石刻，野老数泉源。从此我常至，风霜不避寒。寻碑入幽径，点易指峰峦。预卜承平日，重修复旧观。秦园有后裔，六法写家山。上溯明中叶，盛衰有史传。历时四世纪，留与五洲看。
