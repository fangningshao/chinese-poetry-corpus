题谢孝子（霖）侍疾图（清末民国初·夏勤邦）	吾乡有孝子，业儒更知医。终日常伏案，得暇辄临池。阿耶忽有疾，疾若不可为。汤药虽迭进，奏效何迟迟。孝子仰天泣，祷尔于神祇。方剂手自制，旁人那得知。父疾霍然起，此药真神奇。但求亲身安，敢恤儿体亏。母氏患风眩，四肢苦麻痹。呻吟床褥间，坐起须扶持。一年复一年，日月骎骎驰。常依慈母侧，跬步不暂离。琴川章居士，人称老画师。绘出一片心，藉为万世规。轺车薄薄来，入境采风诗。甄录此孝行，再拜献丹墀。天子大嘉赏，恨不与同时。亟予阐幽光，入祀孝弟祠。国人皆矜式，风俗遂以移。家家养衰老，人人如婴儿。更喜君子孙，能率而行之。永永锡尔类，不匮惟孝思。
