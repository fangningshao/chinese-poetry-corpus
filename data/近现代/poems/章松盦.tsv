题米汁囊（清末民国初·章松盦）　　七言律诗　押庚韵	石油无用负春耕，顽古而今诉不平。根恋痴云频酝酿，香涵嘉穗蓄精英。漫教错与奚童借，却似凭他玉液成。倘遇元章应下拜，膏流沁口味愈清。
为陈毓瑞年周花甲，绘春图并题诗（清末民国初·章松盦）	陈子平生仕燕北，此驭还山年望六。政绩频年难尽书，试将《年谱》开编续。畴昔我为弁一言，畅论交际證渊源。一出一处异途径，彼此鸿爪均留痕。春来属图游春景，柳绿桃红辟佳境。溪桥掷杖神致闲，人到恒春乐徐领。看图满幅景色明，步武乐天逾有情。杖乡年届身健顺，经冬松柏荫益荣。斯图斯人共悠久，贱名附骥倘不朽。冈陵起伏作寿征，试悬华堂质良友。
侍疾图（清末民国初·章松盦）	昔观邑乘书，知有谢孝子。今览侍疾图，高风徒仰止。卓哉章志学，笔绘得形似。老护病卧床，孝子常药饵。深宵不成眠，孝子供甘旨。一十有八年，未敢涉玩弛。峨峨东纬公，至性笃若此。生绡一何坚，历久焕金紫。斯图暨斯人，可以列青史。况闻公知医，巫彭共比拟。和丸疗亲疾，慈颜胡不喜。方之昔贤中，精诚贯如矢。敬恭瓜果佳，叔达葡萄美。渴热病各殊，事亲情理耳。邑志传管公，炊爨自经理。有明得此人，孝思共兴起。前清陈丹忱，首先传孝弟。衣裳不解带，敢去母尺咫。历代读此书，问心额有泚。是图亦足奇，孝行有同揆。窃愿公后人，珍重如佩玺。懿欤谢先生，虽死犹不死。
