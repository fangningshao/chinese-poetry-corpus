得肇仓病中书，奉寄（近现代·沈祖棻）　　五言律诗　押先韵	秋怀正摇落，一雁度南天。老病伤吾辈，文章让少年。无才甘守拙，易退岂能贤。纵对湖山胜，登临亦惘然。
寄千帆二首（近现代·沈祖棻）　　五言律诗　押歌韵	门外东湖水，秋风起碧波。伤心家似客，附骨病成魔。同室期应远，移居愁更多。幽窗人不寐，漫问夜如何。
癸丑秋冬之际，山居偶成四首（近现代·沈祖棻）　　五言律诗　押灰韵	栎林生远籁，湖畔首重回。驿少书难寄，山深客不来。又看桐叶落，仍报菊花开。安得同心友，持螯共举杯。
忆昔七首（近现代·沈祖棻）　　五言律诗　押真韵	忆昔移居日，山空少四邻。道途绝灯火，蛇蝮伏荆榛。昏夜寂如死，暗林疑有人。中宵归路远，只影往来频。
冬居杂咏五首（近现代·沈祖棻）　　五言律诗　押元韵	泥途车马少，终日掩蓬门。密雨凝寒重，玄阴压昼昏。残年盼归客，久病守孱魂。四壁孤灯夜，惟馀残卷存。
和玉溪生无题，同千帆作四首（近现代·沈祖棻）　　七言律诗　押寒韵	未卜他生别更难，燕飞花落到春残。青天可补情还老，碧海能量泪不乾。才过佳期星汉远，窃来灵药月轮寒。凤笺细写眠蚕字，留作相思日后看。
喜得石臞书却寄二首（近现代·沈祖棻）　　七言律诗　押庚韵	茫茫烟水绕重城，远札惊开久怆情。乍认手书疑隔世，细思交谊忆平生。归来共庆风闻误，喜极翻教老泪横。更待相逢一尊酒，未须料理旧时名。
和千帆方议游湖而余忽病之作（近现代·沈祖棻）　　七言律诗　押元韵	零落楼迟尚有村，卅年辛苦长儿孙。烟花伤别春俱远，灯火论文酒可温。向老始知才已尽，馀生长与病同存。清游又负韶光好，满目湖山却闭门。
寄肇仓（近现代·沈祖棻）　　七言律诗　押寒韵	侵宵犹带雨声残，晓日长桥一倚阑。浩渺东湖添绮色，萧森北地念春寒。空怜远道传书数，欲慰沈哀下笔难。寄语京华憔悴客，莫从桑海较悲欢。
新秋五首 其二（近现代·沈祖棻）　　七言律诗　押微韵	病久愁深意总违，沈沈遥夜倚虚帏。银灯回照尘笺叠，瑶席生凉远梦稀。汉渚尚容人久客，秋风又见雁初飞。季鹰当日真豪杰，一忆蒪鲈便自归。
九日（近现代·沈祖棻）　　七言律诗　押寒韵	佳节登临兴已残，闭门卧疾失清欢。龙山人老空吹帽，虎阜乡遥漫挂冠。那有白衣来送酒，更无黄菊对凭阑。避灾稍胜京华客，高枕方床梦自安。
琼楼二首（近现代·沈祖棻）　　七言绝句　押灰韵	琼楼昨夜碧窗开，残月和烟堕枕隈。背烛凝情更无语，一天凉露梦初回。
呈衡如师四首（近现代·沈祖棻）　　七言绝句　押元韵	江南名德经时尽，北国灵光一老存。朝市喧阗门阒寂，暮年心事共谁论。
寄呈千帆四首（近现代·沈祖棻）　　七言绝句　押阳韵	废院荒坛土地堂，公婆相对总凄凉。不应偶象还崇拜，惭愧他年一瓣香。
新秋五首 其一（近现代·沈祖棻）　　押庚韵	连朝风雨满江城，便有萧萧落木声。簟小裯单宜卧病，笺残墨剩漫抒情。云沈北雁书难至，秋到东湖水更清。徙倚长堤无限思，独归还傍短灯檠。
早早诗（近现代·沈祖棻）	张氏外孙女，前年尚襁褓。八月离母腹，小字为早早。生辰梅正开，学名唤春晓。一岁满地走，两岁嘴舌巧。娇小自玲珑，刚健复窈窕。长眉新月弯，美目寒星昭。肤色异两亲，玉雪何皎皎。母云似阿婆，白晰人皆道。汝母生已迟，汝幼婆已老。惟馀双鬓白，肌肉久枯槁。今日成老丑，昔时岂佼佼。汝独爱家家①，膝下百回绕。喜同家家睡，重愁家家抱。关心唤吃药，饮茶试凉燠。分食与家家，儿自不嫌少。惟愿快长大，为婆洗衣袄。随母休沐归，相亲复相扰。夺帚争扫地，脱衣唤洗澡。玩水瓶时灌，弄火锅空烤。倒罐更翻篮，到处觅梨枣。帐竿当竹马，手杖满地捣。淩空学杂技，一跌意未了。嚇人装老虎，怒吼势欲咬。打狗踢苕猪，不怕舞牙爪。偷攀自行车，大哭被压倒。婆魂惊未定，儿身痛已好。一晌转安静，向人索纸稿。移凳伏书桌，画鱼又画鸟。积木堆高低，皂泡吹大小。三餐端正坐，家家喂饭饱。饮河期满腹，美馔视藐藐。不喜著新衣，敝服曳缁缟。阿母责顽劣，此语使儿恼。鸡鸡不洗脚，上床胡乱搞。狗狗不睡觉，半夜大声吵。我是最乖儿，家家好宝宝。外祖远归来，初见话琐琐。明朝更相昵，爷爷膝上坐。挽颈因摸胡，抱足还抚髁。家家抱不动，爷爷可抱我。推车买牛奶，递刀削蘋果。爷爷喂鸡鸡，早早吃鸡卵。爷爷烫手痛，早早不近火。爷爷睡高床，小心翻身堕。共爷嬉戏多，向婆提问夥。表情万态殊，表声众音哆。惊叹疑问号，诨名固自妥。爷爷回沙洋，早早意谓叵。今夜爷爷走，门由我来锁。不见爷爷面，常唤归来可。生小爱交游，门前解迎客。一见笑相呼，未尝感局蹐。爷爷与奶奶，阿姨共叔伯。但辨年貌异，不管辈分隔。拍床请客坐，指茶叫客吃。每见小友来，糖果多让客。客来逢新正，恭喜学拜揖。问之道姓名，竖指示岁月。客去知相送，慢走防倾跌。再见屡挥手，来玩趁空隙。举家多粗疏，儿独礼无缺。邻里皆爱怜，才去问归夕。儿性却开朗，来去任倏忽。纵教三宿留，不作桑下惜。临别告家家，好好多休息。别后想家家，一日几回说。时时对像片，家家叫不歇。归来却欢喜，依依傍肘腋。相携看大水，东湖连天碧。沿堤采野花，向波投小石。笑指蝴蝶飞，喜看高鸟击。回家插花瓶，欣赏动颜色。有时堕甑破，闯祸前请责。家家怜不扑，举手自挝拍。暂留伴家家，不随父母归。邻人来相问，家中有阿谁。爸爸在厂里，妈妈值班期。爷爷放牛去，家家是老师。因取眼睛戴，一册两手持。为摹看书状，迂腐诚可嗤。儿勿弄文墨，劝学历朝暮。一旦哭途穷，回车遂改路。儿生逢盛世，岂复学章句。书足记姓名，理必辨是非。毛泽东思想，指路路不迷。但走金光道，勿攀青云梯。愿儿长平安，无灾亦无危。家家老且病，难见儿长时。赋诗留儿箧，他年一诵之。
大酺 春雨和清真（近现代·沈祖棻）	望暮云重，香炉润，烟楼微飏深屋。丝丝愁影乱，正珠帘低掩，玉钩轻触。沁骨商声，消魂远韵，慵听人间丝竹。难忘当年事，渐江南地溽，脆梅将熟。叹鸾枕添寒，画檐惊梦，锦衾人独。题红流去速，问行客、何处停车毂？对暝色、繁枝飘泪，社燕寻泥，倚危楼、为谁凝目？却念多情月，应不到、旧时阑曲。又寒汐、生江国。风卷罗幕，凉逼灯花如菽。夜深共谁剪烛？
琐窗寒（近现代·沈祖棻）	照壁昏灯，敲窗乱而，闭寒孤馆。谁魂一缕，欲共药烟飘断。最凄凉、梦回漏残，影扶病骨衾重展。甚炉灰烛泪，销磨不尽，故欢新怨？双燕，归来晚。更莫问当年，酒边春感。前游纵续，早是心情都换。任秦筝、零落雁行，赋愁惭觉如今懒。奈吹残、笛里梅花，极目江南远。
绿意 次死灰韵（近现代·沈祖棻）	兰舟桂楫。记绿云十里，香生皋泽。倾盖相逢，偶托微波，误被采芳人识。清阴几日鸳鸯梦，早泪泻铜盘先湿。剩那时、炎热难忘，怕说晚凉消息。长抱芳心自苦，叹烟渚日暮，看朱成碧。折向西风，万缕千丝，莫把此情重织。江流不尽吴宫怨，纵唱断莲歌谁惜？漫独立，风露中宵，已是一天秋色。
摸鱼儿 再寄素秋（近现代·沈祖棻）	记秦淮、胜游欢宴，惊风何事吹散？狂烽苦逐车尘起，经岁间关流转。归路远。叹故国、盟鸥却向巴江见。离愁又满。甚歌席深杯，烛窗秋雨，都化泪千点。茶烟外，锦瑟华年偷换。朱弦难谱哀怨。江郎彩笔飘零久，今日画眉都懒①。君莫管。任扶病、登褛更尽望京眼。流光易晚。问斟酌词笺，商量药里，何日镇相伴？
