梦中偶成（近现代·陈际盛）　　七言律诗　押灰韵	终日昏昏眼倦开，经行无复损苍苔。春生窗草萦阶药，香送瓶花折野梅。病似故妻贫不去，诗如好友醉能来。天公忍断出游兴，不使临风笑几回。
江村二首（近现代·陈际盛）　　七言律诗　押尤韵	首夏清和宿雨收，满村风物最称幽。分秧处处翻龙骨，登茧家家祀马头。蝶粉湿黏花露重，莺簧啭涩竹烟浮。移居何日临江畔，尽洗红尘万斛愁。
围炉（近现代·陈际盛）　　七言绝句　押东韵	自将榾柮爇盆中，入座团团兴致同。争似豪家誇兽炭，禦寒犹胜肉屏风。
失明（近现代·陈际盛）　　七言绝句　押鱼韵	敢问升沉已定无，从今万念尽捐除。只馀一事成长恨，难读人间未见书。
村居四时词（选一）（近现代·陈际盛）　　押歌韵	绕屋千竿修竹，点池半亩新荷。门无热客来往，始觉清凉意多。
