幼蘅行未久，相无又去江户，作此送之（近现代·李大钊）　　五言律诗　押歌韵	逢君已恨晚，此别又如何？大陆龙蛇起，江南风雨多。斯民正憔悴，吾辈尚蹉跎。故国一回首，谁堪返太和？
南天动乱，适将去国，忆天问军中（近现代·李大钊）　　七言律诗　押文韵	班生此去意何云，破碎神州日已曛。去国徒深屈子恨，靖氛空说岳家军。风尘河北音书断，戎马江南羽檄纷。无限伤心劫后话，连天烽火独思君。
丙辰春，再至江户。幼蘅将返国，同人招至神田酒家小饮，风雨一楼，互有酬答。辞间均见风雨楼三字，相约再造神州后，筑高楼以作纪念，应名为神州风雨楼，遂本此意，口占一绝，并送幼蘅云。（近现代·李大钊）　　七言绝句　押尤韵	壮别天涯未许愁，尽将离恨付东流。何当痛饮黄龙府，高筑神州风雨楼。
题蒋卫平遗像（近现代·李大钊）	斯人气尚雄，江流自千古。碧血几春花，零泪一抔土。不闻叱咤声，但听呜咽水。夜夜空江头，似有蛟龙起。
乙卯残腊，由横滨搭法轮赴春申，在太平洋舟中作（近现代·李大钊）	浩渺水东流，客心空太息。神州悲板荡，丧乱安所极？八表正同昏，一夫终窃国。黯黯五彩旗，自兹少颜色。逆贼稽征讨，机势今已熟。义声起云南，鼓鼙动河北。绝域逢知交，慷慨道胸臆。中宵出江户，明月临幽黑。鹏鸟将图南，扶摇始张翼；一翔直冲天，彼何畏荆棘？相期吾少年，匡时宜努力；男儿尚雄飞，机失不可得。
