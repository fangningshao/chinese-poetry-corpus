重九饮春江第一楼（近现代·孙肇圻）　　七言律诗　押豪韵	倚楼人共白云高，境自宽闲兴自豪。斜照半林蒸橘柚，清尊四座醉蒲陶。舟轻帆饱知风劲，岸阔沙平有浪淘。佳节无端添客思，江湖满地首频搔。
重九后二日游南汤山浴于陶庐之温泉赋此记游（近现代·孙肇圻）　　七言律诗　押阳韵	景物萧疏境自凉，在山泉具热心肠。分余汤沐疑无地，修到温柔别有乡。天际白云含雪意，林边黄叶媚秋光。轻车历尽崎岖路，扶醉归来乘夕阳。
春日抒怀（近现代·孙肇圻）　　七言律诗　押元韵	小隐淞滨避俗喧，曾经沧海早还辕。客稀懒扫陶潜径，地僻欣留庾信园。惯见输赢淆黑白，未闻疾苦问黎元。焚琴煮鹤寻常事，伏枥年年不算冤。
冒雨游梅园归途感赋（近现代·孙肇圻）　　七言律诗　押真韵	为爱名园景物新，芳郊车辙走辚辚。可堪覆雨翻云日，犹见登山临水人。城郭有时逃历劫，莺花无意媚残春。万方一概吾安适，何处桃源好避秦。
友人约游梅园归途感赋（近现代·孙肇圻）　　七言律诗　押真韵	东山乍植小梅新，置酒相邀有故人。月下未妨三弄笛，风前犹勒十分春。自拼沉醉酬佳日，安得名园寄此身。更喜研泉凿堂下，一泓何处着闲尘。
戊午清明二日游荣氏梅园观桃花漫赋二律（近现代·孙肇圻）　　七言律诗　押庚韵	十里轻车载酒行，阳春烟景近清明。斟来竹叶浑忘醉，开到桃花别有情。似遣风光酬令节，若论颜色合倾城。此间兼擅湖山胜，何用缘溪觅落英。
题梅园八景 风廊消夏（近现代·孙肇圻）　　七言绝句　押歌韵	丝丝垂柳翠烟抱，一曲芳塘半种荷。消夏有湾成往事，何如此处晚凉多。
蝶恋花 秋日游惠麓（近现代·孙肇圻）	郭外青山云外绕，黄栗青菱，风味秋来好。一抹斜阳明木杪，轻车五里香塍道。满院桐阴人悄悄，疏柳残荷，凉意生芳沼。花自无言香自袅，枝头桂子知多少。
