虞社消寒雅集和鸥侣韵（近现代·谢觐虞）　　七言律诗　押支韵	憔悴江村又此时，小窗风雪冻丝丝。短梅已见春前蕊，长句犹孤海内知。吴市卖灯人说早，东都埋砚我怜迟。年华九九还须惜，莫漫新亭起远思。
陌上花（近现代·谢觐虞）	红桑枯后，青山犹护，贞魂凝处。埋血年年，闻有土花堪据。丛铃碎佩风前泪，吹下绀尘如雨。是人天不了、烦冤心事，鹤归愁诉。诗篇谁解惜，江陵肠断，一样木兰歌句（用唐人事）。寒蝶荒燐（诗中语），可抵铜驼尘土。虫沙浩劫今番又，算也空王难度。写椒浆还乞、庄严永閟，青溪祠宇。
烛影摇红（近现代·谢觐虞）	拆绣园林，轻阴酿得寒如许。杨丝无力绾春晴，绿暗蘅皋暮。池上乱红谁主。漾帘旌、风还如虎。莺痴鸠醉，断送韶华，一声杜宇。憔悴扁舟，寻芳也悔来迟误。兔葵燕麦几人禁，泪湿刘郎句。我自讳言离绪，算争瞒、锦屏儿女。浮云西北，思量愁凭，画阑高处。
甘州 戏咏紫玉簪（近现代·谢觐虞）	又西风雁背晚霜浓，轻寒暮霞边。恰瑶阶小立，相逢一笑，移傍雕奁。寂寞贫家椎髻，来借一枝妍。只恐低敲处，人隔江天。原称吴宫小字，奈要他长命，休易成烟。褪蝶衣瘦粉，谁与诉华年。忍错认零钿剩钏，拥秋心剑气共矜严。枕函堕、荐轻罗护，灯照无眠①。
木兰花慢 珊儿弥月，赋怀素君（近现代·谢觐虞）	喜一天晓色，曾画否、翠眉峰。想经月恹恹，者番梳洗，环佩犹慵。相携纵添雏鹤，怕梅花不似旧时红。指点晴暄庭院，也应说著征鸿。蓝桥郑重乞相逢，往事记重重。怎未到封侯，一般轻别，著此惺忪。剧怜报伊何计，况万千翻累慰飘蓬。私检客中腰带，新宽说与卿同。
疏影 甲子上元后八日，吴门金松岑丈招饮虎邱冷香阁观梅。松丈有诗，赋此奉和，并寄吹万丈闲闲山庄（近现代·谢觐虞）	荆榛堂宇，问何人弹指、幻成金碧。竹外岩前，一笑相逢，春光暗逗瑶席。分明姑射神仙侣，更著个羽衣清绝①。待夜深唤起凉蟾，可要一枝横笛。还溯舒王铁云仲瞿前度，风流百许载，此意谁惜。物换星移，终古吴山，看过几番香雪。梅花小寿应千岁，只多事麻姑休说。漫矜夸何逊扬州，一样惊人词笔②。
解语花（近现代·谢觐虞）	别来几日，园林又见，春光如此。海样离愁，也被花枝勾起。花间况有如弓月，可似那人眉子。只多愁多病，料应不似，那般憔悴。算流光弹指，争都难记，竹马青梅情味。安得春风，吹转十年年纪。分明翠墨银钩手，换了寒灯盐米。待几时有愿，凌云赋就，吐闺中气。
疏影 秋月在壁，索梦不成。有怀冷香春游，赋寄鹤望、吹万两丈（近现代·谢觐虞）	一番蛩语。又梧廊秋到，曲阑深处。月炫烟红，如水鼍更，禁得幽修如许。罗襟未浣年时酒，争已老看花前度。判相思、翠羽金樽，都付露阶灯户。也儗系船重到，俯波高阁外，几层秋树。云散题襟，轩槛西风，疥壁可留吟句。江天不碍吹横竹，怕容易清商换谱。恨无情、绾梦杨丝，几绾芳尘得住。
垂杨（近现代·谢觐虞）	春愁无际，算登临迟我、一舟烟水。翠萼瑶林，悤悤不信都憔悴。华鬘世界鱼龙地，问谁令树犹如此。剩招魂万顷湖云冷，夜深环佩。画阁几时来倚。怕玉笛伤心，铜仙垂泪。半壁沧桑，夕烽满目犹残垒。貔貅小队黄金辔，抵多少探春游骑。生怜万叠湖波愁不洗。
南楼令（近现代·谢觐虞）	虬箭响初残。归桡惊夜阑。理残妆、还启屏山。纵道有情春样暖，也凉了、藕花衫。薄晕起涡圆。偎肩恣意看。更关心、泥问加餐。指点天边蟾月说，今日可、放眉弯。
蝶恋花（近现代·谢觐虞）	烟霭春城寒恻恻。斗草湔裙，偏又芳菲节。柳陌人归天未夕。罗屏刚上桃花月。梦境昨宵谁记说。红索鞦韆，燕子曾相识。一笑翠螺双扫叶。眼波消得三生渴。
绿意 春暮送客（近现代·谢觐虞）	晴皋又碧，对峰螺压镜，年年凄绝。燕剪心情，几日斜阳，瘦了春衫颜色。柳阴小立浑如梦，算甚处曾闻鶗鴂。剩相逢、水畔杨花，旧舞玉钩帘额。依约故人鸡黍，清游怨不再，钿车油壁。残客天涯，世味凉纱，催去驮铃何急。山河尽有闲风雨，付猿鹤、牢愁自说。记溪头、荠菜齐花，隔浦红兰应撷。
临江仙（近现代·谢觐虞）	门外新凉无计避，单衾熨梦依依。渐移银浦井栏西。起看蟾魄堕，偏值雁行低。闻说蘅芜新院迥，云罗锦字凄迷。帘栊早晚好添衣。为郎双翠萼，弥惜镜中窥。
龙吟曲 箧中得恽七宏庐病榻见怀词若干首，泫然赋此，时距其死已六阅月矣（近现代·谢觐虞）	黄垆醉后华年，几番弹泪斜阳里。平芜山掩，墓门草宿，王孙归未①。指点庭槐，断肠旧谶，婆娑生意②。判沉吟千万，隔江杜宇，声声唤、骚魂起。还说乌衣身世，苦呕心何尝是计。摩诃池上，慵愁祗有，病梨能记。太息流莺，朱门怕又，春光满地。只重来安得、当筵才调，击珊瑚碎。
甘州（近现代·谢觐虞）	又一番桑海酒楼宽，风吹聚春星。对绿波樽影，斜阳柳色，戍角催沉。言买貂裘远去，谁是少年心。一样坐中侣，换了旗亭。避地不堪重记，付念家山里，几许春声。纵燕归能说，残劫尚惊人。也漫问龙蟠虎踞，黯江南王气久无灵。离云冷，掩银灯处，怕各沾巾。
烛影摇红 小西湖晚眺。湖在永嘉城南（近现代·谢觐虞）	老柳寒云，荒堤谁送轻鸥到。乱峰无语涌秋魂，红叶喧残照。独倚西风侧帽，鼓霓裳水仙梦绕。家山何处。付与黄昏，断鸿声杳。憔悴征衫，有人刚念凉生早。泪痕针线證微波，不信湖名小。何日兰舟同棹。伴参差、月残风晓。凄凉奈又、时节悤悤，篱花黄了。
南浦 丙寅仲夏临发永嘉，赋示诸生（近现代·谢觐虞）	一雨落桐花，掩斜晖、心事顿成秋院。易急采菱歌，青嶂晚、云涌暝潮初转。啼鹃犹唤，江山未觉风流远。回首池塘青遍处，一夜离情都满①。何时社燕还逢，说赚人词赋，长卿应倦。鸥讯堕鱼天，梦痕在、旧谱蘋洲东畔。鼓鼙不管，鹿车安顿眉颦暖。只恐明朝桃李艳，又惹看花肠断。
菩萨蛮（近现代·谢觐虞）	摇天星斗鱼龙戏。烧灯子夜春城沸。不见汝南鸡。空夸坛上啼。高楼荡子妇。独宿霜华苦。一笑寤遥烽。曲阑肠断红。
过秦楼 题秋英会同人合作春花中堂，为英宾兄赋（近现代·谢觐虞）	月洗秋清，灯围星亚，点笔乍看春展。梦中花片，屏上芳洲，草草东风吹满。评量芍砌棠栏，何处相逢，旧家池馆。镇烟丝狂舞，殢人娇鸟，和蜂俱乱。应想见、南园灵辰，采兰人去，未隔瑶台天半。解佩低闻，匀脂浅笑，陌上歌声刚缓。便付朱堂留春、碧海终尘，黄金难换。更好天良夜，领取金樽休浅。
水龙吟 允甫出示所绘安石榴大桢，属为倚声（近现代·谢觐虞）	晚烟吹散闲庭，轻红帘薄因人启。明珠百琲，朱嫣翠裹，十分纨绮。沈醉仙源，灵槎归路，当年应记。只高楼西北，海波休舞，更不用、鲛人泪。羡说徐郎才地，染丹青天池清丽。梦中彩笔，分明笺叶，朝云曾寄。金谷瑶情，几番浅笑，春风又起。便谢阶我亦、题诗惭愧，要罗囊系。
