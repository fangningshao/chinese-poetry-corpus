将之皖，与都门诸友话别江亭，赋此以赠（近现代·李大防）　　七言律诗　押尤韵	明知海水飞无极，故犯风涛挽逆舟。四面楚歌烽燧警，十年燕市稻粱谋。河山破碎谁青眼，尘土生涯易白头。漫诩宣南好觞咏，而今无地可埋忧。
观梅伶兰芳演天女散花剧本（近现代·李大防）　　七言绝句　押先韵	邂逅梅郎已十年，宣南旧事渺如烟。今宵合咏前贤句，花气薰人欲破禅。
金陵作（近现代·李大防）　　七言绝句　押灰韵	三月莺花惨不开，频年兵燹冷楼台。不须重读兰成赋，今日江南更可哀。
秋浦道中（近现代·李大防）　　七言绝句　押麻韵	水复山重曲径斜，乡村风景似三巴。登高一望黄无际，十里郊原尽菜花。
余领皖省烟酒公卖局事，两载于兹，乞休者屡矣。今幸得请，赋此留别皖中诸僚友（近现代·李大防）	发函读未竟，大笑几落颏。囚鸟许归林，盆鱼纵入海。顿觉两肩轻，喜奉一身退。登楼发长啸，胸宽眼无碍。两载鲜欢悰，日盼瓜期代。久之又寂然，寸心破以碎。国帑固如洗，民力亦已殆。竭泽不敢渔，仰屋徒兴慨。宽严两俱穷，清议尤难贷。我本淡宕人，文章寄大块。畴昔作民牧，亦未觞咏废。今昔独不然，问尔何苦乃。殷浩呼咄咄，蒋琬真愦愦。榷政非所长，敢辞琐与猥。抚膺再三叹，大错徒馀悔。一朝脱羁络，闭门但种菜。读我未竟书，日夕古人对。惟以肝胆友，夙昔心所佩。惜别在须臾，自与常情倍。河梁伤心地，苏李今日再。峨峨皖公山，文献幸犹在。钜人世屡出，璀璨历千载。群公救时彦，江山一生采。会合殆有时，为国各自爱。
湖上题壁（近现代·李大防）	西湖风景真奇绝，深浅随人自怡悦。我今别有会心处，此水千年长不竭。百泉所潴成汪洋，一掌之平无凹凸。纵横田亩资灌溉，上下鹾艘足利涉。天生名胜岂偶然，徒供游观固不屑。世称西湖三十一，佳名纷纷皆盗窃①。巍然独数古杭州，六合以内畴与埒。三面青山抱碧水，妙境不假人力设。晴光雨意两相宜，浓抹淡妆亦奚择。老枫倒影炫红紫，秋月浴潭愈皎洁。绿波娇软不胜舟，且拿小艇轻于叶。堂堂子瞻真天人，堤工雄伟留遗泽。六桥杨柳袅残烟，坐对乾坤思往哲。湖滨梵宇密如笋，阅尽亘古无穷劫。我来拈花一微笑，了知佛性不生灭。湖山胜处是禅林，世论纷纷徒见亵。
