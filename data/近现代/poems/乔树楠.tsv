赠吴铁樵（近现代·乔树楠）　　七言律诗　押庚韵	十年席帽走神京，覆额佳儿已长成。闻道苦心知教爱，更能深识济艰贞。而翁胸有愁千斛，课子家馀书百城。终见神驹起山泽，渥洼雷雨一纵横。
武昌舟次，次韵答赠顾所持（印愚）（近现代·乔树楠）　　七言律诗　押删韵	顾郎年少吾能说，今日江头送我还。手版教人怜姓字，心期知汝在湖山。旌忠绵竹谁公论，感旧西安有悴颜。日暮兰成漫相拟，本无词赋动江关。
纪梦二首哭吴季清（德潇）（近现代·乔树楠）	昨夜梦故人，对案相与坐。右为西安君，曾笃在其左。共话西安事，哭罢俯首卧。嗟我神明衰，梦境亦昏惰。明明西安君，浓须色不挫。却谓是他人，扼腕叹奇祸。无乃示佛谛，曰此非真我。水火及刀锯，皆似空中过。我老心学荒，只有泪雨堕。何当语潍县，谓是何因果。因果谁复识，思君涕重流。
