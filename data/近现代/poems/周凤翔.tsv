和张式卿除夕诗二首（晚年作）（近现代·周凤翔）　　七言律诗　押支韵	城边鼓角行军乐，客里椒盘守岁诗。十载黄冠成废物，两行红烛负归期。遨头不信春生脚，婪尾宁须酒醒脾。到眼江湖还惜别，相逢饭颗又何时。
乙卯春由成都赴绵州道中口占（晚年作）（近现代·周凤翔）　　七言绝句　押庚韵	春阴如縠绿烟生，十里东风燕子程。却羡幽溪一茅屋，万花围住过清明。
为田澄伯题韵松图中年以后作（近现代·周凤翔）　　七言绝句　押删韵	雪鸿馀影入荆关，相赏居然水石间。弹指沧桑几楼阁，十年清梦落蓬山。
游仙诗二十首选五（中年作）（近现代·周凤翔）　　七言绝句　押先韵	桂丛鸡犬尽酣眠，日禦蹉跎早驻鞭。一局烂柯数朝代，玉皇下殿五千年。
沧海君椎（近现代·周凤翔）	天上祖龙狂似虎，伏莽英雄气不吐。博浪沙中一椎来，逐鹿奇人俱鼓舞。大索五日杳无踪，毕竟存身智在胸。遥知易水荆卿剑，地下犹应作怒锋。
祢正平鼓（近现代·周凤翔）	赤体三挝渔阳曲，满殿宾僚看不足。一腔怨气向谁鸣，昂头欲作山锋触。至今閒步邺城隈，伐鼓犹同金石哀。山膏善骂何多事，到底斯人是杀才。
