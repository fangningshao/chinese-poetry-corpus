泊西陵峡（近现代·刘玉璋）　　五言律诗　押尤韵	风雨黯江楼，江声入夜愁。乡心悬古峡，残梦冷孤舟。游子三千里，衰亲七十秋。谁能抛别恨，浩荡作豪游。
长湖（近现代·刘玉璋）　　五言律诗　押东韵	万顷碧浮空，天光落镜中。风帆舟远近，云树岸西东。江汉双流隔，荆襄四面通。柁楼凭夜眺，烟月白濛濛。
河北道中阻风（近现代·刘玉璋）　　五言律诗　押寒韵	乾坤忽一色，万里黄漫漫。石挟风声走，沙吞落日寒。天心多阻滞，世路本艰难。况有前途险，干戈正郁蟠。
秋江晚眺闻笛（近现代·刘玉璋）　　五言律诗　押齐韵	人影乱长堤，烟村望欲迷。江逢狭岸急，天爱远山低。落日恋峰顶，平沙留马蹄。笛声如送客，同渡蓼花溪。
寄家书（近现代·刘玉璋）　　七言律诗　押寒韵	秋风飘泊憾漫漫，欲寄家书下笔难。拟诉天涯为客苦，转忧堂上减亲欢。倚闾况复愁肠结，闻信应将老泪弹。不若牢骚尽删去，但言远道总平安。
重阳登陶然亭（近现代·刘玉璋）　　七言律诗　押侵韵	碧天无际此登临，漠漠秋云午后阴。北地黄花游子泪，西风绿酒故园心。友朋万里音书断，今古重阳感慨深。莫上虚亭高处望，西山青似蜀山岑。
舟行（近现代·刘玉璋）　　七言绝句	棹歌声彻水云间，人卧扁舟怯晓寒。四面篷窗三面掩，留将一面看青山。
春日偕同人集瀼西杜公祠作先生生日（近现代·刘玉璋）	夔之东，瀼之右，岳岳草堂传不朽。千二百年来，骚坛齐俯首。人言公仅诗中豪，无救世功被九有。岂知古今作者贵性情，不尚才华尚忠厚。公之大节况铮铮，匡君救友徵抱负，自宜庙享千秋同韩柳。君不见宋元明来人某某，各逞笺注希功狗。纷纷聚讼相击掊，如堕云雾黑如黝。又不见摹仿家更如朦瞍，一字一句相缠纠。斤斤似兽践其禸，令人读之闷欲呕。男儿生不能自树立，传之千秋后，便当埋头老户牖。诗之不同如人面，效颦何必自增丑。别有龌龊不能辨牝牡，以耳代目如水母。强评月旦作知音，吾恐扪心颜有忸。公诗如大海，海大善藏垢。大者蛟龙出没鲸鲲吼，小者蝼蚓杂蝌蚪。读古人诗不善学，眯目安能知去取。取长去短古所传，譬彼良农辨苗莠。我生抱诗癖，读公诗如与公友。今日诚何日，开筵为公寿。诗王诗史一任四座誇，而我蓬蓬诗兴陡。诗肠如龙酒如雨，龙得时雨神抖搂。左手持杯右持毫，摘公一过公其受。公诗必欲泣真宰，不袭前人旧窠臼。岂知造物忌才胜于人，白头垂老江湖走。诗造极者穷亦极，立锥之地无一亩。茫茫千载此例定，凡十诗人穷八九。我今捉襟见双肘，十年推敲空株守。诗尚未工穷已极，不知穷至何时乃得上追屠龙手。公开此例公有咎，公闻我言应噤口。醉后一语更问公，未知大笔容借否。
乙丑十二月十九日招同人作东坡先生日即供先生诗集代像醉后作歌（近现代·刘玉璋）	我读坡仙诗，如觌坡仙面。坡仙去我八百年，长髯飘飘犹如见。读黄州诗，我如足踏赤壁巅。读西湖诗，我如身在孤山畔。夜窗风雨才开卷，均如有我侍笔砚。诗中有先生，何必更生我。此世无先生，生我天曰可。千载而上乐洋洋，千载而下狂颇颇。时虽殊，心不左。胡为乎先生淩风去不还，我竟人海颠簸，风尘坎坷，守株苦被愁丝裹。不能如公泛西湖月，吟黄州雪，名高三绝，压倒一世豪杰理则那。乡人自昔多风雅，汉唐宋明剧潇洒。公前王杨陈李与司马，公后升庵与仲冶。渊源相承上下下，才子人欤才子也。乾嘉而后作者寡，头衔我称后死者。今我落拓，一狂士耳。不夷不惠，非杜非李。我诗公不知，我狂公定喜。今世何世，同治乙丑。今夕何夕，丑月十九。呼小奚奴招某某，以诗代像供南牖。幼者童冠老者叟，若崩厥角稽其首。一瓣香，千斛酒。香在炉，酒在手。如此良宵傥孤负，万古安能传不朽。玉山倒如杵投臼，天衾地枕鼻句声吼。梦中先生来，呼我作小友。笑言尔今日，如鱼丽于罶。一旦有人逝尔之梁发尔笱，置尔长江大河游清浏。龙门烧尾脱尘垢，望古何须名心陡。我闻公言胸如积尘忽遇扫云帚，浮一大白为公寿。愿公为作图，图我今日雅人雅事传之千秋后。不然赠我雄文追韩柳，不然赠我新诗作琼玖。仰天大笑问先生，狂生狂，狂乎否。
乙丑冬日偕杨慎斋登望江楼望隔江诸山积雪适邱梦锦继至放歌纪事（近现代·刘玉璋）	冻云塞天天如墨，万里蜀山惨无色。破空一夜银河决，流下人间凝作雪。千村万村同一白，下者忽高凹者凸。朝暾穿云云影裂，寒透敝裘冷似铁。杨子过我豪兴热，欲上万山之巅踏玉屑。一笑同登东城东，长空浩浩来天风。天风忽送邱迟来，顿觉奇气郁勃横心胸。狂客岂受红尘扰，登楼暂学仙人好。楼高百尺接穹苍，昂头恍闻天神笑。一人敞疏棂，一人倚危栏。一人高唱大江东，那知足底江深蛟龙蟠。蛟龙畏冻潜江底，何若我辈楼头冲寒淩风起。雪光倒映江光里，四面天光清无滓。江摇山光撼太空，但觉江天一一净如洗。岸北之雪不到地，岸南之雪高无际。安得夸娥二子拔楼飞上万山巅，吐我胸中抑塞磊落之奇气。吸酒酒仙至，敲诗诗魔避。手招滕六作玉戏，醉后抱诗朝上帝。大呼，白龙白凤负我飞入天门去。
隶虎行送乔佑生别（近现代·刘玉璋）	腥风卷地山月黑，伥鬼攫人人踪灭。猛虎一声百兽慑，掉尾四顾空山窄。世人谈之亦变色，不意此境乃从乔君笔下得。乔君生而好奇古，力追繇鹄步其武。八分乃其所酷嗜，落笔今成隶中虎。君不见庾元威作二十种隶书奇，中有虎隶古所稀。君今岂将此意师，不然胡为食牛之气毫端飞。昨日赠我隶一幅，临风展之神先肃。动则虎跃静虎伏，虎气腾空天欲哭。我有三狂癖，禁之不能已。初则癖于酒，欲以酒虎誇乡里。继乃癖于诗，欲将诗虎追诗史。二者之外癖于书，曰篆曰隶我尤喜。迄今酒兵屡败北，佐书亦成饿隶矣。惟有骚坛鏖战不知止，每当击钵时，辄欲拔帜起。有时胸中抑塞牢骚之气不可遏，便拈秃笔书籀李。古人有言隶与篆通，愿君此后精研攻。臻上上品同蔡邕，我亦远师温谷而以笔虎雄。他年班荆欣相逢，君为隶虎我篆龙。两人落笔皆生风，尔时与君同醉三百钟，高歌一曲开心胸。
杯珓行（近现代·刘玉璋）	大巫嗷嘈小巫号，手持杯珓空中抛。三抛三咒唱愈高，屈一足作商羊跳。刀钵铃杖钲鼓铙，香楮果烛茶酒糕。众器堆矗堂之坳，叠几作坛何岧峣。一巫登之身摇摇，如狂如醉如号啕。两人掖之扶其腰，巫声忽作马萧萧。众巫膜拜如相朝，曰神将至毋喧嚣。急呼主人陈珍肴，撚纸入膏成长条。燃以照神同炬烧，神再吞之唇不焦。以酒奉神供老饕，神乃齧碗同齧桃。主人伏地言呶呶，病者势入肓与膏。神忽大言无郁陶，飞天神将隶吾曹。吾有神方记宜牢，为药某某同煎熬。愈后祀吾以豚羔，吾长佑尔乐逍遥。可怜神方主人抄，信之服之谁能挠。往往贻误歌薤蒿，反言命尽适相遭。古者设巫与神交，流弊胡乃如今朝。呜呼世风日以浇，纷纭左道争扬镳。况复非种争来侨，神州蓦地薰膻臊。人鬼几欲相混淆，何止巫觋邻于妖。吁嗟乎，何止巫觋邻于妖。
南阳怀古（近现代·刘玉璋）　　押阳韵	龙兴赫赫推高皇，十二传后篡者王。白水真人此崛起，讨贼重使炎汉昌。黄巾大乱继以卓，阿瞒觊觎深包藏。卧龙此地作高隐，先主得之同伊姜。东汉君与后汉相，两人发轫皆南阳。史以昭烈比光武，雄才大度真颉颃。况复云台众将相，诸葛一人兼其长。创业不异成败异，后人往往悲武乡。天意虽曰不可测，终随人事为兴亡。成哀孱弱鲜大失，无端外戚干天纲。是时文景泽未竭，中兴尚易恢旧疆。降及桓灵甚矣惫，纷纷党锢歼忠良。人之云亡国殄瘁，如病已入膏与肓。鱼水君臣力虽竭，安能眷顾回彼苍。呜呼出师纵未捷，千秋正统何堂堂。迄今君臣共祠宇，萍蘩万古长流芳。
裕州车行乱石中作（近现代·刘玉璋）　　押有韵	乱石嵌山冈，如虎哆其口。狂风卷地来，石挟风声吼。裕州一百里，纵横道左右。我车何哼哼，十步颠八九。车欲挫石锋，石欲阻车走。车石两斗争，呯訇相击掊。左既触我肩，右亦抶我首。欲坐畏折腰，欲眠更伤肘。五内俱沸腾，神与身不守。譬彼米在箕，随人簸扬久。风力更助虐，扑面飞尘垢。片时度若年，况乃辰至酉。昨日渡长河，浊浪如山阜。扁舟侧欲倾，几如杵投臼。尔时相咨嗟，共言风涛陡。不图驾两骖，万苦靡不有。人世如浮云，谁能长不朽。胡为苦奔波，往来嗟雪柳。安得息双轮，高卧归山薮。
涿州早发（近现代·刘玉璋）	客途多戒心，欹枕少清趣。西窗皓以白，疑是天已曙。呼仆起束装，三唤不一寤。念其行路艰，何忍加叱怒。揽衣起独坐，朦瞳自开户。始知明月光，照我犹未去。对之澄心目，湛然澹我虑。故乡每醉吟，最喜月下步。明月如故人，天涯重相晤。惟恐月落速，徘徊倚庭柱。鸡鸣促两骖，舆夫相喧呼。车灯如晨星，寥落不成数。人影森成行，近之乃村树。歧路又有歧，东西不知处。剥啄野人家，审问常几度。不见轻进人，多为歧路误。四山青濛濛，晓色含宿雾。明月知未落，时时一回顾。
宿山寺（近现代·刘玉璋）	古寺翠微巅，石梯三百仞。拨云重行行，三休到灵境。老僧喜饷客，燃竹烹苦茗。一瓯坐虚亭，四围足清景。雏鸟啄松花，游鱼呷莲粉。岚浮绿客衣，花落红僧顶。斜阳噪树鸦，归云带飞隼。暮色从东来，西山渐以暝。长庚独先明，众星浸池冷。树动歇蝉声，竹静度萤影。右顾峰顶白，朗月升东岭。清光澄碧空，湛与吾心等。相对两忘言，独吟还归寝。泠泠钟磬声，几人晓梦醒。
黑水洋骤雨（近现代·刘玉璋）	瘴云万里沉水黑，黑风吹海浪如墨。怪雨随风卷成束，猛如撞竿触舟裂。老龙嘘浪尽出穴，龙睛劙云半明灭。飞空水挟霹雳声，冲浪人变蛟鳄色。柁师一步三倾跌，舟随鲸鲵相跳掷。天地到此欲混沌，身世何须问存没。平生立脚无偏侧，此时僵卧立不得。只手纵可挽银河，一木焉能支巨宅。狂飙拍船飞向北，驶如怒马不受勒。过眼海山万岛青，回头雨气千重白。尘海风波幻难测，区区险阻何叹息。斜阳西趖海光清，衔杯且醉烟台月。
梦方廉史（近现代·刘玉璋）	思君无由见，见之于梦中。醒则长叹息，终与不见同。频梦心不乐，不梦心忡忡。昨夜又晤君，我喜明我衷。喜极各大哭，热泪横而纵。梦中偏疑梦，熟视揩双瞳。君言实非梦，慰我言从容。醒后泪痕湿，起坐思无穷。君家锦城北，我羁闽海东。迢迢八千里，何由抒离悰。天心怜我苦，引我梦魂通。百年终难见，此意非苍穹。太息天心厚，敢负七尺躬。人生贵不朽，安能疏磨砻。但使各自励，何须长相逢。持此以慰君，君悲应无庸。
丙戌十二月十七日喜仙臣至后二日以东坡生日诗见示作此和之（近现代·刘玉璋）	七年不到东瀼东，乡山入梦青濛濛。天遣故人来闽中，我睹故人如睹瞿唐两岸峰。上峰长谈三日抒离悰，忽忆二十年前此日同祀玉局翁。以诗代像咸鞠躬，香满筒，酒满钟，我酒虎，君诗龙。当年奇兴多豪雄，良朋三五联游踪。夔山万朵青芙蓉，但逢佳日扶吟筇。与君携壶忻相从，山头醉倒眠花丛。山灵对我多笑容，不知身世何者为穷通。何况乡贤生日逢，雅集尤必追仙风。迄今此乐难再同，胶漆之交如蟨蛩，伤心零落随秋蓬。君不见郑虔化去同李邕①，每一谈之心忡忡。君亦近作泥中鸿，垂翅难向丹霄翀。示我诗册惊双瞳，境愈穷，诗乃工，天心待君非凡庸。昌君之学加陶镕，莫凭牢愁问苍穹。我今薄宦如樗榕，历十三载嗟樊笼。使我奇气抑塞不能开心胸，为羊公鹤嗤童𣰥。我愿同君归去巢云松，东屯高卧甘长终。茅屋数间园数弓，种三百树梅香浓。与君折梅酌酒尊不空，年年此日酹坡公②。
叩齿吟（近现代·刘玉璋）	万疾从口入，入必由乎齿。万祸从口出，出亦齿所使。口与舌之间，惟齿相表里。我齿𪗾复𪚃，廿年坚如砥。今春一齿病，痛沿辅车起。有客载酒来，问字辨亥豕。哀哉不能言，应之但唯唯。一齿既违和，众齿俱病矣。乃知一小人，足坏众君子。我生懔兜坚，未敢哆兮侈。即于口腹间，亦未饕鲜美。岂曰慎疾乎，淡泊固宜尔。胡为造物悭，苦我以病癠。治之无奇方，拔之乃遗体。忍之复难安，伏枕思其理。二竖来黑甜，斤龂道所以。言我口舌间，出入俱不韪。出则飞词源，倒流三峡水。上惊九重天，下亦泣神鬼。入更太不廉，腹笥万金抵。渊渊十三经，浩浩廿二史。邺架三万轴，一一吸其髓。坐此采薪忧，𡵀然牾且牴。我闻忽大笑，轩渠不能止。天地生我才，亦为读书耳。我才在我身，与身相终始。食古与吐辞，实为天所启。若欲祛此疾，除死而后已。揆之造物心，而岂宜有此。我言未及终，竖骇去如矢。醒来叩齿吟，勿药忽有喜。
