水龙吟  北关外，头道桥东南有一池在郭达山下，俗名仙海子，西番妇女时于池畔嬉游，以寄无涯之思焉（近现代·刘衡如）	山戎未睹沧溟，一池堪寄无涯思。蘋风乍动，冰绡纹绉，干卿何事。结伴西邻，踏歌芳岸，坠钗遗佩。映山花照脸，胭脂红绝，起多少，伤春意。曾记东观海水。望洪涛、浮天无际。鲛人泣玉，吴娃狎浪，人鱼双媚。水戏方酣，巨波掀起，神州腾沸。剩刘郎未老，投荒万里，洒沧桑泪。
