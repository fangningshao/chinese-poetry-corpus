满庭芳·半耕园听莺，同宝华林（近现代·贾景德）	芳草千花，暮春三月，池阳大好园亭。绿杨高处，更自在娇莺。岂有辽西别梦，恐飞去、步屧轻轻。真堪喜，啭枝隔叶，端不怕人听。有绿窗词客，写生妙笔，活泼天成。趁良辰美景，贪看分明。吹绉一池春水，微风起、柳拂花迎。且携缺，双柑斗酒，明日再来听。
醉春风（近现代·贾景德）	杨柳朝飞雪。杜宇宵啼血。痴心何故苦留春，别别别。流水无情，落花有恨，一场呜咽。人世多离合。月影常圆缺。相思转眼是相逢，决决决。布谷声中，鹧鸪天外，黄梅时节。
满庭芳（近现代·贾景德）	残照衔山，小桥流水，垂杨一带低垣。海棠院宇，眉黛锁婵娟。多少莺莺燕燕，柳枝上、唤起三眠。只催得，香闺梦断，花老不飞绵。听鹧鸪声里，落红如雨，障绿成烟。怨东风无语，鹦鹉帘前。放走春光大半，登楼望、芳草连天。凭遍了，栏干十二，阑不住愁牵。
六么令（近现代·贾景德）	湿云千叠，浓罩垂杨树。窗外有声淅沥，梅子黄时雨。小院苍苔滑滑，步屧须轻举。画楼早闭，支颐独坐，欲拾坠欢往何许。落花狼藉满地，肠断花无主。含粉泪向东皇，泣诉年年苦。细马轻车不到，有约今朝侣。韶华易逝，佳期难再，双屐冲泥自来去。
雨淋铃·送华林入蜀（近现代·贾景德）	数声鶗鴂，对骊驹唱，停车待发。乱来避地东里，过从诗酒，刚刚三月。无计留君久住，竟离筵早设。念此去、鸟道蚕丛，一线金牛蜀山隔。忍心不送长亭别。但关心、剑阁长途热。魂销征尘细雨，秦栈外、荔枝时节。算到锦城，应有画本鸾笺千叠。倘听命、减却吟哦，心事同谁说①。
人月圆·旧历六月十五夜寄蜀（近现代·贾景德）	车如流水褒斜路，直指锦官城。连云栈阁，青红儿女，冒暑遄征。飞行阿母，秦山蜀道，一瞬千程。团圞今夜，草堂天上，人月双清。
扬州慢·七夕寄丽青华林蜀中（近现代·贾景德）	银汉斜流，玉绳低转，碧天如水云轻。喜佳期又届，会牛女双星。正虏骑、窥边时侯，万家瓜果，谁供中庭。想锦江夜市，依然灯火蓉城。年年此夕，算黄姑、重负卿卿。纵天上一宵，人间五日，难尽离情。我欲乘槎前去，怕河畔、鹊起鸳惊。况成都卜肆，有人往问君平。
念奴娇·闰七夕（近现代·贾景德）	一年一度盼佳期，此恨绵绵无绝。报到鹊桥填就了，又促牛车齐发。好梦重温，坠欢再拾，今夕兮何夕。销魂前度，算来刚届弥月。应是推步畴人，怜侬薄命，添渡河时节。倘更遵行皇汉，腊三怕、明朝初八。万事荒唐，千秋惆怅，神话从头说。天阶卧看，新凉如水夜色。
