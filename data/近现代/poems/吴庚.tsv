吾园落成题壁（二首选一）（近现代·吴庚）　　七言律诗　押灰韵	半亩荒园辟草莱，高低随意著池台。秋容老圃花宜晚，新雨空山石未苔。种树但期人老后，叩门不问客谁来。草玄亭宅寻常有，敢拟扬云作赋才。
又题吾园（近现代·吴庚）　　七言律诗　押歌韵	吾园一匝小于螺，少许亭台或胜多。宁与五陵竞豪贵，自将三径易弦歌。青山有约随吾分，白发催人奈老何？云在水流心自若，更无闲梦到南柯。
自题小照（近现代·吴庚）　　七言律诗　押歌韵	黄冠何用假公佗，还我山中旧薜萝。铩去羽毛当丰满，生来骨相少风波。青山红树登楼坐，散帻斜簪对酒歌。四十老人髯半尺，近人或少古人多。
丙辰年九月朔祭二杨（近现代·吴庚）　　七言律诗　押灰韵	老夫不是登高客，万感千愁对酒来。三辅故人悲宿学，百年劫火剩残灰。斜阳古寺秋虫语，泪眼西风野菊开。天壤可怜谢皋羽，年年今日哭西台。
西望长安（近现代·吴庚）　　七言律诗　押歌韵	西望长安发慨歌，六龙昨日渡黄河。路旁雨露馀新泽，关外旌旗照逝波。秦晋山川唇齿薄，汉唐空殿黍禾多。书生恨乏回天力，半壁斜阳怅奈何。
赠王梦严（近现代·吴庚）	已矣哉噫嘻，王朗乎王朗。我有与子驰骤搏击之文章。万里鹏来天云黑，一声虎啸山风狂。与子登高岗，我能抟云上、趁凤翔，吞吐呼吸日月之光芒。碧汉之碧黄河黄，为我上下一浇彻骨凉。皎皎石中玉，铮铮铁中钢。矫矫龙有翼，骙骙马无缰。是我与子驰骤搏击之文章。已矣哉噫嘻，王朗乎王朗。
