念奴娇 日本于八月十日向同盟国乞降感赋1945（近现代·钱宝琮）	东夷黩武，肆侵凌、豕突狼奔初歇。海外忽传风色换，万里波涛哀咽。广岛车辎，长崎樯橹，武库星罗列。二弹丸下，一时都付陈迹。只见群丑游魂，一夫残喘，委伏求存恤。貔虎移军收失地，火速中原传檄。同气同仇，我疆我理，共奋中兴业。马关遗恨，者番当可清涤。
水调歌头1960（近现代·钱宝琮）　　押阳韵	历法渊源远，算术更流长。畴人功业千古，辛苦济时方。分数齐同子母，幂积青朱移补，经注要端详。古意为今用，何惜纸千张。圆周率，纤微尽，理昭章。况有重差勾股，海岛不难量。谁是刘徽私淑，都说祖家父子，成就最辉煌。继往开来者，百世尚流芳。
