万卷楼，南宋尤文简公读书处，在惠麓二泉亭上（近现代·程景溪）　　五言律诗　押侵韵	涧松鸣逸响，知奏五弦琴。南渡朝廷小，西神洞壑深。泉甘许廉汲，境静得微吟。千载思高致，风清月在林。
冠华阁，为乡先贤顾梁汾先生与满洲词人纳兰容若去梯玩月之所（近现代·程景溪）　　七言律诗　押歌韵	名山依旧如龙在，人世沧桑感若何。仙客一双去黄鹤，珠帘十二望青娥。当时共醉瑶台月，此日难赓金缕歌。寂寞王孙归不得，梅花阁上野云多。
暂归（近现代·程景溪）　　七言绝句　押麻韵	妇具珍羞如款客，儿矜娇养竞牵爷。兼旬旅邸寻诗苦，不道诗原在我家。
送黄丽生赴汴二首（近现代·程景溪）　　七言绝句　押庚韵	尊前折柳动离情，怕唱《阳关》煞尾声。嘶马秋风黄叶路，真成入洛少年行。
采莲曲（近现代·程景溪）	花影湖光绿漾红，木兰小艇放桥东。吴娃惯与清波狎，一水盈盈荡软风。南湖打浆湖波渺，莲花采得莲心少。莲心中苦有人知，妾心中苦无人晓。一篙钩起藕无多，那晓丝长胜芰荷。看他欲断不忍断，尚系侬心可奈何。朝荣夕萎莲如此，未堪持赠相思子。花如妾貌妾如花，请君挽住东流水。
