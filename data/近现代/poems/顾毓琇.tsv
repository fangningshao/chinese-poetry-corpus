惠山（近现代·顾毓琇）　　五言律诗　押先韵	重过惠山寺，欣尝第二泉。烹茶松叶好，策杖石床前。濯足春申涧，清心太白莲。云林风致在，尘事莫留连。
南华寺（近现代·顾毓琇）　　五言律诗	顿悟离名相，真常不二门。菩萨非有树，叶落自归根。地净花无住，心明性乃存。一尘浑不染，万象尽皆春。
惠泉（近现代·顾毓琇）　　七言律诗　押先韵	积翠中天几岁年，惠峰依旧听松泉。等闲高致三层月，慰藉平生万壑烟。渔隐溪山收画卷，茶香炉竹赎诗篇。贯华飞阁霞能举，强指湖波补散仙。
纪念陈寅恪先生，和遗诗原韵（近现代·顾毓琇）　　七言律诗　押支韵	岭海永别岂前知，风义夙钦起远思。昔日比邻交似水，今宵寻梦难为词。才华盖世孤呻托，岁月著书老隐迟。失却光明观自在，色空澈悟独吟诗。
乡思（近现代·顾毓琇）　　七言律诗　押删韵	我家居住虹桥湾，大树对门飞鸟闲。沿街可通孔圣庙，出城便上惠泉山。风吹五里花飞径，峰扰九龙石闭关。远望太湖波万顷，飞仙羽化入云间。
茅庐（近现代·顾毓琇）　　七言律诗　押萧韵	自结茅庐隐一樵，疏星点点耿天寥。乡音久断还看月，时雨偶来且听蕉。遥寺晚钟惊宿鸟，客船归梦阻残桥。流人苦望收京早，烽火家园柳万条。
咏日寇投降和杜甫《闻官军收河南河北》（近现代·顾毓琇）　　七言律诗　押阳韵	昊天不负我炎黄，日寇投降喜若狂。万里江乡疑梦寐，八年涕泪付汪洋。沙坪爆竹同欢庆，沪上萱闱岂可忘。雪尽马关奇耻辱，千秋百世永留芳。
坎儿井（近现代·顾毓琇）　　七言绝句　押侵韵	海溢蒲类见陆沉，高昌城阙尚堪寻。林公泽惠坎儿井，瓜果长春草木深。
清平乐 长城（近现代·顾毓琇）	天青云远，海外来征雁。重到长城偕老伴，绕地行程几万。昆仑山上高峰，玉门杨柳春风。世界和平在望，掀天动地飞龙。
临江仙（近现代·顾毓琇）	海外归来偕隐迹，峨眉重上征程，黄云秋半月光明。立马空东海，登高望太平。万顷太湖鼋渚赏，九龙峰下泉清，名园寄畅最留情。环翠茶堪醉，聚仙山有灵。
六州歌头 拿破仑墓（近现代·顾毓琇）	重瞳项羽，功业败垂成。乌江渡，虞歌裹，楚歌声，黯伤神。壮志灭秦嬴，历战争，结同盟。邯郸役，鸿门宴，并光明。力拔山兮，盖世英雄梦，豪气纵横。看拿翁继武，欧陆起风云。茄鼓争鸣，一洲惊。问莱茵水，阿峰雪，经离乱，几飘零。时徒失，心犹壮，犯膻腥，作长征。黑海边头白，天寒冷，苦穷兵。烽火灭，疮痍满，恨难平。凭吊巍峨故墓，名王像，想见旗旌。怎黄沙白骨，空有泪如倾，劫后伤情。
多丽 赠臧哲先兄（近现代·顾毓琇）	诗兴健，词宗六二开筵。想当年，书余管罢，一竿钓雪江边。待春风，山川乍丽，逢化雨，桃李争妍。佳士成千，名师盈百，白水黑山盛歌弦。讵一夜，沈阳变色，拔剑已凄然。秋风紧，长庚惊殒，辽海悲传。到头来，芦沟晓月，此仇难共青天。浪淘沙，断虹歇浦。花溅泪，落日长川。八载艰辛，一朝欢庆，归帆且喜上楼船。岂知又，翻云覆雨，孤岛谪群仙。蓬莱宴，今宵酒醉，明日吟先。
摸鱼儿 秋声（近现代·顾毓琇）	更难收，莫愁烟雨，矶头燕子飞去。秦淮凝碧钟山紫，霜叶楼霞无数。秋勿住，吊井底胭脂，寂寞台城路。江山不语，问花落花开，花残花好，非雾亦非絮。楸枰裹，不道苍生尽误，几番风雨相妒。阴晴圆缺风知否，离合悲欢空诉。风莫舞，怕乱叶随风，席卷中原土。兴亡最苦，且共抚危栏，秋声环绕，更上一层处。
贺新凉 惠泉（近现代·顾毓琇）	结草桃花胜。有高僧，普真性海，汲泉煮茗。风送幽篁湖匠巧，编竹垆兮松岭。试超逸，白云仙径。渔隐溪山猿鹤伴，孟端图，聊写茶烟剩。九龙啸，二泉应。流霞飞阁垂虹瞑。笑梁汾，去梯玩月，影留明镜。一曲情温传塞外，季子平安难问。想侧帽，填词夜兴。如梦峰峦醒后醉，积书岩，弹指韶光景。炼石补，纑塘咏。
沁园春 遥祝慈亲六十寿（和放翁韵）（近现代·顾毓琇）	乞巧中庭，明河在天，倦眼旅人。忆晓月芦沟，白虹黄浦，经年烽火，匝地烟尘。妻子相随，家乡远别，佳节难为不夜春。任欢笑，且茅卢话旧，蕉舍吟新。思亲暧暧慈云，恐白发愁添老病身。愿康强逢吉，寿增鹤算。天常行健，儿自安贫。小步梅园，轻舟鼋渚，归去烹鲈更采莼。承平乐，看锡山无恙，金母为邻。
疏影 题汪亚尘兄壁画并记韶关旧事（近现代·顾毓琇）	灵钟秀毓，写宋人笔意，横壁双幅。旧日园亭，梦里山川，难寻白石歌曲。游鱼不管晴和雨，但细数，池塘新竹。想露珠，叶底清圆，又是莲红菱绿。秋水南华旧寺，老僧宏佛法，曾渡三竺。顶礼峨眉，健步青城，芒鞋踏破阳朔。靠山傍水分明路，岂忍别，大江南北。待恁时，重返东篱，更赏渊明遗菊。
角招 西湖（近现代·顾毓琇）	枝头瘦，西湖梦绕，丝丝击春柳。无心云出岫，飞鸟倦还，黄昏时候。江南似旧，拼一夜，青春如酒。剪雪新诗献奏，千秋击节高歌，与琴书为友。况有，暖香盈袖，寒梅倚笛，倩影人翘首。春归犹未久，那堪乱落，红叶千亩。波光欲溜，凉月照，湖滨分手。越水吴山永秀。又谁唱，醉翁吟，花前后。
一萼红 采药（近现代·顾毓琇）	雾中寻，问寒山拾得，梅萼倘成林。童子应对，仙师采药，难见只为云深。翠柏共，苍松修竹，野花笑，异兽戏珍禽。白雪朱霞，流泉飞瀑，天籁清音。继往开来何事？忆涂山蜀水，动魄惊心。三峡雄伟，峨嵋秀丽，涛急波涌嘉陵。驼峰越，云游三竺，菩提树，唤醒梦沉沉。曾作昆仑客归，乐得闲吟。
望海潮 南京（近现代·顾毓琇）	石城西峙，大江东去，豪华一代风流。朱雀桥边，金鸡巷里，归来燕子知休。曾泛后湖舟，忆落霞玄武，惊逐鸥游。花雨亭台，莫愁居处，总生愁。云山洗眼明眸。看飞花易聚，落叶难留。金粉胜朝，胭脂古井，谁人凭吊悲秋。扶醉上楼头，笑仰天蝼蚁，怀古夷犹。何若焚香煮茗，闲赏百花洲。
解连环 凯歌行（近现代·顾毓琇）	边城离索，嗟西风坠柳，戍楼吹角。闻刁斗，披上征衣，又秣马厉兵，将军部曲。衰草寒烟，暗迤逦，祁连山麓。想疏星闪耀，淡月凄凉，遍地沙漠。班师凯歌行乐，料筵开玉门，酒满金谷。还记得，白雪高歌，对瀚海阑干，昊天星宿。赏月昆仑，寄塞外，江南红萼。趁今宵，载歌载舞，叮咛后约。
