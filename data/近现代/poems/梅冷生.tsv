摸鱼儿·姜门社兄出示秋窗燕子图，感念亡子作也。倚此奉题（近现代·梅冷生）	话斜阳、呢喃才歇，巢空飞向何处。秋棠为汝添憔悴，红泪犹难衔去。谁伴侣。怅影关河，背雁南征路。雁声远度。和残角凝霜，疏砧延月，触意画梁语。凭栏际，似把归期细数。披图幽怨如诉。东风若认乌衣巷，门第依稀仍故。君莫苦。早梦兆投怀，梦里非无据。重来记取。证旧日红襟，他年紫颔，佳话待君谱（一九二○年）。
虞美人·斋头水仙兰蓓蕾欲放，倚此速之（近现代·梅冷生）	晓阴帘幕春寒峭。未逗疏花笑。美人香草认依稀。等过几番风信见芳菲。高丘莫便哀无女。江上盈盈伫。骚魂欲起托微波。只是潇烟湘雨奈愁何①。
金菊对芙蓉·冷香吟馆丛菊初放，重阳前日，拿艇过醉，三径招寻。一年容易，忆与主人圣湖泛绿，自春徂秋矣。归依此解却寄（近现代·梅冷生）	酒厌霜浓，花争人瘦，此间自足清幽。偏十分冷淡，无限勾留。抱香枝上吹难陨，有几辈、傲骨同遒。西风影里，黄金迟暮，身世都秋。故人嫩约扁舟。曾六桥烟柳，共绾春愁。更归来三径，花禊招修。嫌拈风雨重阳句，放晴朝、天也温柔。判消沉醉，旧痕忆否，襟上杭州（一九二○年）。
减兰·某闺秀秋海棠画帧，纯白索题（近现代·梅冷生）	灵襟秀气。画里香魂销也未。瘦影西风。花发幽芳认泪红。年华似水。秋以为期秋老矣。赋色商量。只恐相思枉断肠①。
鹧鸪天·茶山桃花（近现代·梅冷生）	十里晴霞入望齐。茶山争似武陵溪。含情应被春风笑，开落无人空鸟啼。怜旖旎，惜芳菲。重来心绪各凄迷。夕阳红在桃花外，一晌勾留不肯西（一九二一年）。
锁窗寒·雪澄以姜石帚像贻铁尊师，并题一词。同社诸子，先有各作，余亦继声（近现代·梅冷生）	画舸荷疏，长亭柳匝，绮怀如水。黄昏细雨，几忍曲栏杆倚。唱新词、曼声更娇，耐寒领略江湖味。枉绪风犹昔，飞红零乱，马塍花事。沉醉。今何世。问唤醒诗魂，瓣香爇几。一亭富览，记省潮回山紫。换沧桑、布衣自春，洞天旧月无恙否①。又移家、梦绕东山，共识登临地（一九二一年）。
八声甘州·辛酉春季，孤屿文丞相祠祀事礼成，集慎社同人澄鲜阁禊饮（近现代·梅冷生）	送斜阳无语背东流，风吹酒人醒。念飘萧天水，黄龙云跸，白雁江程。灰劫千年未冷，香火一龛青。飒爽①英姿杳，烟语涛声。天上云车来也，乞残鹃唤起，柴市精灵。恨乘潮人去，碑碣奈中兴。是孤臣、行吟愁地，换一尊、风色让沤盟。沧桑感、又清流尽，何处新亭（一九二一年）。
百字令·和梅伯仙岩纪游（近现代·梅冷生）	永嘉奇胜，更使君得似，六朝人物。一霎栏杆千里月①，灵境便非虚设。排壑松涛，飞泉梅雨，鹤去辽天阔。九狮醒未，炼云珍重山骨。因念南渡诸公，登临高咏，未信宗风歇。无恙清都山水窟，屐齿只今谁折。文节台荒，晦翁场②圮，容易音尘接。一袈裟地，老僧前事能说（一九二一年）。
满江红·西湖白文公祠附祀樊谏议敬题（近现代·梅冷生）	鸾鹤天空，仙乐降、诗魂又醒。沧桑里、镜湖无恙，依约沤盟。长庆风流犹昨日，一龛香火伴今生。起容歌、满舞秋迎神，山黛横。名园记，文献征。崇祠祀，露霜①零。聚人间宾主，天上精灵。邻近水仙清气味，泉分六一冽芳馨。愿长留、高席位名公，千载情（一九二一年）。
高阳台·挽姚光殇子姚昭明，寄高阳台（近现代·梅冷生）	公子清标，书仙宿世，选楼待证前缘。一现优昙，竟成小劫人天。聪明不合今生忏，负今生、万种缠绵。最凄然。剪烛孤檠，写泪新编。沧桑十载韶华短，破江南春梦，花落闻鹃。一片青山，无端付与长眠。乘风料怯殇魂冷，正思量、浩荡愁边。望高寒。玉宇琳宫，重谪何年（一九二一年）。
减兰·题三游洞六一题名、山谷题名墨拓（近现代·梅冷生）	江程入蜀。文采风流追往躅。滩转峰回。古洞何年问劫灰。楚天无语。可惜题名人已去。万古精灵。不许狂涛近石扃。
虞美人·和彊村先生韵（近现代·梅冷生）	江南陌上车尘起。乱碧凄迷地。垂杨如缕草如簪。目极天涯澹尽夕阳心。东风暗换流年老。丝鬓添愁恼。也知哀乐意难真。约略花枝犹照酒杯春①。
高阳台·题半樱簃填词图（近现代·梅冷生）	沧海寻桑，神山问药，十年去国心期。西北神州，望中一发凄迷。天涯多少春城泪，怅觚棱、回首都非。付闲情、画里勾留，梦里徘徊。旗亭井水都无恙，费成麈麝墨，界限乌丝。开落樱花，新歌合付梅儿。海天大有扬尘感，莽秋心、凉入筝琵。送颓波、无语凭栏，照影深杯（一九二一年）。
百字令·和平阳灵峰摩崖词，寄刘次饶（近现代·梅冷生）	孤峰天半，是何人题句，数行劖壁。幸有兰成戡共语，仿佛韩陵之石。甲子何年，山灵不老，重向榛丛辟。登临难问，黯然天水沉碧。不信百字流传，仙岩遥峙，著东山屐。江上飞云邻咫尺，时去时来连峄①。猿鹤招邀，龙蛇珍护，多少沧桑迹。吟边风色，万松声振长笛。
浪淘沙·周晋仙明日新年之作，戏和其韵，兼以自嘲。时甲子除夜大鸡初唱也（近现代·梅冷生）	几许买山钱。欲抱云眠。三年枝上学寒蝉。赢得屠苏开笑口，一棹觥船。烛影厌梅边。坐我吟缘。下方鸡唱已纷然。夜色高楼人独伫，明日新年（一九二四年）。
买陂塘·刘丈厚庄属题戊社六六清集，社中人多慎社旧友。即和王海髯词一解为题，予与髯公杭州一别亦数年矣（近现代·梅冷生）	怅盟鸥、榭荒波冷，五年前事谁举。新闻汐社潮来信，望倦暮云南去。今旧雨。费十样蛮笺，万叠江湖句。攒眉莫苦。奈赤伞撑空，黄巾满地，良会或天许。西泠好，此际亭亭闲伫。明妆裳佩无数。回风十丈狂尘起，隔断闹红俦侣。君忆否。渐绮梦如烟，我欲寻烟语。低回和汝。想黎阁分灯，槿篱晞发，花外碧山谱（一九三二年）。
渡江云·蟠云先生招集江心浩然楼，阻雨未至，赋此致意（近现代·梅冷生）	层楼劳望眼，旧狂料理，十载付飘篷。过江词客老，不尽寒涛，迸怨入丝桐。伶俜得已忍，更凄迷、换羽移宫。何路寻、残花废辇，故国又西风。追踪。前秦（小岘）后李（石农），短制长谣，掷江流何用。凭寄与、苍凉猿鹤，寂寞鱼龙。阶帘山色浑沉睡，奈天涯、春意惺忪。春未远，沙沤应笑人慵（一九三五年）。
鹧鸪天·元夕和姜门（近现代·梅冷生）	撒荔传柑事已陈。凤城西畔易黄昏。新然烛蜡都成泪，旧放灯鳌渐退身。斟浊酒，闭闲门。今年月更淡于人。良宵任罢金吾禁，不遣蛾儿闹夜尘（一九三五年）。
金缕曲·寿王海髯六十（近现代·梅冷生）	少日中原志。换沧江、经年坚卧，平头甲子。书剑关河几回首，心与沧波万里。但恨虬髯早■矣。东望余留霸业，有诸郎、齐逐风云起。真健者，自君似。乌衣门巷春光里。近斜阳、槐阴转绿，陈书满几。蠹简芸编摩挲遍，清福三生文字。更佳酿、孟光料理。循例觞宾主集，似兰亭、少长咸名士。歌一曲，我滋愧（一九三六年）。
水龙吟·挽林铁尊先师（近现代·梅冷生）	夜台应敛繁忧，湛冥倘胜人间世。劫余江表，流离哀赋，兰成暮齿。沧海观樱，乱红迷眼，卅年弹指。纵桑田留命，尘扬已见，谁相惜，伶俜意。别泪东山曾洒①，只遗黎、犹怀词吏。官书然烛，郊春行陌，倚声余事。我更悲来，深恩负尽，文章知己。剩飞吟猿鹤，神弦一曲，仿罗池祀（一九四○年）。
