浪淘沙 风夕怀茜玉（近现代·徐谦）	十万射潮弓。竟夕汹汹。寒风挟雨入帘栊。为底恼人声阵阵，铁马丁东。极目望长空。月影朦胧。残灯无焰短擎红。争奈夜寒人不寐，樽酒谁同。
浣溪沙 有感（近现代·徐谦）	薄酒当茶复一中。酒醒恰听五更钟。此时情境与谁同。愁似海风吹不断，心如江月照还空。无情天地有情侬。
自度腔（近现代·徐谦）	山望高，水望低。人间何处不岖崎。庄周论物齐。我往东，你往西。人心何事不差池。杨朱泣路歧。
水调歌头 海行（近现代·徐谦）　　押尤韵	帐饮达明发，晓月送行舟。海天极目寥廓，泛宅脱羁囚。白浪澜翻如雪，万里乘风一瞥，去住任波流。清夜更闻乐，起舞未应休。往来客，今古恨，为谁留。不须回首，人生禁得几番愁。痛惜山河破碎，积我胸中孤愤，誓与补金瓯。寂寞凭栏处，何自遣离忧。
望江南 鸟语（近现代·徐谦）	云乍起，烟海碧微茫。人倚栏杆春未老，一株银橘满山香①。鸟语弄笙簧。声百啭，无复协宫商。争似野花饶野趣，好将新意谱新腔②。投老惯蛮荒。
蝶恋花（少作）（近现代·徐谦）	柔肠宛转情如许。咫尺天涯，一倍含辛苦。空阶玉立可怜生，凝眸幽怨浑如诉。早托微波达诚素。渺渺余怀，青鸟难传语。丁宁记取月生明，枕边暗泣销魂处。
