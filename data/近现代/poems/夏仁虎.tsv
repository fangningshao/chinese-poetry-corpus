浪淘沙 题《东海劳歌》（近现代·夏仁虎）	海上有仙山。东望漫漫。往来潮汐那曾闲。试问三清清几许，恼煞黄冠。倦鸟早知还。鹤唳遥传。闷来点笔写烟峦。犹有耐冬花一树，伴影松坛。
浣溪纱 题碧虑商音，奉匑厂先生教，枝巢夏仁虎（近现代·夏仁虎）	碧海红桑色色新。北来庾信枉伤神。且抛心力化词人。银雁弹愁谁与听，金虫偎梦不成春。洛花风里定愁君。
