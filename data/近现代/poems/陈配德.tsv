惜秋华（近现代·陈配德）	旧访仙源，误芳时，怯讯南云归雁。寄意故丛，销魂最怜秋晚。登楼乍豁吟眸，望海国、烟岚舒卷。深浅。话沧桑、泪波盈盈一线。指点。上林苑。问溟渤鲸牙，待教谁剪。零落尽、漫付与，几回肠断。东风奈不重来，碍倚阑、恨颦偷展。还劝。听啼鹃、武陵江岸。
东风第一枝 腊八前适新历改岁。用梅溪韵（近现代·陈配德）	腊鼓催年，霜钟警夜，青衫梦遍尘土。鬓华空换千尊，泪眼倦看万户。官梅驿柳，望不见、行人来处。听玉关、一曲销魂，啼损舞衣金缕。吟未定、渡河旧句。肠欲断、天涯情绪。漫悲酒黯生平，解惜岁寒俊侣。江山如此，待绡与、番番风雨。又误了隔岁归期，莫便塞鸿飞去。
