浣溪沙 湖上漫兴（近现代·黄驾白）	稳泛涟漪一棹轻。远山螺黛若为情。东风燕子又清明。曲岸孤亭回旧梦，小桥疏柳弄新晴。暮烟袅袅太寒生。
鹧鸪天 初秋即景（近现代·黄驾白）	楼宇参差悬碧空。卷帘人在画图中。盘旋戏鸽频频见，掩映牵牛点点红。院落静，淡烟笼。新凉天气喜微风。殷勤一片蝉声唱，老子婆娑兴不穷。
临江仙 秋怀（近现代·黄驾白）	早岁轩昂弥自负，壮怀直欲拿云。萋萋芳草送王孙。马蹄轻浪迹，鸿爪漫留痕。历劫余生嗟老朽，长年偃息衡门。无端风雨又黄昏。亲交凋谢尽，谁与共温存。
浣溪沙 今年国庆，适值中秋，佳节团圞，万方同乐，纪兹盛况，辄复倚声。（近现代·黄驾白）	淡淡银汉涌玉盘。人间天上共团圞。神州大陆正腾欢。一统山河欣在望，万端经纬蔚奇现。金瓯无缺壮瀛寰。
临江仙（近现代·黄驾白）	海上风光秋渐好，迎来丹桂飘香。淡烟疏雨近重阳。老残依旧在，世事几沧桑。五十余年如一梦，人间宠辱休惊。幸逢盛世继炎黄。但求完大业，千载共辉煌。
踏莎行 古意（近现代·黄驾白）	宝马难逢，香衾莫共。心如古井无波动。怪他暝色太匆匆，等闲又把斜阳送。细雨缝愁，孤灯煮梦。难忘临别称珍重。至今音信杳无凭，凤箫空自殷勤弄。
浣溪沙 忆旧（近现代·黄驾白）	病榻恹恹感万千。云烟过眼水流年。天涯芳草可人怜。绮思闲情留枕上，坠欢断梦逼灯前。黄昏微雨苦缠绵。
