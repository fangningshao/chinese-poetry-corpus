百字令 江亭词并序（清末近现代初·杨度）	一亭五羊，剩光宣朝士，重来醉倒。城廓人民今古变，不变西山残照。老憩南湖，壮游瀛海，少把潇湘钓。卅年一梦，江山人物俱老。自古司马文章，卧龙志业，无事寻烦恼。一自庐山看月后，洞彻身心俱了。处处沧桑，人人歌哭，我自随缘好。江亭三叹，人间哀乐多少。
未知调名（清末近现代初·杨度）	落花却送客归去。呖莺又呼留住。燕子楼边，玉人吟处。世事渺无依据。只碧草春波，已成今古。江南多少才子，对六朝台榭，泪洒烟雨。不是春愁，更非别怨，别有伤心情绪。东风借与，把匝地、狂花漫天飞，吹入空江，断肠流水处。
西江月 夜泛赤壁（清末近现代初·杨度）	目对一江风月，心怀万古英雄。风流如在亦如空。前后浪头相送。阅世谁如朗月，成功只有东风。江山人物古今同。尽入扁舟一梦。
念奴娇 为易硕甫题画（清末近现代初·杨度）	人生如寄，问松乔，几生修到仙侣。往返高风沧海变，惟有梅香自媚。却怪王孙，人间频到，懒把琼笙吹。生生轮转，神仙亦受情累。我亦小谪蓬莱，风流诗酒，游戏潇湘际。人世不如仙界乐，天姥梦中犹记。好住缑山，人间此后，跨鹤休重至。崔娘已渺，此生更少知几。
