天目山二首（选一）（近现代·吴之英）　　五言律诗	山势来不住，卓斧向天横。瀑流悬日色，石罅灌松声。跳壁藤偏健，学钟鸟渐灵。生机函化佛，何处得无生。
倒泉寺二首（选一）（近现代·吴之英）　　五言律诗	山形如伏兕，孤寺隐山腰。山色无今古，泉声不市朝。云生岩谷漏，风过薜萝号。明月分得近，容我更筑茅。
新筑西崖草舍四首（选二） 其一（近现代·吴之英）　　五言律诗　押文韵	茅密能支雨，墙低颇漏云。清音堂室满，晨气橘椒分。栗老猿偷摘，菘迟鹊代芸。竹竿饶万个，许我擅封君。
和陈山民在灌留别二首（选一）（近现代·吴之英）　　七言律诗	昨闻海国动天风，高沸洪涛上碧空。螺子无珠依老蚌，蛟儿有泪泣潜龙。冤他山鸟都衔石，怪说水神不姓冯。欲斩长鲸求钝剑，良工枉铸若耶铜。
落叶二首（选一）（近现代·吴之英）　　七言律诗　押真韵	旧是东皇爱养臣，又惊风气逐时新。未应骨格高前辈，已把文章托后尘。多谢斧斤宽法律，频蒙雨露减精神。百年护得黄云厚，且听庖人话积薪。
续成二首（选一）（近现代·吴之英）　　七言律诗　押阳韵	沉沉衰气送深凉，犹有残枝愿舞霜。若辈不材皆可杀，是谁乘便欲当阳。心情到处藤扳藟，世界而今海种桑。故国山河乔木在，泣成清露满衣裳。
鞠华秋开因晚见贵然物之可贵物之可惜也（近现代·吴之英）　　七言律诗　押真韵	为嫌迟暮剧伤神，强理铅华羞向人。未必秋风偏厚我，自然名种不争春。浓蒸滋味条条苦，细发牢愁色色新。历尽冰霜年已老，空怜白帝有生臣。
改礼器图一篇适后圃见蜘蛛作网口占一绝（近现代·吴之英）　　七言绝句　押虞韵	经纬纵横意态殊，谁知生理寄樵苏。精神满腹竟何用，劳汝空山自作图。
戊申清明南郭斋居未归因饯李校翁代柬（近现代·吴之英）　　七言绝句　押侵韵	蒙茶初摘记寒食，南浦波光绿到今。一路鹃声归去也，年年春树故人心。
桂湖（近现代·吴之英）	江山降神才人秀，才人无福江山寿。自古明德旧居游，一丘一壑启灵窦。维明达者杨新都，少袭金珰佩卯符。姓字无辜入丹书，家山有桂老绿湖。功名翻为气节苦，精华仅借文章补。春水盈塘魂未归，秋香满地华无主。从此游车棼骖驔，争醉风月饱蔚蓝。岂知湘君殉兰芷，更无招隐赋淮南。我是少微第一宿，初谪蒙山箸东麓。竹石缭垣草阁新，莺华媚景春江绿。几回开卷读故文，清才雅调猗豳芬。卜邻愿近屈平宅，筮冢拟凿伯鸾坟。转慨吾蜀灵秀积，媒如荧如翕复辟。扬子翩翻马王法，苏家拿矫严陈迹。二百年来绝广陵，林泉佳气尚葱菁。天开秋爽延西颢，地郁灵种诞先生。先生以后竟萧索，山光澹澹水漠漠。馨香徒荐云中君，归来莫识华表鹤。曾跨嶓岷操古弄，井络高峣空谷霿。每临奇险泣薜萝，频托消息祝琴梦。老死龙吉讱狂辞，社墟鬼子摇树枝。齐竽不吹诩长技，晋钟未调欺后师。长技相蒙不相忌，后师讵解前师意。且幸海鳖坐眙㬋，饶他井蛙跳梁地。我来谒君秋已深，霜风戚戚晓云阴。赋就投波长沙憾，曲成独泣海上心。呜呼，噫嘻，近传蓐收杖钺起，为与王母说治理。白天自胞金玉音，坚白应有长鸣子。昨宵寐思若尔尔，美人戴胜纳珠履。荒忽诒我双瑶琚，寤时桂阴照湖水。
东湖（近现代·吴之英）	新繁县署左湖曰东湖，唐李德裕镇蜀时所凿。游客杂来为溷，守土垣而筦之。秋宵听雨意清孤，晓云霮䨴犹不舒。西风厉济众窍虚，翛然整驾适东湖。沿途馀滴含润渥，微闻𢶉戛时簌簌。江华自有深秋心，江草尚作春寒绿。庐田瓜场炊烟袅，露积黄云新稻槁。曲湍旋濠沙景圆，微阳煦树蝉声小。谁何下里掌筦键，槛猿笼鹤或含冤。由来西作曲潢水，岂图南徙鞔工垣。藏舟藏山已狡狯，夜半负来仍无害。同饮一勺转相捽，庄蹻胜人矜冠带。尝闻朝市与山林，两隐维凭自酌斟。如何耗竭土木精，荡荡高筑城中城。可怜廷议和西丑，租界通商纷割剖。边徼相望尽槁街，官家何处有梅柳。唯馀蜀道接青天，肯容守令避腥膻。故知高重蠢人土，不同卑垫寝邱田。芰荷叶烂菱角坼，蕙菊华残桂子硕。岸仄新发夹竹桃，庭前旧植谷蜚柏。年年碧波满湖中，井鳖辙鱼且融融。蟋蟀好乐宁思外，虾蟆善怒亦鸣公。醉掇醨糟奠开府，无地回旋垂手舞。薄暮长歌且归休，不问明月谁家主。
哭杨锐（近现代·吴之英）	女娲阴教补阳天，白狐闿夏姒陈编。商颂尚谭有娀国，周人祖庙配姜嫄。聿闻赵媪称老妇，秦汉相沿决中冓。二千馀年十八家，四代垂帘十八后。皇亲七叶旧德纯，惊逢新螫报{目烏}惩。讴颂言归侧室子，两宫联幄助中兴。岂识天心犹狎祸，弓剑更随龙髯堕。听说鄠杜客皇孙，且祝冥蛉同蜾蠃。东宫梦远洞庭波，独陪凤辇追湘娥。右几从此负中扆，丧服新裙拖素罗。御史连章请归政，皇帝华年能忍性。村疃醵酒会月吉，译馆使节咨献令。二十年来居摄图，名器犹还六尺孤。忽辟寝殿传中诰，再见乾侯征褰襦。当时诏狱启疑怪，鞫对未成文有害。仓卒太阿发新硎，当户芝兰齐萧艾。六人来伏一震威，鼍鼓初鸣碧血蜚。如君风节跨时辈，不曾白首且同归。呜呼，有疑进取邻轻躁，讲院通籍才检校。遽筦喉舌赞王纶，几回军机承密诏。九十三日登台司，荀爽被征申屠笑。有疑矜重侮豪门，高冠长佩九霞文。立轩径蹍王世子，手板长揖大将军。终知黄阁属吾辈，岂容奴子恃班君。有疑伉直陵奄寺，骢马行辟诸常侍。金貂虽然豫参乘，苴绖犹思拜名士。平酌恩威养小人，袁丝未抵陈实智。有疑会议间慈宫，骨肉情深理自隆。傅后逆伦叱王妪，石德构变證江充。约束外家成经谊，唯闻弟五故司空。有疑新法隳政体，旧党挟嫌肆排抵。晁错更令三十章，半是激雠招衅语。狂言书辩朱雀门，但道铦糠当铦米。有疑猾贼乱萧墙，上书宿卫惎燕王。渐觉鸿范罚阴雨，早溷马徒吹乐章。为藉阏于瘣]国难，不惜鲁葵羁宋缰。纷持疑状无敢决，总由刑牍慎宣裌。春秋三讳尊亲贤，经例宛为录囚设。乳母赵娆奏簿时，伯荣婢女有单辞。师丹策免罗侯系，宫禁事秘世莫知。呜呼，忆昔同箸尊经阁，香溢庭栏好芍药。冠玉亭亭立晓风，绿鬓如云春衫薄。爱称经术稽古初，七观在目气肃如。解得济南老子意，二十八篇城旦书。射策鸿文褒训诂，部郎新诗入乐府。渤海杨乔寓都门，翩翩风神动公主。钩党何称考罪人，廷尉何物按近臣。方出宣室遽钟室，犹报咎陶是狱神。可怜朝衣赴急旨，大学诸生半弟子。伏阙空拟封三钱，广陵一阕琴声死。死去傥侍龙舒侯，趣他和药禁久留。夏门亭吏皆赤帜，勿勿槁尸仅能收。水涌七月知君罢，墓碑生金白龙化。但惜京尹失君兰，谁何下笔妙天下。我曾醉喝帝阍开，与君待诏黄金台。素米如珠薪如桂，怯奏钧天招鬼来。自从阔别罢朝谒，有命谪我汶山窟。古情郁律引遥心，胡床一卷延秋月。还由役车会锦官，清夜相劳溯往欢。历历别愁尽不得，洗墨池边晓露寒。同是孤臣悲世故，尊酒又分南北路。因感莼鲈思旧乡，挂冠我逐归鸿去。十年学宦枉移情，林壑依人爽气生。严光钓鱼不卖菜，更无笺简到公卿。蜚来凶讣凄啼鸟，芦华满地梧桐老。遥想归魂向绵竹，严霜正苦天津道。呜呼，丈夫许国殉德音，三日不汗病沉深。纵云上比失义杀，犹答高皇养士心。匆匆帷荒废泼蜃，深愧巨卿将素引。寝门东望清涕零，空设环绖加单袗。呜呼，壬午乡宾四同袍，远韵鸿名震九皋。陈刘已执灵均节，哭君又溷子胥涛。孤留老夫田南陌，种豆不治更种麦。卧对青山如故人，久寄相思精灵泽。闲寻石涧憩乔松，美人芳草怨重重。辜负圣明无限事，欲藉头颅见祖宗。
留侯歌（近现代·吴之英）	尚书删自唐虞断，不说鼎湖有弓剑。缑山吹笙在成周，奇闻刊落左氏传。惟有史迁传留侯，辟谷愿从赤松游。始知自叙轻儒墨，先数道家第一流。留侯自禀飞仙体，姗姗玉骨犹好女。玉佩貂裘弱不胜，闭门精思赖乡李。忽传秦将拔韩都，百炼神锤付客狙。一击不中翛然去，闲来圯上听阴符。老人受自何人手，皇帝燔书此独否。夜半秘传有真诀，只教君耳接余口。本为报韩藉沛公，岂知入关又两雄。辛苦运筹开汉业，更无私憾构重瞳。垓下凯还事大定，万户崇封编甲令。如何幅巾坐虚室，绵绵元牝观真性。辟谷从此学长生，岁时朝请但存名。深知养气致神法，便驭飞龙入上清。后代儿孙绳祖武，真人相继司仙府。柱笏西山摄万灵，朱印绿章奏太祖。吕韬亡去二千年，颇闻神女擅相干。木生火克成何语，一卷兵书误李筌。
照像行（近现代·吴之英）	垂象成形天地德，河龙衔命闿皇极。从此左图配右书，文章写出圣贤色。唐虞作服五采章，铸鼎象物伟夏王。范金陶植殷人器，周礼画缋肃官方。秦汉相沿及清代，山水物情有专派。图人若添颊上毫，传神尤在阿堵外。西国油画古所希，今观照象更离奇。直就真形抟生气，天然妍媸不我欺。手絜方明最轻倩，上幕旁帷皆青绢。交加文木鸡三足，有似轩悬阙南面。平斫水晶令深坳，两镜对坳一镜遥。潜施素纸程尺寸，正向重璧泛轻胶。负扆早设重茵座，伊人冠冕垂堂坐。申命亶教青眼出，便便燕居毋跛惰。微阳薄旭气候平，物色鲜媚风云轻。解得庄生将入梦，官虽欲止神欲行。更披虚幄详审试，无党无偏得位置。乍揭镜函瞥电光，右袒高麾数一二。遽彻帷次掩镜奁，请君色相解庄严。还寝暂休吾亦逝，今看一纸尚空黏。细斟药汁暗定影，金波沉浸日三省。谁向汤泉初浴来，贝齿漆目蝤蛴领。敢言曲艺是当家，繇君面目本无瑕。止愁狂夫怯辟鬼，岂令悬弓变作蛇。重劳数日盘礴裸，自惜风神尚婀娜。人面不同果似心，与君周旋仍作我。根尘相逐古讫今，久蓄清愿就浓阴。若识此中空无色，公扈齐婴枉多心。化人造象神机运，直点太虚成薄晕。昔者不嫌逢氏迷，今日幡同罔两问。厚币赆君归去来，海天蜃气正楼台。便驭长风无我顾，德机杜尽已湿灰。
乙酉春三月独游巫峰后舟有扶柩侍祖言归者缆次来谒出所写巫峡归舟图求言为佩赋此寄感（近现代·吴之英）	游人尽道巫峡崄，年年岁岁有来舟。但见来游不见归，啼猿空为游人悲。蜀国于今已瘠土，官商犹自说天府。舻舳千里阏夔门，赵王公子楚王孙。穿矿采珠棼跟趾，山灵不渌江神死。窃得卓财又窃女，婵媛久滞豪华旅。近肉远丝酣舞筵，襄王一梦三千年。明月乡心归何处，莺花屡新裘马故。纵馀资斧足缠腰，膏火相煎利倚刀。何况宦情茧纸隔，市死半是千金客。漆榆宛保奸侠民，更兼椎埋有荐绅。可怜琴鹤枉相待，升屋遥复若闻悔。君今扶榇返苫庐，祖孙为命甘粗蔬。高唐云雨应排候，布帆安稳渡重岫。我愧家传朝歌笔，择言赠远诒女后。白发从此老园亭，莫向西风说锦城。试问旅魂归骨处，蜀山何似故山青。
新筑西崖草舍四首（选二） 其二（近现代·吴之英）	凿石成偏井，因棘作短篱。藤来牵牖竹，瀑去落檐泥。摊药乘日正，磨砖补霤欹。仰窥天际鸟，心与万峰齐。
关山月（近现代·吴之英）	孤城落日夕烟袅，寒螀凄切鸣枯蓼。月到关山照人新，人在关山看月小。可汗初浴水晶盘，霞绮叠袭清光寒。舞镜回鸾留不住，亭亭蜚度玉门关。铁衣拼冷十年秋，一宵雪羽上乌头。旄星怕向柳营落，汉月偏逐陇水流。试拭霜镡光潋滟，腰际琤琤响雄剑。横吹铁笛变徵声，凉生刁斗银河澹。采蟾无语共脉脉，空明千里海天碧。今夜洞庭秋色多，有情随我度沙碛。边草秋肥露采深，戍亭立傍芦花阴。微闻赐环近赐玦，屡见当头圆又缺。为想缃帘学楚弄，云鬟霜湿月华重。空闺看成塞外愁，边人犹作归乡梦。年年裌襦寄手作，宁知秋窗罗衣薄。记得比目笑菱花，一样开奁影不著。雨雪如丝柳如烟，可怜猿臂老征鞯。凭传消息与来使，莫忆鬓华写少年。只感君恩同挟纩，骥虽伏枥心常壮。泪汗频沥肝胆血，刀笔不肯侯老将。燕北胡儿解清笳，辽东小妇惯琵琶。缓吹低搊无休歇，声声谱出关山月。大陵隐耀积尸多，战场鬼唱蒲梢歌。骠骑受代仍刻石，都护新来可奈何。此时对月还思故，旦日部曲将北渡。荐居水草逐蛮荒，明年收骨知何处。
署画兰偈（近现代·吴之英）	妙笔补骚经，写出王者艳。郁苍众卉中，宁分贵与贱。本从香国来，悬岩擢秀蔓。绿叶蔚阿若，新华翩巧倩。一茎贯心出，孤芳邈无伴。香生未开先，开后香仍酽。一气涵清虚，自然辟朽烂。华时原非聚，既华亦非散。如何恋因缘，根尘两不辨。臭香由识色，鼻为目所谩。蚤知六是一，无妨止作观。空假开谢名，世人逐闻见。幽谷独流芳，孔子固已叹。如来说不得，拈之示笑靥。
