对月（近现代·许国凤）　　五言律诗　押阳韵	陋室辟东窗，轻飙淅淅扬。银河随月泻，玉宇覆天长。鹊架秋期迩，乌啼露气凉。一尊邀素魄，莫笑我诗狂。
市府首长于中秋节柬邀诣碧山吟社开雅集会，爰赋五律二首，以志盛举1959（近现代·许国凤）　　五言律诗　押鱼韵	社设春申麓，时当成化初。摩崖留片石，依涧葺新居。路觅芙蓉径，陂寻古木墟。捻须亭在否，游眺兴何如。
碧山吟社第二次雅集适逢夜雨朝晴漫咏一律（近现代·许国凤）　　七言律诗　押灰韵	诗社联吟二次陪，携筇十老在山隈。来青阁上云千叠，涵碧池边水一洄。击钵咏催仍旧贯，擎杯欢叙醉新醅。天心竟得从人愿，夜雨朝晴霁色开。
夜坐（近现代·许国凤）　　七言律诗　押庚韵	三椽水阁坐残更，抛卷挑灯睡未成。舟放橹声惊寂寞，月如客梦不分明。思亲洒泪沉吟立，间夜绕廊取次行。试问承贤阁畔路，与谁起舞听鸡声。
题龚道春九秋合锦立轴（近现代·许国凤）　　五言绝句　押虞韵	烟态填诗料，云容展画图。秋花兼硕果，斗室伴清癯。
八声甘州（近现代·许国凤）	记五陵裘马少年场，倚醉有吴钩。叹而今憔悴，蕉心绿怨，栀尾黄愁。回忆云津旧侣，渔唱海天秋。客鬓垂垂老，梦觉扬州。剪取淞波一角，算江湖满地，着个闲鸥。有花间小榭，花外小红楼。底须教、莲鸿按拍，度新腔、自擎钿箜篌。凭栏听，声声铁笛，谱入芦洲。
