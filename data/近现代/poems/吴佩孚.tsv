失题（近现代·吴佩孚）　　七言律诗　押豪韵	民国军人皆紫袍，为何不与民分劳？玉杯饮尽千家血，红烛烧残万姓膏。天泪落时人泪落，歌声高处哭声高。逢人都道民生苦，苦害生灵是尔曹！
感怀（近现代·吴佩孚）　　七言律诗　押豪韵	万山拱极一峰高，遁迹何心仗节旄。望月空馀落花句，题诗寄咏猗兰操。江湖秋水人何处，霖雨苍生气倍豪。笑视吴钩自搔首，前途恐有未芟蒿。
失题（近现代·吴佩孚）　　七言律诗　押灰韵	竹阳城外有高台，把酒登临曙色开。蜀陇云山皆北向，巴渝风雨自东来。锦帆终古天涯去，春色无端地底回。到此我思廿八将，谁为呼取尽余杯？
赠刘存基（近现代·吴佩孚）　　七言律诗　押庚韵	方寸纠纷俗累萦，无端怅触笔花生。人因落魄寻知己，诗写牢愁见性情。洛水梦回千里曲，蜀山登断一钩轻。枕边莫恼鹃声恶，催起刘郎趁早行。
游绥定凤凰山（近现代·吴佩孚）　　七言律诗　押尤韵	英雄处处出人头，又上高峰作壮游。满眼苍生归掌握，数堆疑冢感荒邱。萧萧木叶传边警，点点梅花为我愁。休到昆崙山上望，中原王气不胜秋。
黄州早春登城（近现代·吴佩孚）　　七言绝句　押灰韵	两字功名百战哀，江山无改此登台。举杯独酌看周易，樊口江鱼下酒来。
满江红 登蓬莱阁（近现代·吴佩孚）	北望满洲，渤海中风浪大作！想当年，吉江辽人民安乐。长白山前设藩篱，黑龙江畔列城郭。到而今，倭寇任纵横，风云恶。甲午役，土地削；甲辰役，主权堕，江山如故，夷族错落。何日奉命提锐旅，一战恢复旧山河！却归来，永作蓬山游，今弥陀。
