朔风（近现代·胡蕴）　　七言律诗　押删韵	去日苦多来日难，茫茫百感此尘寰。微波皱面愁千叠，初月低眉恨一弯。万树秋声卷地起，四山冥色逼人还。何如趁口狂吟去，策马秋风大散关。
次疚侬韵（近现代·胡蕴）　　七言律诗　押庚韵	一庭晓树露华轻，闲步阶除宿鸟惊。列舍参差垂柳荫，荒庵隐约度钟声。读书自辨千秋业，忧世难捐一段情。才得两朝开霁色，黑云又截暮山平。
客里（近现代·胡蕴）　　七言律诗　押尤韵	客里闲怀话亦愁，坐看衰柳舞□头。一生最少读书日，百事难言与酒谋。烛影照残五夜梦，雨声装满一楼秋。故乡听说犹中稔，倘免无衣卒岁尤。
排愁（近现代·胡蕴）　　七言律诗　押删韵	排愁休再叹时艰，老去何妨病骨顽。爱画梅花学耐冷，偶删诗草藉消闲。亦堪小醉挈壶去，一赏西风看菊还。晚霁登高望城外，西南一带环青山。
十载（近现代·胡蕴）　　七言律诗　押真韵	十载江湖游子身，门闾倚望累衰亲。残冬客夜寒听雨，乱世饥年难做人。且咏小诗求自适，尚留余味幸长贫。野梅倘见溪头发，携酒来探雪里春。
霜降节风雨数日夜感而赋此（近现代·胡蕴）　　七言律诗　押支韵	狂歌当哭亦何为，风雨萧条秋暮时。百劫已难逃世变，寸衷常恐愧吾诗。苍凉须鬓客几载，磊落襟期酒一卮。剪烛危楼开卷坐，怕成乡梦故眠迟。
辜负（近现代·胡蕴）　　七言律诗　押麻韵	风雪萧萧感岁华，残冬人事乱如麻。百情欲远还需酒，一味能清只有茶。细草蒙茸护兰蕊，寒灯纠结损梅花。荒凉旧圃殊堪念，辜负年年轻去家。
杂诗（近现代·胡蕴）　　七言律诗　押微韵	怯寒难遽易春衣，漠漠阴云淡夕晖。风掠残梅香尚活，雨添新柳绿初肥。得书如妾旁人艳，有酒疑仙醉梦飞。只合狂吟抛世虑，坐消闲日未全非。
