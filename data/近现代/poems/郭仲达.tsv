感时寄王瑞征孝廉（近现代·郭仲达）　　五言律诗　押阳韵	自得村居乐，蒿莱岁月长。雨收花带泪，林密树生香。梦恶忧家远，身闲笑客忙。此间聊小住，市井半豺狼。
秋夜（近现代·郭仲达）　　七言律诗　押麻韵	寂寞门庭待月华，疏灯茅舍影交加。纸窗寒浸竹林雨，蟋蟀声藏篱豆花。书是前生予欠债，客从今夜梦归家。秋深枕簟无聊赖，睡起还倾隔夜茶。
闻乱（近现代·郭仲达）　　七言律诗	波扬海水遍寰中，撤去藩篱内外通。上将难逢谁敌忾，老臣凋谢有元凶。李纲年迈方遭谴，董卓兵强岂为公。世事茫茫何日定，夜深搔首问苍穹。
下第后馆中遣怀（近现代·郭仲达）　　七言律诗　押先韵	孤馆寒灯思悄然，归来依旧种书田。秋深桃李无颜色，客去楼台空管弦。落第文章成画饼，困人场屋似登天。残更敲破迷离梦，风雨潇潇到枕边。
自锦城归途中作（近现代·郭仲达）　　七言律诗　押青韵	车马阗喧未忍听，肩舆缓缓度邮亭。村连万井秧分绿，水拥双凫草破青。壮志未知何日遂，长途应悔此身经。归来已是天中后，且醉郫筒酒一瓶。
感时有作（近现代·郭仲达）　　七言律诗　押虞韵	奇祸奇穷自古无，普天豪杰尽狂奴。忍将庠序衣冠裂，顿使闾阎骨髓枯。名利两途成骗局，官绅一气尽糊涂。大权已失君休问，野草蒙茸遍地铺。
甲午感事（近现代·郭仲达）　　七言律诗　押先韵	厚泽深仁数百年，版图寥阔更空前。桑麻尽辟寰中地，岛屿新开海外天。狗尾续貂名器滥，鱼头藏剑祸机悬。中兴廿载烽烟靖，谁识倭奴竟寇边。
即景（近现代·郭仲达）　　七言绝句　押虞韵	笔砚生涯只自娱，近来新得睡工夫。叩门有客常惊梦，团扇今朝画也无。
观澜亭怀古（近现代·郭仲达）	西蜀地形天下险，洪涛巨浸光滟潋。偶来灌口一登临，入画江山谁点染。灌南旧有观澜亭，高楼犄角横丹青。石犀石虎象罗列，神工鬼斧何珑玲。卓荦奇功秦太守，大字箴铭垂建久。自汉遵循迄于今，水利农田泽非偶。须臾独立动心魄，訇訇澒洞震百脉。滔滔日下竞东流，举手欲挽无长策。名区胜地资流览，四面云峰判深浅。左有离堆右青城，西来爽气长空卷。人生燕乐无几时，廊庙江湖任所之。古人已矣今不作，前瞻后顾难自持。吁嗟乎，我总明德伤远道，我借江亭舒怀抱。醉后狂歌问水滨，浊流那及清流好。安得乘风破浪决百川，力回狂澜于既倒。
