三冬贫嫠怨（近现代·胡念祖）　　七言律诗　押支韵	谁料人生到此时，贫嫠无药病常危。经宵敝帐惟亲火，破灶生薪每断炊。十指皴来针线苦，一灯挑尽雪风欺。望夫空化山头石，弱女相依未有儿。
红荷湖初夏（近现代·胡念祖）　　七言绝句　押阳韵	翠竹如山午亦凉，空明池水净天光。小塘别有人间世，试听蛙声水一方。
乱后还怡堂王联甫过访（近现代·胡念祖）　　七言绝句　押麻韵	各经离乱各忘家，二月相逢正落花。欲语平生无限事，白头何忍算年华。
寒食（近现代·胡念祖）　　七言绝句　押元韵	寒食东风客出门，平原在望欲消魂。自从野陌英雄起，几处荒茔见子孙。
乱后还怡堂（近现代·胡念祖）　　七言绝句　押阳韵	池馆依然百草香，房栊深锁度斜阳。不堪去日成陈迹，小影沧桑梦一场。
