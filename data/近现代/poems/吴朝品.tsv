感事（近现代·吴朝品）　　五言律诗　押青韵	败北桑乾水，焚烧碧血腥。徵兵无劲旅，几辈泣新亭。时也军如墨，天乎醉未醒。髑髅诸战骨，磷火一般青。
学舍创自乾隆辛丑二月荒废不可居因修葺之（近现代·吴朝品）　　七言律诗　押蒸韵	广文官舍冷于冰，苜蓿长斋似老僧。自笑牵萝聊补屋，惟期曲木尽从绳。酒钱牢落苏司业，风味萧疏王右丞。守静安贫元是福，夜凉禅诵喜篝灯。
人日登玄武山晚归至东山寺（近现代·吴朝品）　　七言律诗　押歌韵	刘伶嗜酒醉颜酡，灵运游山爱薜萝。春色满前供眼福，禅心无奈问头陀。穿云古殿钟初动，背郭平桥水自波。欲觅长生丹诀处，良辰况是客中过。
丁酉除夕感事（近现代·吴朝品）　　七言律诗　押虞韵	海禁伤心失庙谟，一从互市便胡卢。蚩氓财匮征难减，闲架商愁界已租。议矿本非肥国计，和戎原是辟兵符。澎湖唾手仍逃窜，太息将军负壮图。
江楼晴雪即景用东坡尖叉韵（近现代·吴朝品）　　七言律诗　押盐韵	昨宵雪报雨廉纤，残腊寒威十倍严。何处飞琼迷竹径，漫空屑玉压茅檐。远山黯淡铺丹嶂，老树杈枒挂白盐。我怪嫣红梅耐冷，居然粉态簇眉尖。
独坐咏怀（近现代·吴朝品）　　七言律诗　押覃韵	书淫传癖我何堪，野术肉芝味旧谙。独坐似禅持戒律，菲材弃世偶玄谈。未逢詹尹机难卜，暂学渊明酒半酣。十哭成都寥落恨，涸鳞枉自奋龙潭。
庚子九日同人集李杜祠登春酣亭述怀（近现代·吴朝品）　　七言律诗　押侵韵	原野萧疏秋气深，黄花时节快登临。郑虔冷落偏佳趣，阮籍佯狂实苦心。同辈联翩争赌酒，胜游得意好题襟。伤怀独怨王夷甫，坐使神州半陆沉。
春日谒李杜祠（近现代·吴朝品）　　七言律诗　押阳韵	文章大匠冠三唐，一第无成事可伤。天上星精从此谪，人间诗史尚为郎。豪吟今古双词客，浪迹乾坤二草堂。春树满溪花满院，攀萝倚石为谁狂。
有感（近现代·吴朝品）　　七言律诗　押庚韵	万贵千奢衣锦荣，浮云流电总虚名。久为羁客诗常瘦，读罢离骚恨未平。架上六经研旧业，眼前五斗醉先生。土龙刍狗诚何用，道侣相逢学耦耕。
