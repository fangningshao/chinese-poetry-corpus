送蓬仙兄返里有感 其二（近现代·周恩来）　　五言律诗　押歌韵	东风催异客，南浦唱骊歌。转眼人千里，消魂梦一柯。星离成恨事，云散奈愁何。欣喜前尘影，因缘文字多。
送蓬仙兄返里有感 其一（近现代·周恩来）　　七言律诗　押先韵	相逢萍水亦前缘，负笈津门岂偶然。扪虱倾谈惊四座，持螯下酒话当年。险夷不变应尝胆，道义争担敢息肩。待得归农功满日，他年预卜买邻钱。
春日偶成（近现代·周恩来）　　五言绝句　押冬韵	极目青郊外，烟霾布正浓。中原方逐鹿，博浪踵相踪。
春日偶成（近现代·周恩来）　　五言绝句　押先韵	樱花红陌上，柳叶绿池边。燕子声声里，相思又一年。
无题（近现代·周恩来）　　七言绝句　押东韵	大江歌罢掉头东，邃密群科济世穷。面壁十年图壁破，难愁蹈海亦英雄。
次皞如夫子伤时事原韵（近现代·周恩来）　　七言绝句　押文韵	茫茫大陆起风云，举国昏沉岂足云。最是伤心秋又到，虫声唧唧不堪闻。
为江南死国难者志哀（近现代·周恩来）	千古奇冤，江南一叶。同室操戈，相煎何急？
