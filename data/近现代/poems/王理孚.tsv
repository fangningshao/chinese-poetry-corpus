八声甘州 辛酉上巳，铁尊道尹与慎社同仁公祭孤屿文丞相祠，即集澄鲜阁禊饮（近现代·王理孚）	快登临丞相旧祠堂，下马气如虹。看大江东去，沧波万里，淘尽英雄。留得赵家尺土，支雨复支风。问精灵何处，双塔摩空。我亦乌衣子弟，怅兰亭已矣，兔窟狐丛。况重三令节，春去怪匆匆。最难逢、风流裙屐，修禊事、觞咏起江东。莽回首，重提旧事，鹃血啼红。
红娘子 余杭王梅伯，昔同议席，今为驻瓯清理沙涂局长。作此调之（近现代·王理孚）	同坐三生石。俯仰成陈迹。楚剑一挥，之江水折。万头俱白。笑王郎、青眼发高歌，剩须眉似戟。忽忽星霜易。把晤临江宅。我觉天高，君嫌地瘠。两情脉脉。问海鸥、何事更相疑，说有人争席。
江城子 送啸樵之武林（近现代·王理孚）	与君约略说杭州。蜂无愁。蝶无愁。矮柳高桥，隐隐见红楼。曾是昔年辛苦地，相思切，泪双流。送君又上木兰舟。橹声柔。去难留。细雨斜风，弹指曲江头。知否船娘眠正稳，休打鸭，恐惊鸥。
祝英台 送春（近现代·王理孚）	河阳花，金谷树。处处感迟暮。待奏绿章，乞借春阴护。怪他杜宇千声，晓钟催去。这一种、离情谁诉。休延伫。时当转绿回黄，天亦有情妒。芳草游丝，横断踏歌路。遮莫垂阳万缕，将春绊住。只赢得、一天风雨。
百字令 和铁尊道尹游仙岩作（近现代·王理孚）	兵戈满地，只溪山深处，未经尘污。不负先民分鹤俸，点缀灵湫香火①。谢客风流，逋仙峭特，千载重经过。吟鞭遥指，九天飞下珠唾。曾记白石工词，广平能赋，著个屠沽我。泼墨淋漓梅雨瀑，到此羽衣惊破②。眉妒西颦，心输崔句，下笔终蒐騀。阳春白雪，乃知高曲难和。
蝶恋花 盆中月季折损一枝，憔悴作可怜色，护花者须自忏也（近现代·王理孚）	狼藉东风花落去。燕燕莺莺，有恨无人诉。满地残红收不得，伤心犹说花无主。娇小婷娉如解语。乞护春阴，却被春阴误。万种愁城无可说，从今不咒风和雨。
满江红 王仲平自塞外摄明妃墓影见寄，却题（近现代·王理孚）	如海黄尘，早盼断、家山千叠。不信■、人间青冢，眼前突兀。绝世丹青非误汝，胡沙千载留香骨。对苍茫、凭吊客中身，歌弹铗。谁同击，中流楫。谁同饮，长城窟。剩斜阳衰柳，汉家宫阙。画里江山犹似昨，笳声几怨金瓯缺。怕香魂、销黯不成归，增愁绝。
高阳台 题半樱填词图（近现代·王理孚）	昼掩双铺，春酣半树，停踪海上仙槎。故国回帆，年年梦堕天涯。金樽一任催檀板，笑依然、处士人家。只新添，上枕潮痕，点鬓霜华。一麾人有江湖意，喜官闲载鹤，地小居蜗。留滞诗魂，此邦山水清嘉。词流百辈音尘接，倚清琴、净洗筝琶。更谁传，画稿吟身，卧树飞霞。
忆江南 题三游洞六一题名、山谷题名墨拓（近现代·王理孚）	江汉上，身世感依刘。竹杖芒鞋寻碧落，楚天凉雨续三游。落手得黄欧。多少恨，迁客蜀江头。失喜飘零犹骨肉，双清心迹落东瓯。姓名各千秋①。
虞美人 和彊村先生韵（近现代·王理孚）	云边多少楼台起。谁惜三弓地。飘萧华发不胜簪。倚遍阑干曲曲是何心。痴情愿向花间老。蓦地生烦恼。迷离蝶梦几曾真。偏逐东风似虎送残春。
蝶恋花（近现代·王理孚）	络纬声声寒咽露。懒上鸳机，怕织愁情绪。刀尺秋风催岁暮。征夫犹作辽阳戍。邻女娇痴年十五。未解伤心，那解伤心语。敲断玉钗谁慰汝。挑灯独听芭蕉雨。
扬州慢 题红籁山庄（近现代·王理孚）	山比屏高，屋如舟小，我来占尽秋光。把钟声塔影，收拾付幽窗。湖上红楼尘扑面，寻诗宜此，只怕昏黄。忽如潮、愁起无端，百感茫茫。江山犹昔，怅而今、到处斜阳。听霜杵鲸铿，风铃燕语，似诉兴亡。看到旧题坏壁，倍难忘、宾主沧桑。望美人、隔水溯洄，露白葭苍。
如梦令 旧历除夕（近现代·王理孚）	正苦五穷难送。又报鹤来分俸。清瘦似梅花，愁绝水边三弄。如梦。如梦。爆竹声声雷动。
瑞鹤仙 用黄澹翁韵（近现代·王理孚）	游仙推梦枕。笑几案纵横，乱书难整。何人慰暄冷。有假年易治，杜家钦邺。西京谷永，怪新居、嚣尘市井。惯朝昏、扰扰鱼虾，豪杰百年俱尽。寻省。楚囚相对，满目萧条，河山风景。天高地迥。纵当世有隆准，亦韩彭菹醢，赤松招隐。鸟尽弓藏谁问。只敝裘、烟水桐江，钓台最稳。
买陂塘 戊社六六雅集于厚师斋中，奉命填此（近现代·王理孚）	倚朝霞、龙门天半，九凰山色如染。鸥盟不背江南北，又见文章坛坫。星点点。怪白发尊前，未许风怀减。酒波潋滟。记日与年长，思如潮涌，绮语夺花艳。此间乐，不受形骸拘捡。堆盘争取瓜芡。是谁错记花生日，惆怅晚风菡萏。吾岂敢。当夜禁森严，醉把金吾犯。星稀汉淡。绕白水东城，青灯小阁，风味荔支啖。
水调歌头 戊社八集，分韵得飞字（近现代·王理孚）	载酒酹江月，对客唱杨枝。江山宾主清绝，此会见应稀。天遣秋明似镜，人比潮来有信，佳节莫差池。回首曲江曲，往事不胜悲。种前水，胥后水，水群飞。素车白马塞路，我亦弄潮归。怪底双眸役月，赢得双髯酿雪，意态已全非。吩咐乱涛上，莫打钓鱼矶。
沁园春 纸卷烟，限鱼韵（近现代·王理孚）	玉软香温，情长纸短，蕉心未舒。记寸寸裁匀，千丝藕断，纤纤约住，双指葱腴。片刻绸缪，烟销灰冷，莫怪焚如便弃如。来佳客，又一枝持赠，相对吹嘘。相思有种难锄。心拔了、卷施死复苏。看麝化轻尘，更翻飘堕，蟹行细字，逐个消除。最后三分，抛渠未得，曾染樱唇半点朱。空惆怅，是羡人香草，渺渺愁余。
临江仙 热水瓶，限虞韵（近现代·王理孚）	底事铜瓶不冻，表寒内热中虚。几多渴肺待浇酥。沽春羞玉铸，熨夜笑金涂。勘破镜花水月，何须灌顶醍醐。本来成坏只须臾。温存原宠爱，冷落亦欢娱。
沁园春 菜根，限齐韵，和鲍公素（近现代·王理孚）	大嚼南溪，人归向东，风吹向西。见金尊酒满，花间雅集，霜柑斗大，柳外莺啼。种菜心长，咬根味永，大笑寒酸绝类齑。休回首，怕故宫六代，禾黍高低。一官归去来兮。蔬可茹、田园路未迷。况无心鼎俎，呼鱼作婢，有情眷属，嫁笋为妻。寸寸思量，盘飧辛苦，吩咐牛羊勿践畦。君知否，那朱门粱肉，贱汝如泥。
一萼红 前题，和厚师作（近现代·王理孚）	慰揆携。正英华含咀，韵事隔年题。菜脑生筋，芥苔似臂，登盘纤手柔荑。相识在、酸咸以外，怪吴儿、蒸食误哀梨。毕竟儒生，别饶风味，古寺寒齑。记得春雷未动，趁龙孙眠稳，先破香泥。转眼青青，后来居上，叶苗高与肩齐。难消受、临风摇曳，笑甜头、如蔗只卑栖。遑问锄翁辛苦，霜雪分畦。
