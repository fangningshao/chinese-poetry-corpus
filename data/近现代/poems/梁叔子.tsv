泾滩怀古（近现代·梁叔子）　　七言律诗　押咸韵	刺天碧嶂悬飞瀑，置砦当时此戒严。白絮争趋泾水渡，红旗遥指淯州监。一龛应许祠康训，故老犹能说寇岩。何日龙峨容卜筑，闲从滩上数风帆。
游嘉鱼泉（近现代·梁叔子）　　七言律诗　押先韵	清流碧巘为谁妍，此乐何容许独专。补景尚虚临赋阁，归耕拟办买山钱。幼舆自谓耽泉石，逸少无心问管弦。陈迹推迁资辨證，有人胜纪建军年。
重过沈氏山庄（近现代·梁叔子）　　七言律诗　押阳韵	十日重过绿野堂，平畴秀色转青苍。蜂房割蜜花将歇，犊角穿篱笋渐香。霭霭青烟笼远树，阴阴叠嶂抹斜阳。荒凉满目人间世，始识桃源在故乡。
梅洞泉二首（近现代·梁叔子）　　七言绝句	暗香浮动若为容，一脉流泉见化工。便欲洞中探究竟，蛰龙或恐是梅龙。
