樊口春晚（近现代·苏继祖）　　五言律诗　押先韵	暮气横江白，须臾失钓船。客孤山作伴，帆落鹜惊眠。圃信樊皆柳，鱼多网是鳊。潮痕添也未，岸影认无边。
与清醒子乘快车茶于蛇山归途遇雨（近现代·苏继祖）　　七言律诗	半生辘辘转鸿毛，碾我车尘百感消。瞥眼电分灯火乱，惊心雷撼暮云高。排空不信鳌身重，安坐浑忘骥足劳。倏尔蛇山忻在望，登临一吸大江潮。
秋兴八首（选二） 其二（近现代·苏继祖）　　七言律诗　押麻韵	嘱咐东门莫卖瓜，纷纷争剖祸无涯。张骞未播葡萄种，印度先输米粟花。举世已婴高士癖，欢场犹斗美人靴。鹿鸣且幸今秋罢，极目中原愿望赊。
己亥冬夜梦入大匡即景言怀（近现代·苏继祖）	匡山旧游处，一夕忽飞越。庐舍尚宛然，人物非畴昔。对此发怆怀，功名幻磨蠍。伊谁摄我来，放大光明色。朗如玉山行，雪月涵空绝。千树梨花开，万树琼瑶缀。岩径失险巇，林泉迥澄沏。我心素滓秽，安睹此虚白。将毋山之灵，示我水晶域。一洗万斛尘，皎若青天日。泠然禦风行，怀清而履洁。蝶意栩栩苏，鸿泥冉冉灭。心地一澄鲜，清冷犹在目。哦诗恨未成，挑灯为补足。记曾在山时，异书经我读。风潇雨晦中，白云时往复。出岫山谷清，入岫暝岩穴。乔木咫尺间，过眼迷踪迹。瞬息不曾经，苍然还逼立。以兹识世情，变态诚顷刻。风雨故人来，常为谭咄咄。书空意未终，天姥梦复得。清境不常留，敢烦隃麋墨。眼中云物，梦中雪月，合并写来，天空地阔。吁嗟乎，男儿半世功名蹶，沈吟四顾天地窄。安得清梦一番觉，为我指点前途黑如漆。
读程少门观察拙庵诗草题句寄呈（近现代·苏继祖）	拙庵先生须如铁，尝从宦海凛风节。少年曾上贾生疏，入世誓埋洛中辙。海内悠悠识者谁，逢人捧出赤心热。天为老材但著书，高斋时谱阳春雪。不管人世爱与憎，我陶我真乐泄泄。窍凿混茫吐元音，风雷在空声自烈。汗流籍湜元白僵，羌予那不挢其舌。爽然细绎先生诗，乃其经济之馀屑。君不见晚翠轩前苔痕齧①，抱膝沈吟高稷契。饥溺未遂予心结，吾道非耶将焉说。无怪先生屡蹉跌，士人尚黠不尚直。无怪先生草诗阕，不取其巧独取拙。
秋兴八首（选二） 其一（近现代·苏继祖）　　押阳韵	无端消息动幽窗，万里凉飙接大荒。此景古今同慨喟，有人天地感秕糠。文章黄绢谁承露，宰相黑头我欲霜。莽莽乾坤新大陆，几回搔首叹沧桑。
悲莱阳 是年因加赋暴动邑绅曲诗文出为请命致遭拿办县官亦操之过急大府遂派兵三百前往查办又有吕绅出为调停反被枪毙于是大动公愤立集万人孙抚宝琦当令登莱道痛剿乱民六月六日约计死千馀人生掳百馀人此次剿虔之苦闻系由莱绅王侍郎𥏫密电所致缘王与曲有隙故也六月廿六日恭读痛斥孙抚谕旨为感而悲之（近现代·苏继祖）　　押阳韵	悲哉莱之阳，十室九空何徨徨。官逼民变死相望，连年麦未实仓箱，今年麦又死于霜。租税何由出，奔命走爷娘。乃复事搜括，尽簸秕及糠。一有不应百辱戕，再一疾视违宪章，痛加剿灭如屠羊。吁嗟乎，官以护民反为殃，民生早已鲜盖藏。政以新民反为伥，苛求猛于虎豹狼。况当翊辅有贤王，我民爱戴如圣皇。使宰牧者皆龚黄，毁家纾难容何𥏫。矧为立宪之经常，身非化外焉强梁。昨者县前旗鼓张，政为民困恤不遑，政为民食饱贪囊。冤哉曲诗文，首难当巨创。丧心王侍郎，私怨借公偿。尺一书宵至，十万师昼行。庐舍举烧杀，牺牲尽夺攘。不闻野哭声，但见尸穰穰。谁非蚩蚩圣上氓，遽忍偏栝罹锋铓，使我惄焉增惨怆。昨闻谕旨下，洋洋痛斥腐败之官场。事先不豫为解防，事后一纸蒙庙堂。典刑何在朕方将，民气或者稍可扬。然已无补于死亡，然亦何止一莱阳。
杨翠喜（近现代·苏继祖）	离憾天宫杨白花，孽海渡头段芝草。不知飘荡几经年，罡风振落生烦恼。残芝半段何足贵，竟赚一颗黑龙宝。杨花能断几人肠，竟使王孙位不保。咄咄兰台皂玉狮，未免多事伸牙爪。双雕翼折飞且鸣，惊起鸳鸯酣睡好。毕竟残芝无气力，一经蹴蹋欲枯槁。毕竟杨花似雪花，倏忽消灭形迹渺①。形迹虽渺魔力高，眼见玉狮宫门倒。天津城南哈尔宾，杨花旧日软红尘②。落向席茵等落溷③，竟与王孙作替身。忽伎忽妃忽婢子，使人莫测花之因。我思陈圆圆，兴替系一人。我思赛金花④，和局订一颦⑤。此花毋乃花之鬼，胡为见首不见尾。杨花杨花方妙年，开幕一出已可怜。倾城倾国岂其然，来日方长其勉旃。吁嗟乎，杨翠喜，漫回离憾天，看焜东亚史。倘见王孙收覆水，掩赛追陈将在子。
