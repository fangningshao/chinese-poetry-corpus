百字令 和永嘉夏承焘兄长安见赠韵，时天秋落木，西北兵气销矣（近现代·王陆一）	江山摇落，似宋玉悲余，微辞容冶。不误孤军天下力，往事心头犹画。草檄研冰，移军没雪，笳鼓飘零乍。大风乡里，一时豪意非寡。便数成毁难期，风华自惜，寂寂君休讶。都送故人生死去，不到哀弦陶写。北梦如荒，东林何事，相与樽前话。西窗暗雨，数声清角吹下。
满江红（近现代·王陆一）	大笔青山，换平居、百端交集。还苦受、茫茫友道，撑肠岳立。笺纸不磨疼痛字，石章细染聪明血。定当时、高唳振诸天，天为泣。人才意，刀弦裂。关河在，歌呼歇。甚春风原野，并耕而食。筹策尚虚桑海愿，支持未了军书力。便蒹葭、长倚露车哀，情无极。
金缕曲（近现代·王陆一）	云木相招久。便重来、名园觅句，沧浪濯后。落日荆驼谁致此，付与高楼杯酒。数水碧、年华十九。竹马在床梅昨日，乍悤悤、已向天涯走。还展望，嵯峨首。清华水竹都依旧。自苍茫、故家文物，蔚然深秀。飞上千家啼战伐，何处燃萁煮豆。似这等、吟愁尽有。堂外玉兰清越意，岂成烟、柳色闲叉手。可竟挹，浮邱袖。
庆春泽 俄京纪事（近现代·王陆一）	璧月闲荒，华灯晚剩，繁霜悄变人音。一样横波，微风吹出楼阴。斜阳旗色双鸱外，是从前、浅草停琴。试重临、双桨红栏，容与闲心。还伊宛在情无奈，奈几回明漪，葭荻深深。飞燕飞劳，怜他分到双禽。明窗望去知将睡，又芬凉、长夜沉沉。托微吟、吹雪梨花，域外寒衾。
沁园春 元配于淑贤病殂申江，父死患难友朋之手，三年不敢以闻。祖母创心长别，为此哀辞，淑贤淳化县人，故甘泉宫地也（近现代·王陆一）	一曲离鸾，命弱秋声，凄断素弦。共哀时心俭，商量他岁，随江家远，珍重留仙。少日夫妻，重围形影，强算成婚还四年。从头记，有凉砧搅梦，孤剑啼烟。连翩尽室飘然。还远泪通天台下边。向嵯峨山色，苍茫哭父，春申浦夜，宛转埋泉。雨湿孤燐，衣单下叶，滴滴填心秋漏天。君休念，只浮生苦恨，长傍君前。
金缕曲（近现代·王陆一）	此际添凄楚。共一船、夜凉人静，月痕初吐。身世畸零今未了，忍住悲凉相语。料负尽、生死知己。痛哭佯狂都不是，愿寸心、化尽成灰土。归去也，归何处。深山大泽沉埋路。为从前、饥来驱我，遭逢时故。一曲短歌声泪下，百事今难自已。更莫问、此生愁苦。梦与秋花相对冷，到人间、总被痴肠误。拚委叶，随朝露。
百字令 掌记中央，奉寄夏承焘兄之江大学（近现代·王陆一）	还婴世网，剩穷荒歌哭，归来都废。学得卑鲜时世语，好真琵琶柔媚。七发辞多，百罹逢此，耿耿心难昧。悠悠天地，故人相视憔悴。犹记兵后五陵，疏狂未悔，意气倾酬对。天远难穷花照眼，共挽黄河沉醉。往事尘惊，新游蓬累，那更供雕绘。相思何许，一秋风雨如晦。
沁园春 写感，时去南京，薄游苏淞苕霅间（近现代·王陆一）	投玦空江，采尽蘅芜，长毋相忘。算酣嬉夷坦，累人特甚，芳菲绵恻，误我何妨。千仞青溪，倘容绝世，依旧低徊望下方。人间去，又花吹蕊嚼，荡气回肠。心头断影迷茫。要自检温馨慰所伤。恐紫台归远，声余环佩，青旗势异，胜绝排当。销歇豪华，苍天已死，君看秋来柳最黄。江南赋，莫轻轻指出，城郭斜阳。
金缕曲 僦居南京饮虹园，答张庚由弟兼过从诸友，时民国二十年春也（近现代·王陆一）	欲谢殷勤意。好年华、青袍如草，排来一例。自是雍容吾等在，笑倩花神书字。又慷慨、悲歌而去。却指秦淮如此水，入名都、也有伤心地。春一派，繁弦里。人天三策关何计。竟从前、拂衣都误，我疑非是。只为江山佳丽想，有泪无言而已。更不辨、横波心许。南渡所关双燕子，近乌衣、未是无春气。天下事，还相慰。
百字令 京洛道中和友人作（近现代·王陆一）	柔情似水，向京洛春衣，消除云想。不是黄尘吹意尽，野旷天低人往。城郭花时，衣冠别恨，端与卿相向。惘然生受，灵思无限游漾。倘更一例飘零，竟难为地，芳草江南长。天远仍回莺且倦，一箔啼红催上。仓猝青山，悲凉朱露，事歇还孤掌。秦淮如语，中原珍重凝望。
水调歌头 为张目寒兄题陈树人先生月桂图，在晋祠所画也（近现代·王陆一）	丛树招何许，秋色浩无端。并州剩写微月，天地绝高寒。莫问浮云西北，还让流波吴楚，清露冷谁看。塞草今宵白，人去事初难。一条心，一江水，万重山。相持草莽微命，沉痛向人间。不是披香前殿，散作寻常花影，歌与月重环。风景无殊处，人意谢江关。
沁园春 二十三年中秋，北事书叹（近现代·王陆一）	绝代山川，一望莹然，沉碎未收。正朝衣无策，苍茫民命，长城如芥，取拾通侯。度我阴山，岂惟胡马，何处筹边更有楼。金城柳，问围腰依旧，换了兜牟。盘秋呜咽横流。尚泱莽西风兵气稠。怅兰陵破阵，此声长绝，澶渊飞盖，孤注无由。累卵他年，低头此日，都做文章风节忧。铜仙泪，莫中原明月，侨置杭州。
浣溪沙 有忆俄京旧游（近现代·王陆一）	一段林塘一段心。移船天气旧沉吟。记曾斟酌到春分。自隔红楼天样远，断无青海月初生。空堪兰佩一相闻。
满江红 临春曲（二十四年）（近现代·王陆一）	上国山青，曾俯视、齐梁颜色。何从被、衣冠江左，渐忘河北。雪外巫闾沉痛地，云中骁骑苍茫日。对公卿、铁拨学鲜卑，琵琶急。春不定，天如墨。听打桨，秦淮涩。坠无殊风景，千年谁宅。去住心情红萼忆，低昂裙屐青芜窄。上桥陵、从远哭轩辕，天惊恻。
金缕曲 送刘传中弟赴英国留学（二十四年）（近现代·王陆一）	却放行人去。最悲凉、人天关切，祇今无计。韦曲狂花春无赖，射猎五陵都异。更梦里、闻声何地。翻覆瓜车谁助我，感冰霜、犹得悤悤聚。投袂起，起相视。江山一派销沉意。尽周旋、永嘉人物，寂然风气。谁望柳条边土者，渺渺此怀孤寄。好准拟、国门归绪。行矣艰辛须努力，便沧波、万里天涯是。春月远，天无际。
百字令 夜读靖康续录，风霰撼壁，端忧倚声（近现代·王陆一）	北檀弭节，有将军还辙，北平秋倦。流转混同江气墨，落日大旗风变。白战余兵，红韬偃甲，换尽长城险。匈奴等耳，千年边衅谁剪。几看盟会三朝，降王争长，执戟穹庐免。撤我围场山水外，颜色胭脂啼浅。五国城喧，三垂冈疾。来去黄埃卷。天骄谁族，霜空明月哀远。
庆春泽 南京逢旧时学友，春年域外，不知今日相见之悲也。明月漾水，歌以永之（近现代·王陆一）	绿萼花低，紫绡人倦，长江东去愔愔。水国层波，无穷往事消沉。森松云母车窗路，捻蔷薇、婀娜愁簪。试重寻、春草长堤，深浅红心。霜华入塞今何世，怕归来鸦鬓，不耐愁侵。染蕙成思，还君清泪沉吟。双心待挽秋空证，早芙蓉、凄到如今。数云岑、不睡和衣，缥缈兰襟。
百字令 西湖题楼外楼，时东事方亟，枨楚若无所之。同安耀宸君看画船尽入西泠也（二十五年）（近现代·王陆一）	青山楼外，有暖风吹彻，游人难醉。一带垂堤南渡柳，便数临安春最。城郭清波，招堤灵隐，一种才人慧。谁家瓯脱，中原无此天气。不是娇冶平湖，替人分谤，小谴严初岁。为是十年生聚了，显得丰神修美。射海情孤，格天名陡，有此澄澄水。西泠一往，隔花清角吹未。
金缕曲 邓尉看梅，归舟小停木渎，饮席填词示张庚由、江挈生、安耀宸、赵文炳诸君，兼寄依依、文逸女弟（二十五年）（近现代·王陆一）	草色迟春暖。有柔条、牵衣万缕，春魂初绾。总是垂杨风信里，不比春山平远。甚隔座、送钩人晚。似与花神相绰约，最依依、一叠云难遣。红欲润，衣痕浅。寒梅浓护香如浣。是人生、相逢佳愿，花林明满。邓尉几回行可住，弄水柔桡归缓。更细语、深灯红剪。意太凄凉花太好，定明朝、泪又盈盈泫。珍重约，寸心践。
浣溪沙 南京明陵春望（近现代·王陆一）	樽俎谋官不定忧。艅艎东断海难筹。边声一味蓟门柔。行教地哀朱舜水，填词人吊李升州。传闻邻国玉笙修。
