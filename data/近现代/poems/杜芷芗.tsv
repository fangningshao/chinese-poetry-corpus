春暮郊游（近现代·杜芷芗）　　五言律诗　押庚韵	大地春将暮，芳郊雨乍晴。连娟山态静，澹沱水漪明。花落香幽径，烟横暝翠甍。杖藜归缓缓，百啭听流莺。
梦游虎丘（近现代·杜芷芗）　　七言律诗　押删韵	劳人草草满尘寰，只有诗人梦境闲。月朗散关三五夜，云迷天姥万重山。琼楼惝恍烟霞里，石径崎岖松柏间。说法生公何处去，空留一勺剑池湾。
日本投降世界和平公园开庆祝会感而赋此（近现代·杜芷芗）　　七言律诗	太息中原几陆沉，闲谈往事足酸辛。八年奋斗劳豪士，一旦投降辱矮人。胜利果然操左券，和平于以慰编氓。邦基从此安磐石，指望河山气象新。
感谢冶盦先生借书（近现代·杜芷芗）　　七言律诗　押支韵	图书插架足惊奇，乞借任人无吝思。开卷方知多未读，探源差喜释怀疑。收藏君岂夸千顷，酬赠仆常负二痴。酒后茶余无所事，一编手执胜敲棋。
清明郊游（近现代·杜芷芗）　　七言律诗	淡云漠漠万山含，芳草青青一色酣。扫墓斜坡忙百六，流觞曲水闹重三。莺啼柳外声声啭，燕舞村前语语喃。行遍溪南更溪北，贪寻碑碣入荒庵。
秋末晚眺（近现代·杜芷芗）　　七言律诗　押先韵	携筇闲步夕阳天，万户苍茫起暮烟。密树深篁招鸟宿，层峦曲涧任云眠。辞枝红叶随风舞，傍水黄花映日妍。兴尽徜徉归去也，夜来姑耸作诗肩。
题秋江钓艇图（近现代·杜芷芗）　　七言律诗　押尤韵	荻老沙枯满眼秋，扁舟垂钓逐江流。鸥游水面分鱼乐，雁唳天空动客愁。青笠蒙头风飒飒，绿蓑披背日悠悠。波涛险恶浑无恙，宦海诸公似我不。
中秋夜二首（近现代·杜芷芗）　　七言绝句　押先韵	颓然一醉堕华颠，皓月当空照大千。虫语喧时人语寂，莫嫌露冷早酣眠。
