菩萨蛮（近现代·胡铉）	金陵绮事春如梦。江山愁煞人相送。不敢误行期。临行故故迟。离杯空有泪。未饮宁先醉。芳草碧无情。长程又短程。
长相思（近现代·胡铉）	山程遥。水程遥。柳色青青懒过桥。替人魂也销。风无聊。雨无聊。别后啼痕枕上潮。谁怜风雨宵。
浪淘沙（近现代·胡铉）	门外柳丝柔。羁住春愁。怎生绾得别离舟。江水无情长去去，一味东流。后约强宽忧。珍重言留。梦中料作旧时游。从此相思人甚样，消瘦如秋。
