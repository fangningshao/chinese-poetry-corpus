警世（此诗收于王松《台阳诗话》）七律四则（清末民国初·林豪）　　七言律诗　押尤韵	前人田地后人收，命里无财莫强求。有事不如无事好，出门欢喜入门愁。常将冷眼看螃蟹，莫替儿孙作马牛。一个铜钱四两福，谁人肯向死前休①。
警世（此诗收于王松《台阳诗话》）七律四则 其四（清末民国初·林豪）　　押支韵	黑心人有马儿骑，岂可人无得意时。怕者不来来不怕，疑人莫用用不疑。虾蟆想吃天鹅肉，老虎要吞蝴蝶儿。善恶到头终有报，得便宜是失便宜①。
翁孝子歌（清末民国初·林豪）	竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋①，好将甘旨代参苓。堂上白头朝舞綵，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷。病躯力疾觅佳城，历遍荒山入深谷。那堪哀毁瘦于柴，更阅冰②霜劳似毂。泷冈表后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮（黄美娥编校）。
