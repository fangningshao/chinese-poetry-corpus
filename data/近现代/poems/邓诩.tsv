菩萨蛮·丙寅三月晦，送寂园之柳州，酒边谱此（近现代·邓诩）	送君此日随春去。一杯别酒双行泪。君到柳州城。何如子厚情。柳州千万柳。为问相思否。莫上柳州楼。江流曲曲愁。
西江月·六月廿日同寂园偶过东郊园亭（近现代·邓诩）	何所独无芳草，偶然来踏平芜。与君三载读离骚。已尽向人怀抱。蝶老应忘春矣，蝉高解报秋无。日斜风悄小园孤。且住不如归好。
醉落魄·海珠公园怀寂园象州（近现代·邓诩）	风颦雨弱。暝阴园径添萧索。紫薇花落红阑角。无赖心情，倚遍閒亭阁。谁怜恻恻罗衫薄。采蘋人负秋江约。前欢旧事休提着。题叶诗成，漫把微波托。
