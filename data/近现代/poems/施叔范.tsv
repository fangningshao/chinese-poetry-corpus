鹧鸪先生砚（近现代·施叔范）	将堕头颅刀下夺，草间从无此奇兀。回天力竭鹧鸪黄，遁入萧街卖药活。饥来更鬻无根兰，笔笔风霜起残山。山松日老头垂白，元气排□迸金石。馀生别有天地开，花乳□艳端溪赤。怒艳纷披皆泪花，半入桑田半海涯。鲒□亭圮高文在，读之往往神鬼嗟。海枯晚出澄泥砚，中窟蛟龙手亲选。当年定草万檄书，马背相随共苦战。吁嗟乎，遗民历代推梨洲。仲兮寂寞三百秋，我思其人狂叩头。四明山，黄竹浦，汾河水凝太行土。留此一片稀世珍，韩陵之碑周石鼓。
