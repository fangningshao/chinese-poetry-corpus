浪淘沙·辛酉暮春泛舟西湖，宿雨新霁，光景清绝（近现代末当代初·袁荣法）	垂柳绿阴齐。桃李成蹊。楼台只隔短长堤。无数青山新雨后，烟景凄迷。波蘸碧云低。鸥鹭忘机。轻舟巡遍画桥西。如许春光都负却，斗酒黄鹂。
望海潮·补陁眺海（近现代末当代初·袁荣法）　　押麻韵	连云一白，浮空万绿，天垂四阔周遮。轻浪弄晴，惊涛卷雪，年年洗净寒沙。立尽夕阳斜。正凝思望极，感叹交加。潮去潮来，为谁流恨到天涯。闻根曾隔征笳。换斋鱼夕叩，粥鼓晨挝。兰殿送芳，禅房褪暑，一襟凉思偏赊。波晚浴明霞。荡琳宫梵宇，丹碧千家。何处钟声，古林围暝带栖鸦。
菩萨蛮·拟花间（近现代末当代初·袁荣法）	阑干六曲屏山掩。杏花娇弄燕支脸。睡起鹧鸪啼。璅窗红日西。盈盈杨柳色。端正经年别。悽绝戍楼人。长天连暮云。
菩萨蛮（近现代末当代初·袁荣法）	柳芽花藟清明近。玉楼久绝边庭讯。对镜不成妆。画眉怜黛长。凤帏金带枕。绣被鸳鸯锦。长是误君归。隔墙骢马嘶。
菩萨蛮（近现代末当代初·袁荣法）	满庭梨杏飘香雪。珠帘悄隔玲珑月。斗帐锦流苏。青烟碧玉炉。丽谯更漏促。蜡烬双红烛。粉泪界罗衣。梦君君那知。
菩萨蛮（近现代末当代初·袁荣法）	珊瑚照眼榴花火。压枝末丽真珠颗。新浴午风清。薄罗蝉翼轻。昼长池馆静。触目惊芳信。万绿已如云。等閒过一春。
菩萨蛮（近现代末当代初·袁荣法）	芭蕉初展青鸾尾。芙蕖叶动银塘水。角枕梦魂惊。乱禽啼向人。帕头金凤小。贴面花钿巧。谁为卷罗帏。一双蝴蝶飞。
菩萨蛮（近现代末当代初·袁荣法）	连环窗牖颇黎格。玉人愁聚眉峰碧。银甲坐调筝。鹍弦五险情。沉吟归绣户。掩抑思前度。愿作月华明。清光流照君。
菩萨蛮（近现代末当代初·袁荣法）	重重莲幕温金鸭。砚寒云冻琉璃匣。呵笔画双眉。凝脂匀脸迟。琼壶蕉叶残。拂拂流霞满。醉了不思量。思量须断肠。
菩萨蛮（近现代末当代初·袁荣法）	北枝初蕊南枝发。房栊花气如潮压。支枕理残妆。翠钿零落香。银屏金屈戍。宝幄双鸂鵣。旧曲忍重弹。十三筝雁寒。
望江南（近现代末当代初·袁荣法）	江南住，最好是斜桥。连苑垂杨沉宿雨，绕门流水绿新潮。无地著尘嚣。
踏莎行·隐括梁元帝采莲赋为小词（近现代末当代初·袁荣法）	水溅兰桡，芦侵罗荐。徐回鹢，溪头见。芰荷香里杂衣香，红莲乱却如花面。荇湿沾衫，菱长绕钏。轻移桂棹浮萍绊。芙蓉采得满船归，歌声渐入江南岸。
满江红（近现代末当代初·袁荣法）	如此山川，见说道、金瓯无缺。试屈指、几回吞并，几回分裂。侧耳中原龙虎地，胡笳戍角还呜咽。暗沉吟、往事已如尘，空悽切。勾践耻，当年雪。荆卿恨，何时灭。看行云流水，一时豪杰。千古英雄成败耳，残编青史何须说。到而今、惟有鹊呼风，鹃啼月。
望江南（近现代末当代初·袁荣法）	春归早，十二玉阑中。乍见蔫红迎榖雨，旋惊浓绿数花风。欹枕不成慵。
钗头凤（近现代末当代初·袁荣法）	丝丝柳。纤纤手。问他还记年时否。池塘碧。东风急。日长庭院，倚阑无力。惜。惜。惜。春来又。人依旧。无端佳约成孤负。高楼笛。花狼藉。而今翻觉，怕寻消息。悒。悒。悒。
瑶华·手衣（近现代末当代初·袁荣法）	绵怜袖薄，巾怯罗寒，镇春葱双缩。吴宫遗事，空艳说、仙药不龟曾蓄。红茸才绾，端正与、暖笼纤玉。问为谁、添爇炉薰，惹尽水沉浓馥。温馨隐忆当初，记针重慵拈，丝断难续。轻拢细撚，千万缕、争不牵萦心曲。蓦然分袂，揾透了、泪珠红蔌。待解来、却寄天涯，中有相思盈掬。
并蒂芙蓉·癸亥十月为玉霜题并蒂芙蓉卷子，兼贺其新婚、此调为晁閒斋应制所作自制曲。万氏词律录閒斋此词，换头处第二句末作赏醉。杜筱舫谓以前起第二句律之，当用去上，疑为醉赏之误。今检双照楼覆宋本閒斋琴曲外篇按之，正作醉赏，与杜氏说合。遂悉依原词四声谱之（近现代末当代初·袁荣法）	艳缬秋丛，蔚绛霞半吐，连枝并蒂。环佩碧波心，逞骈影多媚。盈盈晕融笑靥，似与荀池展芳瑞。丽跗粲蕊。算人间、未许千花轻比。临风靓生露脸，恍天浆乍饮，还饶酣思。叶叶倚娉婷，幻仙侣游戏。商量变宫换羽，记曲新添红娘子。镜奁绚美。赚双鸳、妒人欢意。
浣溪沙·甲子元日立春口占书红，次世父韵（近现代末当代初·袁荣法）	甲子真逢元日春。人生能几此佳辰。红椒青韭入时新。一夜筝琶催好雨，九衢车马簇行云。东风渐暖渐宜人。
花心动·清明简曲社诸子为踏青之游（近现代末当代初·袁荣法）	绕过花朝，趁良辰相将，更携樽俎。折柳渡头，挑菜桥边，都是旧曾游处。露桃烟杏知多少，渐撩入、垂杨眉妩。早陌上、钿车宝马，软尘生雾。问讯探芳伴侣。怕似水韶光，易成迟暮。席帽衔杯，策骑寻诗，莫便醉扶归去。风前谁弄桓伊笛，好待我、细吟新句。酒阑候、花阴慢催羯鼓。
惜红衣·甲子上巳，同世父作（近现代末当代初·袁荣法）	雾藟摇红，晴丝弄碧。小园深寂。半亩桐阴，菭花渐堆积。单衣未试，风料峭、余寒无力。悽恻。迢递故乡，索归鸿消息。江南倦客。修禊今朝，携樽展茵席。飞声忽堕，脉脉倚楼笛。多少旧愁新恨，都付玉阑低拍。莫等閒轻负，金谷习池春色。
