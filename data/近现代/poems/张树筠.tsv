咏怀（近现代·张树筠）　　七言律诗　押先韵	浮沉医界几经年，奥义搜求玄又玄。临症细参新脉理，处方端本内经篇。敢因世浊砭针下，幸有儿痴衣钵传。田舍差堪蔽风雨，常依老母乐陶然。
书怀（近现代·张树筠）　　七言律诗　押庚韵	据砚为田仗笔耕，室家累我苦经营。随身囊橐羞还涩，过手银钱满腹倾。晚岁儿孙多异宠，衰年夫妇尽虚名。生平嗜好惟医药，苦下功夫学未成。
寄慨（近现代·张树筠）　　七言律诗　押侵韵	幽人岂故乐泉林，只为明珠遇暗沉。冯客空弹穷路铗，蔡郎罔办爨时琴。寥寥世上谁知己，磅礴腔中剩赤心。觅得费公壶内地，隐身较比入山深。
自嘲（近现代·张树筠）　　七言绝句	卖药韩康岂自卑，英雄难免被贫驱。囊中纵有珍奇品，取次尝来不疗饥。
种花（近现代·张树筠）　　七言绝句　押侵韵	地近山泉水易浸，淡云微雨况春深。庭前有隙花栽满，留得墙阴种玉簪。
双猫对语（近现代·张树筠）　　七言绝句　押微韵	年髦曾经过古稀，回思前事是耶非。叹今鼷辈纷然过，遇我应难插翅飞。
题张锡纯《医学衷中参西录》第三期（近现代·张树筠）　　七言绝句	忆在荆门睹此书，精言名论近今无。署名喜出同宗手，一脉相传绍汉初。
