八月以盗警奔成都道上口占（近现代·黄洪冕）　　七言律诗	群盗如毛可浩叹，举家灯火不团圆。一天风雨出门去，满地萑苻行路难。约略轻装童臂健，荒凉小店客身单。遥思母老兼衰病，此后凭书好问安。
锦城感怀（近现代·黄洪冕）　　七言律诗　押支韵	客里干戈久废诗，消愁恰与酒相宜。著书愿见升平日，有梦频牵大小儿。辛苦半生人易老，疮痍满目药难医。家山未得平安信，莫定归期慰别离。
移居（近现代·黄洪冕）　　七言律诗　押歌韵	聊凭梵宇作行窝，一榻依然万卷罗。深巷故人通屐少，小楼明月得秋多。避兵赁屋堪容膝，借竹遮檐当补萝。慧剑破除烦恼去，高情只许契维摩。
春日感兴呈朱青长先生（近现代·黄洪冕）　　七言律诗　押删韵	香初茶半共僧闲，时有幽人一叩关。贴地好花开更落，摩空飞鸟倦知还。绿波潋潋春生水，白发萧萧雪满山。我不逃禅偏好静，老年不改此疏顽。
丁卯除日（近现代·黄洪冕）　　七言律诗　押先韵	蓉城一岁竟三迁，到处栖迟佛有缘。居近空林开别舍，经传两地累终年。迎春夜听沿街鼓，压岁儿分润笔钱。小住家园刚十日，诗思多在锦江边。
即事（近现代·黄洪冕）　　七言绝句　押寒韵	不受人怜自得欢，老来未改此儒酸。投书欲作干求语，终夜沉思下笔难。
茶罢市（近现代·黄洪冕）　　押纸韵	淩晨唇舌焦，买茶呼童起。空携铜瓶归，言告茶罢市。忍此须臾渴，摇摇心不止。生有嗜茶癖，不减玉川子。日对一瓯雪，清香漱牙齿。为之消烦愁，为之涤尘滓。有时清诗肠，冰雪浮寸纸。聊以沁吾脾，不妨厄于水。念彼城中人，解渴尤赖此。官府命令来，茶捐加累累。上命不敢非，亦复不敢是。遂令卖茶人，闭户竟率尔。当兹酷暑时，破睡宜乌嘴。处处歇茶烟，相如渴几死。我本爱酪奴，夺去谁之使。烦愁苦莫消，尘滓高于垒。心迹不双清，诗安获妙理。日惟扃禅扉，检点茶经史。云脚香融融，活火煎竹里。
朝鲜金一浩先生以笺纸索书赋赠长句（近现代·黄洪冕）	金冈山在三韩东，山色云气青濛濛。环以大同之江水，拔地一万二千峰。中有人兮美如玉，夷齐千载景高躅。河山破碎天冥冥，穷途耻食周家粟。峨舸大艑过三湘，瞿塘走险巫陕长。囊琴溅泪而惊心，室家安得敉常羊。君独啸歌种蔬适锦里，我居铜山西奥钻故纸。老屋临荒江，养晦获所止。今值娱暮年，隐居长安市。雅抱聆希声，一卷披兰芷。何当斩蓬心，坐随明月所。共倾雪一瓯，清谭掌快抵。
长歌一首赠刘师亮（近现代·黄洪冕）	倏忽好事沾沾喜，窍凿七日混沌死。谲云弧电相追随，万怪森森犹不止。海水荡荡摇苍波，妖雾喷蚩尤，毒焰张尸罗。疑是女娲一日七十变，豨韦绝迹人无何。从此狂儒諔诡倾康庄，大主破裂言荒唐。腐儒钳口不敢说，埋头缩颈随低昂。卯金之子卮言日出和天倪，谭言微中工滑稽。胸中燃犀照百怪，笔阔一尺锋如锥。才人词人顿首拜，言者无罪闻者戒。谈天衍，雕龙奭，炙毂过髡同沆瀣。昨日把臂双龙池，匡衡说诗解人颐。曼倩射覆覆悉中，蒙庄寓言言皆奇。尺席茫茫有万古，万古自得无人知。嗟予六十近老朽，自有此生无此友。示我恢谐史一篇，令人睢盱笑垂首。吁嗟乎，乌台诗案其前事，乱世危言宵小忌。惟善其辞无怨怼，君不见刘四骂人人不恚。
