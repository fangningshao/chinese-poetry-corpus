辛卯十月归次浒山铺（清·赵钧彤）　　七言律诗　押删韵	墨王亭畔荻芦删，放眼湖天旷莽间。渔艇远横衰草岸，人家低占夕阳山。残香寂寂荷千顷，秋色年年柳几弯。却叹征车待明发，故园空得暂时还。
哈密（清·赵钧彤）　　七言律诗　押虞韵	横扼新疆万里途，城门高榜古伊吾。雪撑天北羊头坂，泉注山南牛尾湖。野圃逢年瓜当饭，旗亭饷客茗炊酥。缠头王子台宫迥，牖户东开望上都。
元宵次镇西府题二绝句（清·赵钧彤）　　七言绝句　押蒸韵	六鳌双凤颂声兴，火树银花丽句称。争意元宵有生面，雪山坳里上春灯。
卒戍发伊犁东归（清·赵钧彤）	萋萋塞外草，寒沙无深根。加以牛羊践，重以烈火焚。一冬久不死，复与春风新。春风自皇都，万里释逋臣。东向再拜起，欲语声且吞。不知当何为，但有涕泪纷。上堂交簿书，元戎劳语温。下堂解佩刀，长揖辞官军。自惟多疚躬，赦宥邀殊恩。所愧犬马齿，十无二三存。岂复及鞭策，但得长苦辛。生少南山田，死没东海漘。
