题李文石校经图小影（清·吴保清）	人生任天机，至理靡不通。静观群动息，冰雪澄其胸。读书观大略，精力穿苍穹。久之神悟澈，运用嘻无穷。玉溪学獭祭，彭城工雕龙。挦扯章句间，毋乃愧称雄。君负奇特才，矫若挺长松。弱龄破万卷，谈笑座生风。摇笔起山岳，突兀撑晴空。业邃勤自韬，随意图其踪。有画不必展，有书姑弗攻。卷石可徙倚，草色方青葱。顺时适至性，怀抱方惺忪。仿佛王逸少，啸傲会稽东。又如诸葛子，抱膝吟隆中。或方黄叔度，或拟郭林宗。我独摅臆断，纯仁忠彦同。会心不在远，相对双梧桐。
