涿州（清·吴曾贯）　　五言律诗　押尤韵	天意开刀剑，皇风肇冕旒。至今过涿鹿，终古怨蚩尤。慷慨寻遗迹，苍茫感素秋。羡他五陵客，生近帝王州。
平原咏东方曼倩（清·吴曾贯）　　押马韵	先生古贤豪，和风师柳下。大隐在朝廷，区区陋岩野。夭矫云中龙，胸怀相吞泻。晦迹托神仙，游戏亦聊且。焉有旷达人，妄想长生者。试观诫予诗，庭训斯无假。
杜家庙古梓行（清·吴曾贯）	杜家庙前古梓树，阅历岁年不知数。直从崖底出崖巅，偃蹇轮囷踞当路。黛色千寻撑碧空，苍皮百尺磨青铜。宵来蓦地作雷雨，知是枝叶摇天风。川岳钟灵生奇杰，千百万中得其一。何意双龙此蜿蜒，短长大小相俦匹。其上闻有神灵栖，云旂飘瞥雾马嘶。枌榆父老勤作社，神箫巫鼓相挨挤。间言仁庙南巡事，鸾皇发声著神异。至今铁牌题识明，康熙三十八年铸。乃知人物贵负奇，遭逢不计早与迟。此树托根几百载，始得躬逢敕护时。又知持地慎毋苟，寄托乾坤期不朽。假令野火得烧空，焉得长翘行客首。徘徊瞻望一咨嗟，灵气郁郁生枝丫。丞相柏生锦官宅，窦氏桂老燕山家。力支大厦诚能荷，莫向风尘愁坎坷。却怜生长匠石门，材不材间犹剩我。
