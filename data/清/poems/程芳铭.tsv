拟登泰山怀古（清·程芳铭）　　七言律诗　押灰韵	神房阿阁谺然开，玉策金函访道来。不是秦皇能羽化，岂知汉帝有仙才。燕齐怪士空闻语，辽海仙人候不回。自是鼎湖龙去杳，山形终古隔蓬莱。
玉山草堂歌（清·程芳铭）	杨柳萧疏拂绮窗，芙蓉烂漫开秋江。凉月娟娟露华白，渔歌欸乃歌轻艭。玉缸香泛流霞席，搊筝小伎来迎客。素手高擎鹦鹉杯，朱唇低按《霓裳》拍。此时月色明秋河，芗泽微闻酒更多。麻笺已度《花游曲》，苍玉重翻铁笛歌。纪昔流传玉山第，舞榭歌楼绵藻丽。更筑幽居号草堂，奇禽珍玩开清閟。桐帽棕鞋去不还，余钱买郭惟青山。鸳鸯弹尽《骊驹》曲，鸂𪄠空栖流水湾。几年佳处题名改，旧址犹留玉峰在。赐第新开菉竹堂，忠贞并入青编载。三百年来忆胜游，渔庄台榭成墟丘。芙蓉落尽红颜色，杨柳飘残过客愁。马鞍山前十里路，禾黍秋风起烟雾。学士徒瞻顾相祠，行人但识归公墓。文庄旧宅已苍凉，郑氏园林亦久荒。茜泾西望界溪水，湘湖云树俱茫茫。
铜雀台（清·程芳铭）　　押灰韵	漳水东流去不回，穗纬寂寞鸟啼哀。夕阳一片西陵土，曾见宫人歌吹来。
少年行（清·程芳铭）　　押先韵	玉勒金羁百万钱，五陵车骑日翩翩。乐游原畔争相问，一曲胡姬酒肆眠。
