燕子矶（清·曾元澄）　　七言律诗　押萧韵	大观亭外石尤骄，万里风涛一望遥。山势南来归锁钥，江声东去撼金焦。上游形胜留荒垒，六代兴亡阅暮潮。燕子飞来遗忏在，好将余恨话前朝。
平山堂（清·曾元澄）	舣舟入林径，苍然岚气生。湖流欲尽处，楼阁凌虚明。好山解招客，夹道松桧青。缘径造平麓，上有庭宇清。眷怀庐陵公，昔日斯堂成。隔江诸峰峦，平视如弟兄。奔赴入堂下，一一排云屏。风流贤守意，亮抱山林情。乃知见地高，驱役群山灵。我来拜公像，石壁多题铭。短垣杂花倚，隔树春禽鸣。额堂仰画肚，隶迹留遗馨。眼底更平望，列岫青冥冥。悄然泉石境，珍重千秋名。醉翁真意在，不独环滁亭。
