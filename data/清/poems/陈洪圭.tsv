石榴花（清·陈洪圭）　　五言排律　押麻韵	蕤宾初应律，安石丽榴花。雨染红疑蘸，日烘色倍嘉。煌煌枝似火，烁烁蕊侵霞。眼著朱阑耀，辉连赤玉誇。丹房标石苑，绛种忆张槎。摇曳堪凝目，陆离映翠华（黄美娥编校）。
泛舟莲潭赏荷花（清·陈洪圭）　　五言排律	丛妍呈绿渚，烟景缀花朝。沦皱枝微蘸，波光影细描。落英鱼认饵，浮叶蚁为舠①。浥露斜偎岸，迎风弱俯桥。低垂香欲滴，回映态如招。延伫寻芳处，婀娜入短桡（黄美娥编校）。
