冬日游林虑观珍珠帘（清·毛际可）　　五言律诗　押齐韵	丹嶂何年剖，悬流万仞溪。峰晴留古雪，石怒抱寒霓。小径攀藤滑，危亭俯树低。天台差共拟，翘首石城西。
游上黄华寺（清·毛际可）　　五言律诗　押尤韵	半日寻钟至，微茫路可求。岩危如欲坠，水缓不成流。草静栖寒鹿，林空集暮鸠。白云飞欲尽，月上碧山头。
渡黄河（清·毛际可）　　押歌韵	晨兴理轻策，咫尺阻长河。是时当伏秋，激浪涌嵯峨。中流风怒号，嘘吸愁鲸鼍。同侣皆动色，将伯欲如何。舟子谈笑馀，顾视颜愈和。扬帆复理楫，枕席恬然过。始知镇定力，可以靖风波。谋事苟若是，经营岂在多。
仙人沈香船歌（清·毛际可）	仙人鼓棹空中举，飞上重岩斟桂醑。夜深沈醉堕岩前，忘却仙舟在何处。七尺寒玉凝紫脂，沈香之号恐传疑。波间似有蛟龙护，月落澄潭雾起时。至今陈迹已千载，苔纹藓绣生幽采。行人日日见仙舟，仙舟日见行人改。吁嗟乎！化工奇谲何所无，儒生鲜见徒惊呼。君不见昔人凿井逢篙楫，年月犹书吴赤乌。
