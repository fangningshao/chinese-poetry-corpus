节妇吟（清·谢应之）　　押阳韵	冷然秋风生，蟋蟀鸣东厢。繁霜陨木叶，庭草凄以黄。凌晨甫盥栉，曳履登高堂。翁姥两年耄，独居不可长。仰视浮云驰，孤雁凌虚翔。妇心不可见，昭昭白日光。殷勤谢翁姥，涕泣归空房。
唐襄文读书楼歌（清·谢应之）	吾言楼东懒云阁，飞甍四起相连属。楼畔槎丫森古木，皂箧树大刚十围，紫藤盘绕垂溪湄。梨花如雪当昼开，朱阑拂拂清风来。襄文读书于此楼，经文纬武缥缃求。儒者知兵足韬略，志意不与常人侔。经义溯源在北宋，胜朝取士神机用。前有守溪后震川，先生并峙成三人。半山颍滨此正传，思泉精诣难比肩。古文亦称大作手，但恨词气犹伤繁。分宜当国窃权柄，钤山文序滋浮言。泉石百年几易主，此人此楼共千古。文介大书刻石存，鸾飘凤泊蛟螭舞。我亦读书寓此楼，当空叱咤惊风雨。斯文日逐江河下，帷幄何人能御侮。先生坟墓咫尺间，翁仲依稀夜深语。
