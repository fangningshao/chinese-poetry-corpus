送蔡生归天平庄（清·孔继鑅）　　七言律诗　押庚韵	频年楚粤失春耕，花柳淮东岁又更。愁里新烽侵海色，酒边哀角乱江声。室家飘泊悲尘土，肝胆凄凉向友生。今日桃源杳何处，一桡相送远湖城。
重过露筋祠作（清·孔继鑅）　　七言律诗　押歌韵	二载灵祠百往过，苔墙袅袅旧垂萝。满川霜色风裳冷，万木秋声水殿多。隔县烟波闻野哭，穷湖门巷自渔歌。劳人短鬓今逾白，兵气南天近若何。
