浣溪沙（清·丁榕）	才过清明上巳天。莺喉渐老柳飞绵。东风吹送雨廉纤。懊恼一春愁里过，未曾把酒杏花前。江干闲煞木兰船。
采桑子（清·丁榕）	琼楼晓起银屏冻，莫倚危阑。又倚危阑。雁送西风扑面寒。声声碎玉鸣檐铁，怕说心酸。早已心酸。冰雪关河去住难。
苏幕遮（清·丁榕）	暮寒生，香雾重。芳草春迟，未透阶儿缝。疏影横窗偏耐冻。新月多情，又把花枝弄。夜方长，谁与共。枉刺鸳鸯，绣被还孤拥。听得箫声天外送。何日秦楼，携手骑双凤。
满庭芳（清·丁榕）	雨酿轻寒，风催小霁，一庭夜合开齐。琐窗梦醒，恰恰乳莺啼。最是乌衣无赖，晶帘畔、污遍芹泥。情何限、玉笙吹罢，独倚画阑西。天涯。归信杳，裙腰芳草，绿满长堤。对蕉书半展，如见封题。向晚新萤飞度，穿珠箔、欲上还低。翻输与、锦鸳狎水，双宿又双栖。
木兰花慢 新月（清·丁榕）	柳梢光半吐，残雨歇，小庭幽。似镜匣微开，才呈一线，试照琼楼。姮娥谅多幽恨，淡眉痕曲写远山愁。想见金波荡漾，潜鳞也怯吞钩。象梳斜傍玉搔头。绮阁晚妆收。正云母屏空，水晶帘卷，独倚箜篌。清辉未能久驻，怅黄昏寂寞思悠悠。谁炷心香遥拜，背人细语无休。
