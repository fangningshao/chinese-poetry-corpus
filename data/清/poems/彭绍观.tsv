旌赠道衔四川崇庆知州理斋常君殉节诗（清·彭绍观）	维昔岁丁丑，与君同甲科。文章脱手成，列宿心胸罗。长身擅骑射，论史如悬河。爱君性豪迈，得藉他山磨。一别逾十年，远宦到蜀巴。侧闻循吏声，善政真无苛。麦献两岐瑞，衢遍五裤歌。百里既悦服，上考应褒嘉。其时两金川，妄跳井底蛙。王师劳挞伐，列幕屯坡陀。檄君专转粮，三岁军无哗。绩最擢州牧，留以守饷车。逆酋肆狡诈，恃险奋鼠牙。夜伺昔岭营，徒党纷如麻。君知势不支，大呼挺镆铘。连斫数贼首，贼众惊且呀。嗟哉寡敌众，嚼齿不自亚。□期马革裹，誓作厉鬼诃。立节酬国恩，馀勇干云霞。文臣乃如此，稽古何以加。睢阳气浩浩，常山郁峨峨。义烈堪鼎足，史册千秋誇。将军天上来，无敢遁六骡。大功既告蒇，磔彼群幺䯢。旌忠为建祠，给帑恤君家。赠官特荫子，继起皆菁莪。令名垂不朽，慰报亦已多。瓣香招毅魂，归来天之涯。
