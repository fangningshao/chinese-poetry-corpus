自题国朝诗铎（清·张应昌）	吾儒吐言辞，于世期有济。岂徒累篇牍，月露风云字。乐府爱香山，陈事比贾谊。诗史称少陵，《三别》与《三吏》。文昌仲初俦，歌行亦其类。上德宣忠孝，下情通讽刺。闻者足警戒，言者无罪戾。箴诵师蒙职，兴观惩劝义。圣代求昌言，交儆励图治。咨诹拾阙遗，拜献补偏敝。惜哉充栋编，纷若散珠碎。不免闻见遗，曷资韦弦佩。披拣集众益，民生暨吏事。以充铭座词，以为采风备。
自题国朝诗正气集（清·张应昌）　　押阳韵	忠孝节义事，史传志乘详。咏叹兴感易，重此歌诗章。所以载笔者，联珠标群芳。英辞鼓正气，岂惟阐幽光。往古难尽数，断自今虞唐。醇化二百载，盛碑碣祠坊。但计歌诗篇，万首罗琳琅。所见择尤雅，阙者待补亡。一读一击节，其气至大刚。比日星河岳，如芝兰鸾皇。教痒塾妇孺，播管弦宫商。油然孝弟生，幡然顽懦良。胜彼志传文，长吟沁肝肠。愿传万本读，振世扶纲常。
