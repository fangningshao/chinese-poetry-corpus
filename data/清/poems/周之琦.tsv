移居日偶得小诗（清·周之琦）　　七言绝句　押微韵	旧宅移来柳一枝，连番膏雨助生机。可能身作桓宣武，看得腰支到十围。
临江仙（清·周之琦）	一架藤阴留不得，珠巢无处寻踪。绣衣著了抗尘容。向来殊落落，此别转匆匆。十载长安多胜侣，频番酒绿灯红。而今心事更谁同。秋怀纨扇月，春梦玉柯风。
瑞鹤仙 忆京寓藤花作（清·周之琦）	晓寒欺绣幕。过啼鴂光阴，离愁萧索。新词寄归鹤。奈书传阆苑，信音辽邈。纤枝翠络。料此际、垂垂绽萼。尽飘零、客燕天涯，长忆紫茸檐角。兰杓。浮红泛绿，摘艳吟香，与花同酌。华胥梦觉。赏心事，忍抛却。想闲庭多少，游蜂戏蝶，未肯襟期漫托。但年年、吹冷东风，自开自落。
木兰花慢 支机石（清·周之琦）	笋舆寻胜赏，讶神物、寄烟寰。想槎客携归，星娥赠与，仙骨珊珊。斓斑。艳称蜀锦，问七襄何似五云端。幻迹谁云可转，灵心好在无言。禅关。尚识孱颜。清露湿、翠屏闲。但怅望、吹笙迟回弄杼，梦冷银湾。相看。绛霄路迥，叹红尘沦谪几时还。回首珠宫玉宇，凄凉天上人间。
陌上花 薛涛井（清·周之琦）	高唐梦后朝云，留下楚台遗韵。一曲琴心，容易翠翘偷近。玉蝉金雀嬉游处，千古风流无尽。赋闲情、况有巴笺十色，待题幽恨。向回栏、更倚瓶沈信杳，且喜银床堪认。照影婵娟，谁似扫眉人俊。枇杷花落闲门闭，冶思空传兰讯。锦江春、付与楼阴修竹，几堆香粉。
永遇乐 成都武候祠（清·周之琦）	天设岩疆，井蛙亡后，形胜谁据。半壁经营，两朝开济，再世生伊吕。炎灵邈矣，讴思未沫，长诵大名千古。任辛毗、军门仗节，笑他畏蜀如虎。星芒骤落，降笺草草，拱手河山输与。邺下称尊，江东并列，史笔吾无取。锦官城外，云车风马，想像翠华来处。凭君看、荒陵咫尺，尚留汉土。
霜叶飞 伯兄之戚已更岁矣，笏侄自粤归汴，由汴来蜀，泫然赋此（清·周之琦）	素冠衔涕，重相见，伤心尘面憔悴。去年轻趁片帆风，送箭波长逝。甚浃月、珠江戾止。无端啼湿春鹃泪。但爱日庭前，且幸得、孤雏侍侧，馨膳聊慰。追念妙墨渊云，香名早饮，共说平步千里。盛筵烧尾只须臾，奈镜蓉空萎。叹寂寂乡园梦里，郊祁忍更论前事。听雁声、哀弦外，只影天涯，断魂谁倚。
祝英台近（清·周之琦）	选佳辰，携俊侣，重问草堂路。红萼无言，春色已如许。相看萝幌低垂，蕙烟轻飏，忽省忆、皇华人语。浣花句。同是沦落天涯，应教侍尊俎。团扇家家，不少瓣香处。须令翠羽声中，寒泉一盏，但遥指、城南韦杜。
玉漏迟 夜话尹竹农同年署斋（清·周之琦）	夜寒莲漏悄。纹疏静掩，铜荷低照。迅羽光阴，心事漫传青鸟。梦里长安片月，更愁里、天涯芳草。还自恼。云窗雾阁，庾尘谁扫。何处唤酒银釭，听小管清声，素弦凄调。艳冶追寻，争似寸笺吟好。计日东风破冷，又相对、春山一笑。芳信早。梅花几枝开了。
鹧鸪天 绵州道中（清·周之琦）	五见樱桃梦欲阑。蚕丛容易片云还。飞凫已觉天衢近，归骑安知蜀道难。凉意浃，露痕乾。不辞侵晓跨征鞍。轻衫小扇绵州路，瓦鼓听歌豆子山。
夜半乐 夜趋剑阁，中途大雷雨侵，晨始抵宿处（清·周之琦）	暮天畏景将下，轻阴城郭，催唤雕鞍去。到万笏尖峰，晚凉佳处。坏云渐展，狂飙骤发，片时丹嶂冥迷，绛河倾注。更迎面、砰轰震雷鼓。闇中磴道曲折，蚁磨惊旋，马蹄愁误。怕小小、篮舆山灵留住。乱流趋壑，崩厓转石，一肩稳载吟魂，等闲偷度。哓钟外、羊肠忍回顾。卧想今夕，犯险虚劳，快心终阻。行不得、空惭鹧鸪语。耐炎曦、休恨汗湿齐纨缕。还偻指、几日消烦暑。邵平瓜买青门路。
天香 留候祠在紫柏山下，泉皆穿地而出，盘花旋竹，泠泠有声，秦栈中佳境也（清·周之琦）	石罅跳珠，墙阴漱玉，虚堂半枕湍濑。倦客栖迟，征途热恼，顿觉凉生襟带。螺鬟秀倚，想上有、餐霞人在。几阵天风细响，吹将凤笙仙籁。留封旧游未改。寄冥鸿、渺然尘外。来往赤松栖处，片云无碍。好约他年借榻。待尽启、轩窗面苍霭。万叠烟岚，芝英试采。
高阳台 汉茂陵（清·周之琦）	宛马吟愁，粤鸡啼恨，流虹休问猗兰。丹鼎龙归，一丘空指苍烟。蒲轮正好贤良聚，奈褰裳、海上仙山。甚蓬莱，误了阿房，重误甘泉。神君帐里知何语，但返魂香烬，枉赋哀蝉。五柞鹃声，负他桃熟千年。谁论朱鸟窗中事，剩初明、泪洒通天。最难禁，玉椀凄凉，宛在人间。
夏初临 雨行蒲州道中有忆（清·周之琦）	润裛鞭丝，冷侵衣袂，条山吹雨冥冥。才过梅黄，千林点滴秋声。客怀已是凄清。况征途、流潦纵横。风陵回首，莲峰翠鬟，犹隐云屏。飞蓬自去，倚竹仍留，小窗絮语，灯火青荧。荷花桂子，人间何处西泠。短堠长亭。数邮奁、听彻兰更。泪痕凝。钱江到时，看取吴绫。
月华清 骊山温泉（清·周之琦）	椒殿含春，兰汤试暖，华清鸾驭曾迓。一掬鸳波，还见粉云吹麝。倚丹台、金屋装成，漱灵液、仙源流下。罗帕。待凝脂净拭，翠蛾重画。妙舞霓裳未罢。甚咫尺延秋，夜乌啼乍。水上黄虬，容易倩魂惊化。访前尘、香泽仍留，诉长恨、哀湍空泻。愁惹。付宫花红处，白头闲话。
望海潮 韩信岭（清·周之琦）	行山回合，汾河萦带，遗基尚说韩侯。衰柳将坛，闲花战垒，千年姓字长留。阳夏事悠然，叹黥彭一例，钟室埋愁。震主功高，鼎分空忆蒯通谋。征途访古停辀，望灵风天半，英气凌秋。传檄片言，藏弓末路，荣枯总付东流。祠宇倚津楼，想巫弦社鼓，夜夜神游。看取长陵断褐，谁与酹荒丘。
探芳信 茶憩敷水驿，香山诗所谓"上得篮辇未能去。春风敷水店门前"者也（清·周之琦）	晓莺唤。似陌上柔桑，秦筝弹怨。想画楼初日，芳魂定馀恋。素波不照婵娟影，遗恨天涯远。遣羁愁、艳质难留，好山还见。依约翠眉展。尚仿佛城南，那时人面。秀倚东风，露华映、黛痕浅。玉莲花色春如笑，任著帩头看。店门前、怪底篮舆去缓。
还京乐 丙戍小住都门，匆匆脂辖，怅然有作（清·周之琦）	凤城路，习见依依巷陌如故里。趁絮泥消尽，任教日访，琴尊欢事。望旧巢天际。金莲对烛光生蕊。禁漏短，争许袖惹，蓬莱云气。向槐堂里。又朋簪清话，依然树色浮空，人影在地。芳踪梦蝶重寻，幸秦源、暗通尘世。倚征鞍、嗟倦羽飞回，游骢唤起。好属卢沟月，须令佳会常继。
扬州慢 维扬晚泊（清·周之琦）	白纻人归，玉箫声换，短篷谁按红牙。渐邗沟月影，又透入窗纱。听一杵、清钟唤梦，鬓丝禅榻，休问烟花。正羁愁、撩乱可堪，尊酒消他。锦帆在否，算垂杨、曾见繁华。叹画鹢春波，流萤故苑，何处人家。殿脚翠螺抛尽，西风外、冷落宫斜。话兴亡遗事，伤心空付栖鸦。
念奴娇（清·周之琦）	翠尊芳约，尽西清、当日鸣珂仙侣。五载分张今更合，宛尔柯亭联步。语燕催程，闲鸥唤客，便好挐舟去。湖楼遥指，小栏红湿疏雨。堪羡昆阆归来，横塘卜筑，妙得沧浪趣。稚柳娇莺门巷接，最是金阊佳处。波软风柔，酒浓歌脆，准拟从君住。明朝相望，片帆空隔烟浦。
