迎春花（清·王照圆）　　五言律诗　押麻韵	顿觉阳和至，迎春早吐花。风来舒绿叶，律转斗黄葩。冻蝶惊新梦，寒蜂出旧衙。预知天地意，逐暖露光华。
题阮太师母石室藏书小照（清·王照圆）　　七言律诗　押尤韵	《籑诂》研经万卷收，嫏嬛仙馆翠烟浮。斋名积古从公定，室有藏书是母留。俭素时妆无一点，丹青小照足千秋。应知淡月疏桐夜，缅想音容在选楼。
梅花（清·王照圆）　　五言绝句　押灰韵	何处清香远，遥瞻岭上梅。不随群卉茂，独占一阳开。
簪迎春花（清·王照圆）　　五言绝句　押麻韵	灰飞新节至，小苑发春花。迎暖分金蕊，横钗映鬓斜。
春柳（清·王照圆）　　五言绝句　押侵韵	时回春日暖，晴看柳垂金。绿叶和风放，新枝拂晓禽。
过西海子看新荷（清·王照圆）　　七言绝句　押麻韵	凉亭水榭映朝霞，碧沼初开菡萏花。海子西头杨柳岸，绿烟深处是仙家。
