寒柝（清·苏宝书）　　五言律诗　押庚韵	急柝深宵警，羁人梦欲惊。声传街十二，冷逼夜三更。入耳风初峭，关心月尚明。馀音流野外，断续和鸡鸣①。
拟谢灵运游南亭（清·苏宝书）　　押微韵	清景媚霁月，斜阳半翠微。白云叠巘崿，片片相因依。游子思故乡，千里眺郊畿。园禽知气候，池草生方菲。幸睹景物好，转觉年岁非。美人叹迟暮，伤心知者稀。安能驻华发，朱轮不西归。寄语同心客，无负此春晖（施懿琳编校）。
