又雨（清·高淑曾）　　五言律诗　押齐韵	雨气掩晴霓，苍然到远堤。云飞迷旧壑，花落葬新泥。错莫倚虚幌，沈吟闻暮鸡。莫教禾黍尽，野老重含凄。
次韵家南阜左腕画梅（清·高淑曾）　　押屑韵	老阜澹荡人，肝肠澡冰雪。左腕出霜枝，劲气如拗铁。冻蕾吐幽妍，一一冰肌裂。不竞桃李荣，弥保岁寒节。调羹知何时，莫使幽香灭。
题颠道人画（清·高淑曾）　　押梗韵	皴老苔欲活，墨淡花如影。瘦玉卓苍烟，藐姑倚素景。至人耽幽寂，秋气随毫颖。潦倒有真意，澹泊无人领。热颜触冰雪，开函默自省。
