登冠头岭炮台观海（清·李符清）　　七言律诗　押元韵	我官北海家南海，居海今初上海门。大壑有时跳日月，洪波终古荡乾坤。炮訇天半蛟龙舞，网集沙滩鸟雀喧。安得仙槎浮我去，直穷牛斗问仙源。
九山峡山寺登高（清·李符清）　　七言律诗　押删韵	十年梦隔飞来寺，九日舟临凝碧湾。丛菊三秋开竹径，飞泉百道响松关。空潭犀去沈金锁，古洞猿归解玉环。佳节几能逢胜地，峡山今日拟龙山。
彭城夜雨寄家兄艺园（清·李符清）　　七言绝句　押庚韵	河干一夜听萧瑟，春雨凄同秋雨声。惆怅对床人万里，果然漂泊在彭城。
海幢寺（清·李符清）　　押萧韵	城市忽已隔，林泉遂见招。盈盈涉珠江，望眼增迢遥。小艇呼蜑人，驾以木兰桡。僧雏解好事，为我茶瓜要。入门优昙香，花雨氤氲飘。长林蔽修景，天籁鸣刁调。塔铃语云何，如听风过箫。比邱三五辈，宴坐围松寮。一闻梵呗宣，余声静不嚣。俄顷铿华钟，汩起沧江潮。冯夷跋浪舞，灵怪争来朝。神鱼似衔珠，鲛人或献绡。所过皆殊境，顿觉心神超。始知青莲宇，变幻非意料。栖栖尘土中，无乃同鹪鹩。
七夕立秋大雨（清·李符清）　　押文韵	凉飙骑月洗炎氛，并作迎作乞巧文。天上双星尘世雨，阴晴祇隔一层云。
