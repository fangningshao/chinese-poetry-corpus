秋馆（清·叶坤厚）　　五言律诗　押庚韵	蟋蟀吟秋馆，空庭欲二更。茶烟风乍静，作露月初明。一榻坐花影，乱山围水声。夜凉人不寐，孤鹤伴凄清。
题黄左田先生别圃（清·叶坤厚）　　七言律诗　押元韵	忘忧早树北堂萱，比似温公独乐园。恐踏落花常避路，爱栽修竹恰当轩。门前山色经春染，石上泉声带雨喧。一种幽情间领受，不知尘世有篱樊。
哭江忠烈（清·叶坤厚）　　七言律诗　押庚韵	旌旄朝至未安营，夕见妖氛蚁附城。自击鼓鼙亲率战，能教妇孺尽持兵。挥戈共效田横死，结草难回魏颗生。南八乞师终不应，睢阳千古恨难平。
读胡文忠遗集感赋（清·叶坤厚）　　七言律诗　押庚韵	事繁食少益坚贞，旋转乾坤志竟成。定策直追羊太傅，论功远迈李西平。两间弥满皆真气，一片淋漓是血诚。今日河山仍巩固，起公无路涕纵横。
