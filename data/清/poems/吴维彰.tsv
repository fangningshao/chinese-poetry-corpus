汾江送家叙敬之迁江（清·吴维彰）　　五言律诗　押尤韵	古渡落黄叶，西风江上愁。何堪长病客，复送远行舟。海色黄牛暮，滩声白马秋。相思若汾水，千里共悠悠。
汾江夜别黎苍雪（清·吴维彰）　　五言律诗　押尤韵	契阔思方重，艰危命易投。死生双涕泪，风雨一扁舟。野火明山屋，寒更出海楼。犹疑川上望，回首荻芦洲。
寄逢古（清·吴维彰）　　七言律诗　押灰韵	珊瑚洲上越王台，漠漠扶胥海色开。黄木瘴消炎日上，白鹅风急怒潮来。钱山使者降蛮策，铜柱将军驭虏才。君上城南间眺望，坐愁章句老蒿莱。
中宿峡（清·吴维彰）	江风流轻帆，入峡忽瞬息。二禺突兀来，瞥眼若新觌。羲轮晨无光，天瘦壁面窄。阴崖蓄孤高，势与阳崖敌。草木胎精华，暮冬见春色。苍茫云水间，气候太古积。夙闻二帝子，高栖有遗宅。截竹鸣鸾凰，天吹空遥忆。葛洪与达摩，窅窱仙佛迹。孙恪亦奇缘，归猿何由觅。胜事烟云流，往辄成故昔。予亦片时客，百年几览历。风尘念前途，对景倍珍惜。长羡飞来僧，真机守静默。
浈阳峡（清·吴维彰）	云端悬双崖，鬼斧劈剑阁。韶州雄峡江，天险此开凿。飞牵何迢遥，百丈下无泊。仰穿梯磴牢，俯觉坤轴弱。山风虎毛腥，野果猿臂落。行人惨不欢，绝壁孤影著。浈流向轰腾，合凑险较恶。龙头高昂藏，鳖背奋磅礴。往往争回澜，千篙一石搏。生非轻江潭，性命骇穷薄。山童歌牯牛，出峡如梦觉。
