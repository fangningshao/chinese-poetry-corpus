叠许鹤巢韵（清·潘曾玮）　　七言律诗　押先韵	故园西望尚烽烟，诸将争称猛著鞭。端赖汾阳回纥马，何如王浚益州船。疾风待扫经霜箨，浩劫谁生出火莲。盼到甘泉真报捷，先看旗鼓井陉前。
重九同人集顾祠秋祭并为朱伯韩侍御祖饯即席分韵得制字（清·潘曾玮）	一雨凤城秋，西山明晓霁。萧晨八古寺，宾从盛车骑。佳节况重阳，崇祠肃时祭。命俦多俊英，唱妍更酬丽。京师冠盖场，欢会岁复岁。岂无金石交，亦有芝兰契。所期盟岁寒，各具傲霜意。遭遇在一时，得失千古事。我爱朱御史，盘盘有经济。朝阳曾一鸣，苏陈快联袂。两子去不来，君留振士气。娲石待补天，弥轮勿埋地。胡为将母呼，秋风速鼓枻。独鹤向南飞，来雁望北至。安知涧槃游，不为廊庙计。送君饮君酒，四座勖古谊。我亟怅离群，狂歌杂清涕。醉眼窄乾坤，酒力不能制。明日对黄花，相思渺天际。
嘲鹤篇呈少荃中丞（清·潘曾玮）	白鹤海上来，毛羽自珍惜。岂为饮啄谋，下争鸡鹜食。远势待盘空，奋飞终有力。一旦拘樊笼，难振九霄翮。主人眷顾深，珍重异凡禽。安羡乘轩贵，羞为铩羽吟。铩羽尔忽悲，一举自千里。所望附青云，声闻从此始。我为嘲鹤歌，嗟尔久寂寞。嘲鹤且自嘲，我亦不舞鹤。
送汪小珊归省（清·潘曾玮）	郁郁青棠花，亭亭连理枝。青棠可蠲忿，连理纷葳蕤。与子为益友，形影两不疑。但愿长相见，安知有别离。别离欲何之，江南我所思。人生各有职，恨不相追随。惜此良会促，感彼心知希。道路隔千里，会面未有期。常恐会面日，已非少年时。
