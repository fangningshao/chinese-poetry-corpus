雨中登太白酒楼怀古（清·程襄龙）　　七言律诗　押歌韵	窗横一水虚檐敞，势压长虹卷白波。静里钟声连十寺，望中岚气涌层阿。乾坤此地能留醉，今古何人更放歌。倚槛低徊问津处，苍苍春树暮云多。
三兄襄阳书来示近诗一册因寄（清·程襄龙）　　七言绝句　押阳韵	禽鱼别墅堆千卷，鸡犬村墟合一乡。画里有诗诗里画，孟襄阳与米襄阳。
岁暮述哀（清·程襄龙）	去年岁暮长安来，雨雪驱车恐不速。母病支床儿入门，见儿一笑翻成哭。今年岁暮母何之，忧居惨淡可怜时。忆脱征衫如昨日，哀哉母没倏已期。仰视茫茫心断绝，冻结重云白日没。卒岁无衣那足悲，地下寒威应更烈。风号夜半庭树摧，忍听雏乌啼哽咽。腊去人间岁又新，萱花从此不回春。展转吞声泪潜滴，堂前老父方太息。
出门四章送伯兄之扬州（清·程襄龙）	出门出门适远方，束装整衣上高堂。高堂却立思彷徨，长号一声惨断肠。何怙何恃影伥伥，父兮母兮天茫茫。低头踯躅不能举，犹似堂前唤儿语。
登黄鹤楼歌（清·程襄龙）	乘风我作汗漫游，西江上溯楚江头。滕王高阁吟罢又千里，瞥见黄鹤缥缈之飞楼。片帆截江入汉水，汉皋投迹聊淹留。黄梅一雨遂积月，空江雾塞无时收。楼中仙客怪我溷尘市，胡不破浪拿扁舟。朝来天宇放霁色，挂席那畏冲迅流。欻然风利得仙助，摇瞬已自登瀛洲。振衣上更上，眼底何泱漭。岷峨万里卷雪堆，泻入江涛添十丈。猛疑尚有最高层，搔首神飞发幻想。人间胜迹总茫茫，汉阳无树笼青苍。芳洲亦在烟波底，独有山开大别依旧浮岚光。仙枣树边一延睇，却讶枯槎有生气。何时赠我枣如瓜，结伴仙翁任游戏。似闻铁笛引江风，吹落梅花杳无际。鹤来鹤去影响楼端存，当前有景须开尊。且吟且眺今昔异，攀山广宴谁复论。谪仙豪上自长啸，踢翻捶碎胸次何止云梦八九吞。悠悠尘界无李白，白云万古招诗魂。
长女适郑示诗三章（清·程襄龙）　　押纸韵	女生愿有家，嗟离亦慰喜。于归尔迨吉，相望近邻里。收涕申谕言，勤恭德斯美。尔虽未读书，内训熟诸耳。禀质非庸愚，夙习颇循轨。膝下十九年，辞亲自兹始。我家本素风，百事无有侈。随宜具奁箱，不陋复不鄙。讽诵都官诗，敬听味其旨。勖哉修妇职，尔是儒家子。
