得家信（清·陈培）　　五言律诗　押寒韵	接得家书至，开函不忍看。母妻艰事畜，儿女困饥寒。客路五千里，乡思一万端。凭谁诉衷曲，永夜发长叹。
重阳后六日家太史泓兄署中观菊，兼呈高矩亭（清·陈培）　　七言律诗　押阳韵	龙山未遂登临兴，官署仍依篱畔香。浅碧丛中舒晚色，深红队里傲微霜。花枝烂若金莲燄，诗思清同玉漏长。吟咏更逢高季迪，客窗重与醉萸觞。
惠州道中元宵（清·陈培）　　七言律诗　押尤韵	去岁南昌晚棹游，今年佳节又循州。天涯知己杯中物，眼底灯花梦里愁。两部更传蓬艇鼓，一轮月近酒家楼。悤悤底事成漂泊，羡尔忘机水上鸥。
