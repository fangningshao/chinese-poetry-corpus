不寐（清·岳礼）　　五言律诗　押先韵	不寐愁兼病，夜长如小年。雨声寒到枕，乡思乱如烟。孤影河西地，三秋塞上天。自知心力改，惆怅旧青毡。
送客归太原（清·岳礼）　　五言律诗　押微韵	当日故人尽，君来今又归。燕门一杯酒，晋国几斜晖。马上吟黄叶，溪前掩竹扉。抛书东望道，皓首钓鱼矶。
病起（清·岳礼）　　五言律诗　押庚韵	天涯花欲暮，病起小堂清。地远秋先至，山多雨易成。青枫閒钓舸，白发又边城。门外河湟水，东流日夜声。
秋日招曹广文最未至（清·岳礼）　　七言律诗　押灰韵	魏武家声缥缈才，一江秋水思悠哉。桂香酒熟雁初去，黄叶斜阳人未来。蜀岭晴霞飞汉沔，梁州古月满楼台。与君十日期酣饮，莫误登高泛菊杯。
道过洋县宿开明寺感怀（清·岳礼）　　七言律诗　押侵韵	太守风流不可寻，筼筜谷口碧烟沈。白云秋水山城晚，落叶残阳古寺深。潇洒已无千亩竹，清贫犹忆昔人吟。荧荧镫火僧房榻，独对文殊此夜心。
心红峡口号（清·岳礼）　　七言绝句　押庚韵	凤岭才过一半程，篮舆载满白云轻。荆关妙笔都看尽，不及心红峡里行。
古意（清·岳礼）　　七言绝句　押灰韵	红粉蛾眉号善才，未央宫宴百花开。琵琶弟子皆承宠，月落香销独自回。
瓮子峡（清·岳礼）	两山叠青莲，一水折碧玉。落日西风寒，猿声堕高木。
望江南词（清·岳礼）	玉箫婉转黄鹂鸣，海棠枝颤垂丝轻。龙脑调水染退红，烟罗雾縠亲裁缝。大江南岸阖闾城，微风吹过香气浓。青鸟去时春在柳，奄忽榴花劝蒲酒。横塘底事梦纷纷，桂桨兰舟得渡否。举首望云云茫茫，江南万里心徬徨。
