赠子亦仙根用七十二峰羁客韵（清·吕汝玉）　　七言律诗　押真韵	著作从来欲等身，何妨樽酒话良辰。诗宗李杜原无忝，气臭芝兰契有因。笔墨风流归韵士，江山管领属才人。坐久不知新月上，满窗纸色净如银。
追怀诤友傅子亦（清·吕汝玉）　　七言律诗　押支韵	傅子览青亦自奇，甲溪筑室水之湄。性情果毅难容世，风度孤高弗入时。眼似金刚常怒目，心如菩萨不低眉。珊珊傲骨谁能近，悦服延陵芸阁师。
和心泉上芸阁夫子原韵（清·吕汝玉）　　七言律诗　押鱼韵	一枝史笔赋閒居，曾著人间未见书。寿世文章原不泯，传经学术信非虚。金科玉律真师范，化雨春风入我庐。他日遗编深护惜，儒林文苑两相誉。
见燕（清·吕汝玉）　　七言律诗　押齐韵	清风巷口板桥西，燕子池塘此寄栖。春雨又逢挑果节，画梁重补落花泥。经年别诉曾相识，满壁诗留是旧题。更好双飞林绝处，红墙新筑绿杨溪。
