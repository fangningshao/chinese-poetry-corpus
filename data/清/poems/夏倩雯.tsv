金缕曲 次集中吊银屏井韵（清·夏倩雯）	声寂琼箫后。悟姻缘、沤珠槿艳，文鸾双耦。姓氏凌波仙子妙，花貌絮才兼有。叹却扇、新词才就。缘浅三年春梦短，是兰香、谪下红尘走。看遗挂，黯回首。玉台妙咏温家妇，斗尖叉、一般清绝，绮思各剖。怨别东风才几日，输了天长地久。检奁箧粉花红绣。尺八箫儿休按曲，怕吟魂、前调都翻旧。营斋奠，一杯酒。
