戊申春日游逍遥津（清·王尚辰）　　五言律诗　押尤韵	芳草满汀洲，繁花散远畴。野桥支曲径，急雨乱春流。树暗闻啼鸟，波平看浴鸥。柴门临水近，罢钓系渔舟。
龙江待风（清·王尚辰）　　七言律诗　押庚韵	才别青溪第一程，扁舟泊处晚潮生。乌啼老木霜无迹，雁渡寒江月有声。振触乡愁倾薄酒，商量画稿剪孤檠。朝来顺水扬舲去，两岸青山递送迎。
七里河待渡（清·王尚辰）　　七言律诗　押先韵	趁墟小聚岸沙边，渡口无人待放船。附郭鱼鲜争入市，傍山水足早耕田。岚光破日沈花坞，霜气侵晨养麦天。欲向七门寻庙记，囊中尚有拓碑钱。
