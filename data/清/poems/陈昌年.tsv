即事（清·陈昌年）　　七言律诗　押庚韵	秋风秋雨满重城，难夺清间冷客情。几剪幽兰诗骨瘦，一瓯香茗酒肠清。偶留好友商棋阵，爱读奇书论墨兵。小阁镫檠挑欲灺，满庭风露又三更。
四月初八日（清·陈昌年）　　七言律诗　押东韵	春色随人类转蓬，峭寒天气尚东风。梅阴子密遮楼翠，药槛花飞压草红。催促丁年愁隙影，消磨卯饮费诗功。怪他雏燕无离思，镇日呢喃小阁中。
