窦元调前辈以张元礼撰游盘山诗属和（清·宋弼）　　五言律诗　押先韵	积石何齿齿，百折趋层巅。径转樵踪断，峰危人语悬。沧波天外勺，泃水窦中泉。渺渺凭高意，苍茫谢客前。
乞假东归留别同人（清·宋弼）　　七言律诗　押庚韵	天际微霜下雁声，红茱黄菊总关情。山形龙虎通云气，客子荆高有酒名。五亩敢言归卧稳，诸公努力答时清。西风莫漫愁萧瑟，尺五城南日正明。
扬州赠运使卢丈（清·宋弼）　　七言律诗　押文韵	海气江声望不分，维扬名胜古来闻。天教杜牧为游客，人说元龙似使君。三世论交又白首，千秋大业附青云。二分明月先春色，官阁梅花酒正醺。
阴雨连朝李生景莲致酒因呈露园（清·宋弼）	秋雨濛濛数晨夕，门外泥深行不得。墙根草色上墙生，湿云不动炊烟直。村中农夫荷锄语，朝来雨足当宜麦。冥冥三日却为霖，太息我稼何由穑。我时蹋壁空斋里，卧闻雨声心凄恻。出门仰视絮成堆，低头但见水衣碧。愿挥长剑斩乖龙，更呼好风来西北。一扫浮空万里愁，坐使秋阳照阡陌。不知此意竟何如，彼苍茫茫谁识测。解愁送酒有侯芭，因醉题诗问李白。
