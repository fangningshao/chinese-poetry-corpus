汉魏集律感怀（清·戴本孝）　　五言律诗	良时不再至（李陵），何乃太区区（无名）。万事无穷极（阮籍），九州焉所如（曹植）。忧心常惨戚（苏武），养志在冲虚（阮籍，）。愿化双黄鹄（无名），悠悠去故居（阮籍）。
秋残（清·戴本孝）　　五言律诗	良时忽一过（阮瑀），白日半西山（王粲）。哀彼寒霜厉（马明生），空令蕙草残（无名）。微歌发皓齿（嵇康），时俗薄朱颜（曹植）。奄若风吹烛（无名），人生一世间（徐干）。
送别（清·戴本孝）　　五言律诗　押阳韵	远送新行客（孔融），中心摧且伤（徐干）。寒蝉鸣我侧（曹植），孤雁独南翔（曹丕）。努力加餐饭（无名），随时爱景光（苏武）。勉哉修令德（镏植），别后莫相忘（曹植）。
律陶赠野人（清·戴本孝）　　五言律诗	乐与数晨夕，区区诸老翁。贫居依稼穑，绕宅自蒿蓬。懒惰故无匹，箴规向已从。闲居三十载，乡里习其风。
课农（清·戴本孝）　　五言律诗	所营非近务，相命肄农耕。井灶有馀处，林园无俗情。酒能袪百态，菊为制颓龄。遂令介然分，不为好爵萦。
田家（清·戴本孝）　　五言律诗	少无适俗韵，甘以辞华轩。但道桑麻长，而无车马喧。服勤尽岁月，守拙归园田。终晓不能静，鸡鸣桑树颠①。
葺山中田庐（清·戴本孝）　　五言律诗	素襟不可易，性本爱丘山。怀役不遑寐，躬耕非所叹。敝庐何必广，虚室有馀闲。岁月相从过，吾生梦寐间。
自题画诗（清·戴本孝）　　押侵韵	丛薄何蓊藏，乔木无余阴。斧斤向天地，悲风摧我心。不知时荣者，何以答高深。
