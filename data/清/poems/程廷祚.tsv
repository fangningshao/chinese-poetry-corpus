武林怀古（清·程廷祚）　　七言律诗　押鱼韵	一自休兵国怨除，君王酣醉九重居。云开凤岭笙歌满，梦冷龙城驿使疏。海日忽惊宫漏尽，春潮犹笑将坛虚。谁知立马吴山客，不惜千金买谏书。
赠顾进士复初（清·程廷祚）	宪庙昔临御，恩波覃八极。涣汗其大号，丘园交束帛。维时承平久，化成迈往昔。里巷闻弦歌，穷陬务修饬。闻命各戒装，争先赴上国。儒冠既峨峨，征车复奕奕。或怀随侯珠，或握荆山璧。或披兰苕新，或掣沧海碧。鸣佩集丹陛，心情接虹霓。就中星斗寒，钜儒出无锡。读书破万卷，性同杜氏癖。著述穷岁年，钻研入无隙。宣尼生周季，仰窥王迹熄。然后作《春秋》，万古垂法式。笔削见是非，义存三代直，当时游夏辈，欲赞空太息。如何后世人，无端奋私臆。丘明见国史，事实颇能核。傅会虽有时，网罗著劳绩。齐鲁多陋儒，厥惟高与赤。邹夹未有书，莫由问得失。三家遂鼎峙，左氏仍后植。自兹口说腾，圣经嗟晦蚀。功令尊胡氏，学子守之墨。首先革周正，先圣宁蹙额。一褒复一贬，诪张令人惑。褒贬本所无，安用常唧唧。忍使日月光，蔽亏重云黑。先生蹶然兴，扫除不遗力。百家咸披靡，似用大师克。煌煌大事表，卷轴日盈积。发愤阐阙文，尘埃教荡涤。曲说从此废，禾稼驱螟螣。上则考天时，殷勤补长历。下则综形势，聚来图疆域。僣礼与败度，乱贼暨戎翟。事事关大义，胪列各就职。载观交兵篇，往来正如织。旌旗犹在眼，开卷若凭轼。晋楚争夏盟，宋郑困行役。向戌忽弭兵，难免司城责。五材民并用，戒惧存法则。霸统经再变，王猷竟永塞。人欲日横流，瞻乌更谁适。窃取有深意，肯令鲰生识。君书出虽晚，重到杏坛侧。钟磬铿然鸣，清音动四壁。忆昔鸿词徵，余亦预末席。客居郊坛西，颇爱厥境僻。凉风下庭梧，朝昏玩义画。冥会待悬解，忽然尘虑释。与君偕罢归，十载卧泉石。著书曩未成，今也喜大获。假令留青琐，兹业谅俱寂。深荷皇天慈，慨然增感激。
