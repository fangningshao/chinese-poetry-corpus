安平镇（清·范昌治）	台湾何崱屴，安平祗孤岛。兀立大海中，洪波①际天杪。鹿耳接鲲身，沙线明皛皛②。重门分界险，桅樯不轻掉。拱护府基雄，湾环曲臂绕③。守土一麾来，爱此屏藩好。夏日④纵扁舟，望洋恣远眺。忆昔宦游人，无如东坡老。文从海外豪，光燄增奇巧。固陋每自惭，雕虫先压倒。下车况匝月⑤，狂吟何草草。所志不在诗，因之寄怀抱。私冀胸次间，与海同大小。百川尽倾输，万象皆明瞭。秋涛动山岳，春波润枯槁。转愧愿难酬，问心可得表。保赤贵诚求，誇浮何足道。回看戍卒忙，艛橹镫齐燎。亟命挂帆归，迅疾等飞鸟。人坐画中船，月⑥涌冰轮皎（施懿琳编校）。
