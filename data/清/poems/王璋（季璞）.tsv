减字木兰花 春恨（清·王璋（季璞））	箫声笛韵。多少离情谁借问。雨密云流。残梦关心懒下楼。深沉小院。猛拍栏杆人不见。欲寄音书。无奈西风雁影疏。
虞美人（清·王璋（季璞））	无端添了闲烦恼。魂梦时萦绕。阶前片片落花红。惹住阿侬衫子、一般同。一从那日分离去。只自廉纤雨。未知何日得逢晴。月下花前重教、宛转行。
渔家傲（清·王璋（季璞））	依旧年时花发路。高楼无复伊人住。几曲箫声吹不去。回首处。那堪又是黄昏雨。柳亸莺娇千万树。游丝粉蝶纷无数。燕子喃喃还又语。春已暮。刘郎底事寻前度。
