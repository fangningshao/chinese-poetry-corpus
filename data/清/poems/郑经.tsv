满酋使来有不登岸不易服之说愤而赋之（明末清初·郑经）　　五言绝句　押尤韵	王气中原尽，衣冠海外留。雄图终未已，日日②整戈矛①。
痛孝陵沦陷（明末清初·郑经）　　五言绝句　押侵韵	故国山河在，孝陵秋草深。寒云自来去，遥望更伤心①。
读张公煌言满洲宫词足徵其杂揉之实李御史来东都又道数事乃续之（明末清初·郑经）　　七言绝句　押先韵	十二栏干月色鲜，百花烂熳自逞妍。昭阳殿里妆初罢，喜道名王著意怜①。
与群公分地赋诗得京口（明末清初·郑经）　　七言绝句　押删韵	京口瓜州指顾间，春风几度到钟山。迷离绿遍江南地，千里怀人去不还①。
三月八日宴群公于东阁道及崇弘两朝事不胜痛恨温周马阮败坏天下以致今日胡祸滔天而莫能遏也爰制数章志乱离之由云尔（明末清初·郑经）　　押尤韵	燕京峨峨兮，易水悠悠。思宗御极兮，大势横流。皇赫斯怒兮，客魏虔刘。阉党劋尽兮，贤相旁求。皇纲再正兮，旁无赞助宸衷独断①之嘉猷。敷王道之荡荡兮，不刚而不柔。真勤政而爱民兮，宜平②治而垂旒。何期数③之屯兮，凶胡杀掠，致民穷为流贼之由。初起扑灭兮，易策易筹。将相视如疥癣兮，剿抚之计不讲求。一任其东西驰突兮，固位卒岁而优游。精神全注于缺之美恶兮，贿不足是忧。情面多而担当少兮，九伐之政不修。前有④病贤误国温薛兮，继以好货庸懦之陈周。卒至冠虏交讧兮，犹交相蒙蔽而勿置可否。所以纵成凶焰滔天兮，实群臣之寡谋。最可痛十七载圣皇兮，苦⑤身孤立而焦愁。竟遭千古未有之惨兮，抱长恨于寇雔。寡人嗣位兮，赍志未酬。每与群公道及兮，伤悲而涕泪难收。将区区之愚忠直兮，同心同德赋同仇。倘皇灵降鉴兮，庶不我尤⑥。
效行行重行行（明末清初·郑经）　　押微韵	昔与君别离，杨柳绿依依。今我来相思，雨雪已霏霏。岁月易如驰，音书一何稀。相隔万馀里，何从知音徽。朝愁南浦云，暮惊孤雁飞。思君寝不寐，皓月透素帏。中夜起踯躅，自屋霜四围。芳年度华月，良人归不归①。
效迢迢牵牛星（明末清初·郑经）　　押阳韵	皎皎明月光，烈耿银河凉。牵牛为之阻，织女以徬徨。相隔复几许，欲渡河无梁。旧愁未能释，新思萦其肠。玉泪和秋风，盈盈遥相望①。
效涉江采芙蓉（明末清初·郑经）　　押歌韵	琼蕊何峨峨，郁彼山之阿。采采盈怀袖，郁郁思谁何。怅望故闾里，冷冷归云过。归云不寄音，踯躅发悲歌①。
