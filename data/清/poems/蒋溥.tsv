君子泉（清·蒋溥）　　五言律诗　押侵韵	因念先人泽，还游君子林。径随千竹远，门对一泉深。静室祛尘虑，禅房发古心。肩舆更前去，万籁听清音。
桐花歌（清·蒋溥）	山窗三见桐著花，先生三载兹为家。老树不知寿几许，穷村偃蹇无精华。刳心竟作蚁乡里，抱花频有蜂干死。先生得毋类二虫，眼前生趣还馀几？桐阴瑟瑟摇微风，桐花垂垂香满空。压檐一枝早开谢，花朵历落庭阶中。疏帘一幅潇湘雨，老莺作歌雏燕舞。朝晖散影何娟娟，山窗寂然人正眠。
