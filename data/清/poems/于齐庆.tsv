闻警次石逸韵（清·于齐庆）　　五言律诗　押庚韵	薄宦身如寄，忧时泪欲倾。韬钤徒话柄，草木亦军声。糜费金无算，仓皇卒践更。诸君皆柱石，何以慰宸情。
贺喻志韶归第（清·于齐庆）　　七言律诗　押灰韵	门前桃李报花开，官酒亲尝第二杯。此日幸陪闻喜宴，当时几失轶群才。吾皇有意求龙比，君辈宁徒学马枚。青甚于蓝冰甚水，相期勋业在云台。
笼鸟却寄关中友人（清·于齐庆）　　七言律诗　押尤韵	一落樊笼不自由，嘤鸣无复旧同俦。印留白云空陈迹，梦入青云悔壮游。比翼早辞帘幕去，失身岂为稻粱谋。最怜风雨漂摇后，索母孤雏语磔辀。
