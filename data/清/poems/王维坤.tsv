舍弟晚至昭署（清·王维坤）　　五言律诗　押齐韵	破壁坐萤火，空堂鸣马蹄。凉乘文水上，远自剑门西。辛苦怜吾弟，饥寒愧老妻。何期今夜酒，同醉玉绳低。
清明书感（清·王维坤）　　七言律诗　押萧韵	稠桑密蔓翠遥遥，独坐空堂对泬寥。风雨愁连小寒食，乡关泪溅闰花朝。万山重复皆遮眼，五斗凄凉尚折腰。手种长乡山畔柳，为谁攀尽最长条。
登大伾同孙右汉（清·王维坤）　　七言律诗　押鱼韵	欲识山容十载余，东风杖履任徐徐。下方钟磬前朝寺，绝壁龙蛇何代书。马鬣已平襄敏墓，莺声空吊次楩居。凭高看足春光好，谁向峰头结草庐。
寄申三太史随叔时病假归里（清·王维坤）　　七言律诗　押东韵	骑驴供奉午桥东，谢傅声歌孰与同。为恐黑头难早相，且从白社侣生公。千门柳色沙村雨，十里荷香水阁风。岂似蛮荒愁苦吏，感春独泣乱山中。
和答凌玉见送兼怀沈绎堂之作（清·王维坤）　　七言律诗　押歌韵	高士春山长薜萝，又披疏雨唱骊歌。龙文宝气来茅屋，马首风沙指大河。别绪桃花潭尚浅，怀人《杕杜》赋偏多。相逢为说君诗好，不数中原旧李何。
中秋闱中陪家贻上郑次公两主考公宴贡院（清·王维坤）　　七言律诗　押阳韵	峨嵋天际月华凉，同上南楼望帝乡。东壁云霞新翰墨，西风禾黍旧宫墙。鱼凫乍辟怜三户，骏骨难求负九方。惟有百花潭尚在，共携杯酒问沧浪。
寄慰乾一落第（清·王维坤）　　七言律诗　押冬韵	当年交臂许云龙，太息名高未易逢。我辈都非食肉相，古人常作酒家佣。三巴二月莺千啭，万里双鱼泪一封。何处相思不相见，梓江迢递剑门重①。
除夕（清·王维坤）　　五言绝句　押灰韵	眼底年光尽，家人真不来。西川兵火后，无复望乡台。
