过富香吏茂才村舍（清·赵莲）　　五言律诗　押阳韵	村舍拟柴桑，门临碌碡场。野花人不识，山果鸟先尝。琴韵随流水，书声出短墙。浑忘茶话久，归路满斜阳。
孟夏访香吏不值用皎然访陆鸿渐韵（清·赵莲）　　五言律诗　押麻韵	苍然天欲暮，一路见桑麻。密树藏栖鸟，空潭聚落花。问奇频载酒，独往竟忘家。叩户无人应，柴门傍水斜。
山中春暮（清·赵莲）　　七言绝句　押齐韵	涧草岩花入望齐，绿阴浓压画檐低。道人终日静无事，高枕白云听鸟啼。
