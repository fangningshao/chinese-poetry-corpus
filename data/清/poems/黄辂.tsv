秋马（清·黄辂）　　五言律诗　押齐韵	厩与居邻近，秋风动马嘶。五更关塞月，千里雪霜蹄。壮士新华发，将军旧鼓鼙。平生慷慨志，为尔一含凄。
留别芜湖旧友（清·黄辂）　　七言律诗　押麻韵	于湖久住忽思家，胜侣分飞雁影斜。惜别一尊将进酒，含情两朵未开花。残年南陌无芳迹，旧迹东京有《梦华》。不待登程始惆怅，锦屏风外即天涯。
戈郎佩刀歌（清·黄辂）	戈郎佩刀如白雪，剸割多年无缺折。佩之绣带双红绦，小尾春鹇光皎洁。今朝忽下清冷水，锦石秋沙平若砥。霍霍微闻咽水声，苍云已向波间起。风胡不可逢，薛烛多蒙蒙。金塘浮动红芙蓉，谁知为剑为蛟龙。断发吹毛千古技，殷血牛蹄何足计。腕下应无细碎仇，眼中只识春坊字。天风忽闻耶溪铜，鼓韝跃冶非神工。鬼母夜泣孤生蓬，丰城之气如长虹。刀兮刀兮秉姿虽小龙性在，终恐高飞倚天外。
