北极阁登高（清·迮云龙）　　五言律诗　押东韵	危楼压万雉，远日带孤鸿。乱菊开何处，残杯此日同。海云连莽苍，山月落崆峒。少小四方志，回头百感丛。
清明奉酬佟瑞园上公戏简原韵（清·迮云龙）　　七言律诗　押歌韵	佳辰岁岁客中过，每藉诗篇战病魔。红杏雨余春色减，青衫老去泪痕多。北邙乱冢空浇酒，西塞斜风好荷蓑。壮志萧条愁得句，沿流敢拟溯星河。
答金桧门学士和见赠诗韵（清·迮云龙）　　七言律诗　押庚韵	万里归心滞凤城，填胸五岳减峥嵘。参军到处作蛮语，骚客任人呼老兵。落落鹓行方得路，依依鸥侣不寒盟。十年存没偏多感，剪烛西窗泪共倾①。
芝麻湖守风（清·迮云龙）	长江西南来，混混沧溟会。天风揭狂澜，簸扬万旌旆。飞来片片帆，乘流欢击汰。顾兹上水船，溯风剧狼狈。进尺退以咫，篙师发长慨。好语慰长年，否运还来泰。试看快意时，往往遭颠沛。莫使满帆风，斯言当微会。萧萧枯芦洲，小泊吾何害。
