书崇庆州牧赠中宪大夫常公殉节录后（清·蒋曰纶）　　五言排律　押东韵	留都钟杰士，蜀地表纯忠。剑水声如咽，闾山望益崇。荆荣双树紫，杏掇一枝红。才合登薇省，名偏阻蕊宫。选人来北阙，作令赴西充。地辟民犹古，官清狱自空。珍曾辞蒟酱，酒不醉郫筒。圣庙榱题焕，书生既禀丰。人方依众母，檄忽奉元戎。叱驭驰驱急，从军意气雄。唱筹能给饷，磨盾待书功。逆竖俄中变，降蛮竟内讧。起刀犹奕奕，致命岂匆匆。舌与常山似，拳还卞令同。裹尸虚马革，埋骨委蚕丛。荫子天恩渥，升阶恤典隆。碑留绵竹郡，祠傍浣花翁。国史标名氏，良朋感始终。遗诗传丽藻，实录纪英风。毅魄千秋在，无须怅数穷。
