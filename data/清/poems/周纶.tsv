由冯公岭抵括苍作（清·周纶）　　五言律诗　押青韵	云气昼冥冥，山深虎豹扃。岚光疑晓雾，猎火乱寒星。地自飞泉白，天由密树青。穷荒开郡国，次第入郊坰。
徐立斋太史枉过（清·周纶）　　五言律诗　押鱼韵	六载与君别，翩然过我庐。每憎西向笑，多愧北来书。贫贱论交外，风尘历世余。不才甘自废，且莫问盐车。
郯城（清·周纶）　　五言律诗　押庚韵	春秋郯子国，瓦砾尚孤城。吏事昏鸦集，人烟返照横。乱流豗地脉，遗戍护农耕。衮衮看前席，凭谁一寄声。
