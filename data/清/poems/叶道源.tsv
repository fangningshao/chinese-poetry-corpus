柬崔心孚（清·叶道源）　　五言律诗　押侵韵	彭门流落久，慰我意深深。不作感恩语，恐违知己心。干戈孤士愤，猿鹤故山吟。赖有机云在，醇醪夜共斟。
舜琴移家勺湖寄诗索和书此却寄（清·叶道源）　　五言律诗　押阳韵	共道勺湖好，烟波五月凉。水花跳白雨，寺柳覆红墙。菱渚鸟声乱，荷风人语香。晚天鱼笛起，击楫咏沧浪。
遣兴（清·叶道源）　　七言律诗　押侵韵	久向人间觅赏音，偶然冥想到山深。芝兰自带烟霞气，鸾凤原无枳棘心。一献已羞和氏玉，再来谁问伯牙琴。栖栖负此拿云志，仍作当年抱膝吟。
