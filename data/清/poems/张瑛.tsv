秦楼月 月下闻邻女吹箫（清·张瑛）	箫声闹。多情人奏伤情调。伤情调。风前月下，有愁谁告。吹落梅花春欲老。人间应是知音少。知音少，此情惟有，嫦娥知道。
行香子 花朝（清·张瑛）	雪霁瑶台。日暖瑶台。好时光、畅我心怀。一般造化，几样安排。见桃花敛，梅花落，杏花开。才过东阶。又转西阶。湘帘外、再四徘徊。满园春闹，谁做诗媒。有蝶儿舞，莺儿唤，燕儿来。
一剪梅 人日即事（清·张瑛）	晓来春色满天涯。风绕窗纱。日绕窗纱。争向新光斗丽华。人也欢哗。鸟也欢哗。把酒微吟清梦赊。起对梅花。卧对梅花。忽闻萧鼓太周遮。知道谁家。问道谁家。
醉春风 题扇头美人（清·张瑛）	孰把轻纨扇。绘出青蛾面。娉婷袅娜向花前，倩。倩。倩。一分水墨，十分摩揣，三分妖艳。有人容可羡。昔日曾窥见。记得情娇态更妍，念。念。念。是谁家女，是谁家画，是谁家院。
金人捧露盘 午日同父作（清·张瑛）	不觉是，天中节，日融融。小窗似锦石榴红。兰汤沐罢，灵符高挂室西东。绿阴院落，闲游戏、两袖生风。笑儿曹，争艾虎，看女伴，斗花丛。开绮席、术酒馨醲。一觞一咏，胜如歌舞玉楼中。随时节、即便成佳境，何必仙宫。
