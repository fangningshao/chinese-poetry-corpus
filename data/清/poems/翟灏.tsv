吴江（清·翟灏）　　五言律诗　押先韵	垂虹亭畔月，暂照木兰船。秋老莼鲈国，霜寒橘柚天。鹜飞烟路阔，人静水花鲜。缅想三高士，披吟《笠泽编》。
笕桥途中作（清·翟灏）　　七言律诗　押尤韵	浅笠轻衫得自由，近郊閒趁晚晴游。翠阴夹路忽成巷，凉气袭衣先报秋。园朵欲攀摇未定，井华待汲去仍留。烟村暧暧遥相引，几处柴扉傍竹幽。
开山庙（清·翟灏）　　押麻韵	陂陀滑无辙，乱砾堆隆窊。仆夫整绥睨，未历先愁嗟。掀轰敝栈轸，荦确盘蜕蛇。向回路转隘，巉石如排衙。一线五丁力，皴纹被稠麻。催鞭度磕匝，挂轊忧来车。
崮山（清·翟灏）　　押霰韵	北山例钳髡，兹谷极葱茜。瘦干突云房，交根络石面。陡空立怪峰，凿壁开飞殿。古像兀虚光，危阶直悬线。当门虎豹雄，灵状咄百变。凌竞阻复前，望望不知倦。
东郊晚行（清·翟灏）　　押轸韵	秋客爱夕佳，信步越畦畛。荒径少人踪，屈曲辩修蚓。微风来前林，楸叶纷以陨。高天气象严，云色酿寒紧。眠情适沙鸥，过景疾霜准。度险桥阶危，穿幽竹蹊尽。闲劳亦何为，远被风物引。
