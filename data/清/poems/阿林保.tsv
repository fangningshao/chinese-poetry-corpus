六和塔（清·阿林保）　　五言律诗　押虞韵	拾级凌高顶，危栏未敢扶。山从朝日出，云到大江无。地势随吴转，涛声向海趋。沧桑经几变，千古此浮图。
看桃花（清·阿林保）　　五言律诗　押删韵	客舍适无事，出门春满山。东风孤寺外，夕照小桥湾。倚杖入云去，拨舟随水环。武陵意一往，未必非人寰。
买花券（清·阿林保）　　七言律诗　押真韵	何必山涯与水滨，案头屋角四时新。片言订得林中约，一纸招来天下春。破例不妨同市侩，买花毕竟是骚人。当年玉鼻谁书券，笑步东坡马后尘。
