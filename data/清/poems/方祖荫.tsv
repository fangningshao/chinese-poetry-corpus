对月（清·方祖荫）　　五言律诗　押微韵	又见盈盈月，閒窗夜有辉。四时常伴客，何日与同归。天末风初起，林间露共霏。故园离别久，那免叹无衣①。
竹城感怀（清·方祖荫）　　七言绝句　押阳韵	三十年来逐宦场，自怜肝胆照秋霜。胸中别有炎凉意，半是冰心半热肠①。
西州恸（清·方祖荫）	西州铭一恸，乃兄哭舅词。谁知哭舅处，翻见哭兄时。宦海恶风波，况复遭乱离。功名殉五斗，身世弃涂泥。高岗步猛虎，洪波拔蛟螭。由来瘴疠地，险恶盗所资。当时覆大军，登城捲黄旗。人鬼号失声，呼天天罔知。谁当临难日，为收绝命词（杨永智编校）。
