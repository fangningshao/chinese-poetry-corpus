花除夕重举洛如吟社（清·于东昶）　　七言律诗　押豪韵	欣逢明日是花朝，胜赏依然属我曹。检点旧人成悼叹，琢磨新句易萧骚。未妨桥畔时行药，何处山中好种桃。邂逅浮生怜此会，莫辞坚坐醉金舠。
初夏梅垞即席（清·于东昶）　　七言律诗　押齐韵	籍溪小筑似花溪，出郭移舟路不迷。红药阑干双蝶下，绿榆门巷一鸠啼。诗情忽向花间得，物论真于醉后齐。邂逅浮生怜此日，莫教归去不如泥。
杂感（清·于东昶）　　七言律诗　押寒韵	世路羊肠九折盘，可堪身复误儒冠。落花因果悲离溷，冻雀生涯怨纥干。彭泽儿痴疏纸笔，巨源妻老忍饥寒。愁来自拥牛衣卧，满眼莺花不耐看。
醉时歌（清·于东昶）	请君不用嗟身贱，东市朝衣君不见。请君不用悲家贫，奴辈利财杀季伦。请君不用忧年老，颜子贾生俱早夭。我生兀傲天地间，二豪侍侧蜾螟然。清风入我室，明月对我影，外此惟有酒徒诗客可与相周旋。今夕何夕秋花鲜，蟹胥鸡蹠罗长筵。上客季长及元叹，贤主竹林籍与咸。胡刘二叶俱壮士，鲍子沈生方少年。诸君且勿喧，听我歌一言，有酒不醉非豪贤。吁嗟乎男儿生世剧可怜，生受五欲相熬煎。既不能挥鲁阳之戈驻白日，又不能跨王乔之鹤升青天。人生百年百无一，身后之名纵辉赫，何与冢中之枯骨。万事不如杯在手，急宜醵钱日沽酒，此外区区复何有。
