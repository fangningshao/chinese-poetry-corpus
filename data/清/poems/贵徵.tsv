中山纸用山谷奉答茂衡赠纸长句韵（清·贵徵）	海苔生海凝豨肪，潜然阴火浮幽光。海人捣治成侧理，肌肤莹薄欺硬黄。今年敕使特持赠，茂先不敢书瑰章。平山一藏祛卢语，脉望浸淫断章句。山僧索我赫蹄书，白氎朱绳象驮去。小窗习静写《法华》，定胜摩醯供花雨。嗟乎我用此纸不负纸，可识三乘结聚处。此纸永在阎浮提，好将文字证初祖。
