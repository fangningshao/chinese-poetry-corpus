禾中感旧（清·汪文桂）　　七言律诗　押元韵	白头无复古人存，清昼萧然静掩门。锄菜径迷新草色，垒巢梁涴旧泥痕。数椽差足遮风雪，千载曾经长子孙。回忆家园好风景，饧香粥白与谁论。
秋日曹秋岳先生过饮桐溪草堂别后有作（清·汪文桂）　　七言律诗　押微韵	谢公屐齿款双扉，点笔翻书对夕晖。径仄秋花迎客座，夜深凉月恋人衣。惊心蕉鹿追宵梦，款语沧桑坐石矶。晓柝更催归棹发，望中帆影思依依。
秋日同季弟归里和韵（清·汪文桂）　　七言律诗　押鱼韵	秋深才得返乡闾，弱弟偕行赋《遂初》。衣上辛勤慈母线，箧中珍重故人书。白云红树堪移棹，万壑千峰拟结庐。到日松楸亲拜扫，山田犹待把犁锄。
