扳倒井（清·赵一德）	君不见滹沱河中水不冰，一夕严寒冻合成。又不见营头星堕夜不明，坏云如山压贼营。帝王有真百灵顺，醴泉涌出更相印。昆阳南去大道边，井泉流出水涓涓。白水真人曾饮此，麦饭芜亭一例传。麦饭芜亭不可见，井畔巍峨犹有殿。入门肃拜吊斜阳，兴衰屡感沧桑变。东洛宫阙久成尘，铜驼陌上野草春。空余古井溶溶水，千秋留济往来人。
