夜渡扬子江（清·麟桂）　　五言律诗　押庚韵	轻舟小如叶，入夜渡江行。急浪连云卷，遥天际水平。涛头奔万马，雨脚起长鲸。欲认扬帆处，回看已数程。
舟中夜坐（清·麟桂）　　七言律诗　押青韵	日暮遥山分外青，夜深滴露湿窗棂。船头水面窥双月，萤火渔镫误远星。几处寒蛩吟岸草，一声秋雁下沙汀。此时多小关心梦，笑我无求好独醒。
辛亥重阳偕联方伯中尚衣祥主政登鸡鸣寺即事（清·麟桂）　　七言律诗　押删韵	鸡鸣高寺共登攀，十万人家俯视间。江阔白翻三峡水，窗虚青受六朝山。西风老树经霜醉，落照疏钟送客间。贪看秋光怜菊影，月明连辔下尘寰。
