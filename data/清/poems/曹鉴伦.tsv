夏日听莺（清·曹鉴伦）　　五言律诗　押真韵	晓来闲自啭，误认是残春。树密看难见，风高听始真。玉箫疑上苑，筝柱出西秦。留得余声在，烟花已作尘。
舟行喜晴（清·曹鉴伦）　　五言律诗　押齐韵	浓绿谁家柳，深藏茅屋低。溪花含日笑，谷鸟向人啼。草浅嘶骄马，村深叫午鸡。一番春雨足，新笋竞冲泥。
木樨庵晓发（清·曹鉴伦）　　五言律诗　押尤韵	晓日穿云起，晴烟带雨收。霜清黄叶落，水浅白鱼游。客里经三伏，愁中度一秋。故园有残菊，肯为我归留。
泊富春驿散步（清·曹鉴伦）　　五言律诗　押齐韵	径仄荒榛满，循溪问路迷。长松危石畔，古寺夕阳西。双塔高峰并，孤帆落日低。山僧扶杖语，虎迹到前溪。
泰安道中（清·曹鉴伦）　　七言律诗　押青韵	春林排障锦为屏，得得轮蹄渡浅汀。野蝶穿花晴散粉，新莺坐树暗梳翎。柳条风动摇官绿，岱色云开拥帝青。拟上丹梯凌绝顶，眼空霄汉望沧溟。
泰安至张夏马上口占（清·曹鉴伦）　　七言律诗　押阳韵	风物当春竞斗芳，客途聊此破愁肠。山曾识面青常好，鸟不知名啼自长。流水无声穿细涧，落英有意出危墙。懒开白眼红尘里，却爱桃花似故乡。
北征大功告成纪事（清·曹鉴伦）　　七言律诗　押鱼韵	风雷隐隐护周庐，五采龙文护帝车。泉出旌门珠瀑卷，草迎行殿绿云舒。九盘夜渡黄河水，三略朝提玉帐书。汉将莫夸临瀚海，圣人亲已到狼胥。
