寄怀彦清中州时将有金陵之役（清·陶方琦）　　五言律诗　押鱼韵	莫谓天涯远，而令问讯疏。易成三载别，难得一行书。爱我容兄事，论文感索居。暮云千里合，雕眼倦应舒。
云门自夷陵以诗相讯依韵答之（清·陶方琦）　　七言律诗　押鱼韵	迩来风致日萧疏，还忆禾城判襼初。料理吴绵秋作客，消磨官烛夜仇书。有时晒箧留花腊，何处看山假笋舆。欲拟荡云好胸次，恐余牢落总难如。
寄呈李越缦先生（清·陶方琦）　　七言律诗　押元韵	思随杖履集都门，花外琴书笑语温。卜宅湖塘分柘柳，采风潇水长兰荪。千秋中垒传经业，一曲震川数醉痕。见说春城桃李艳，薰风何处不开尊。
春暮登快阁与姚海槎亲家茗话（清·陶方琦）	师山相狋觺，矗矗镜深沼。雨气破蘋光，玲珑走飞瀑。廊垣积春阴，邃绿互回绕。此心气澄静，聊以畅襟眺。𧡪幽觅余绮，园林窎然辟。寒风上春衣，迟花媚霁夕。南窗瞰池水，清光异金碧。旁入栖烟亭，闲云一为集。游踪喜邃密，登阁启窗阑。天光接远水，绿尽见诸山。林壑互应接，知我数往还。放翁虽千古，逸唱同追攀。
