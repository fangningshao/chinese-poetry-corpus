竹溪三兄自甘至郑扶病赴扬赋此送别（清·施燕辰）	谈笑究何长，揖别难徐徐。雁行又南北，从此埙篪殊。忆昔事亲日，承颜欢有余。忽忽几经年，各作风尘驱。儿女及婚嫁，疾病须匡扶。入门向问讯，叹息言清臞。瞻彼田舍子，岂复离斯须。贵者不如贱，反为仕所拘。寒月照征程，秋风吹短裾。相持一樽酒，渺渺何愁予。愿言各努力，弗虑功名虚。富贵我亦易，充盈人所虞。行成身当退，松菊可自娱。
青陵台（清·施燕辰）	青陵台下美人咽，青陵台上君王悦。见妾容颜不见心，妾颜如玉心如铁。无情白练送蛾眉，人读遗歌空泪垂。莫向青陵台下过，女贞树黑杜鹃悲。
