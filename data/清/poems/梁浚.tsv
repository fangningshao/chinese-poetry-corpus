登石佛山（清·梁浚）　　七言律诗　押尤韵	偶来初地倚危楼，风景萧条望里收。寒雁下时秋草没，晚钟开处岭云稠。千章古柏依山矗，一带汾河尽日流。到此已能空色相，不须更上最高头。
游绵山途中作（清·梁浚）　　押寘韵	策蹇寻名山，翘首望空翠。峰峦势嵯峨，迢迢远难致。迤逦缘溪行，逼仄常恐坠。众鸟多幽声，群木饶古意。午鸡鸣荒村，远磬闻山寺。旷野景既殊，境幽人亦异。未及事登临，吾心亦已遂。
