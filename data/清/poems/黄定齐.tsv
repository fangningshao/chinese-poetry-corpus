种菜（清·黄定齐）　　七言律诗　押东韵	闭门人敢说英雄，辟得新畦足数弓。抱瓮生涯忘鬓白，御冬心事祝年丰。故侯瓜自夸奇种，寒士家惟守素风。能事到头输老圃，春深犹未供盘菘。
寇退和友人作（清·黄定齐）　　七言律诗　押歌韵	便荷天驱异域魔，风光几似旧山河。回春枯草生机浅，堕地金瓯缺口多。覆辙追思长扼腕，狂涛他指又传讹。鲸移未必来无日，岂不怀归且放歌。
读律（清·黄定齐）　　押遇韵	刑惟无刑期，名实法先务。为幻格诪张，作伪惩奸蠹。出入生死悬，辨尤严故误。见律未见囚，律见囚已付。不先律此心，何以论法度。律不外持平，凛凛求其故。
