春日（清·董潮）　　五言律诗　押侵韵	素几横秋水，轻寒漫玉琴。閒愁春雨歇，短梦落花深。卧病生寥寂，相思久滞淫。归云千里外，杳杳故乡心。
晚霁（清·董潮）　　五言律诗　押庚韵	客意不堪晚，凭栏暮气横。断虹明古涧，凉雨过高城。乡信怀千里，寒蝉更一声。太行山色好，向我碧无情。
雨宿青县（清·董潮）　　五言律诗　押元韵	归棹争湍急，篙人薄暮喧。收帆依野渡，贳酒问荒村。细雨芦中艇，疏灯柳下门。孤城寒色起，吹角易黄昏。
舟泊半山（清·董潮）　　七言律诗　押先韵	去秋三度临平路，今日重来值禁烟。寒食杏花山店酒，春风杨柳寺门船。田园归计知何日，鸥鸟相思又隔年。坏壁閒寻旧题句，雨昏残墨尚依然。
京口渡江（清·董潮）　　七言律诗　押尤韵	轻帆如叶下吴头，晚景苍茫动客愁。云净芜城山过雨，江空瓜步雁横秋。铃音几处烟中寺，镫影谁家水上楼。最是二分明月好，玉箫声里宿扬州。
马上望西山（清·董潮）	谷口远烟微，苍然起寒色。不知尘士中，有此翠欲滴。回峰断归云，半岭积余日。钟遥寺不分，雪浅径微出。望眼极空明，新妆殊姽婳。征途逼岁新，游子倦行役。对此融心神，庶几慰躅踯。欲携九节筇，线路通双屐。手揽碧芙蓉，凌虚送归翼。怅望渺灵源，马蹄去安极。
