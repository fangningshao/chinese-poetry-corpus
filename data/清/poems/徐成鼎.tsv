衣轩堂翁汇梓太翁诗稿赐教赋赠（清·徐成鼎）	浣花溪上昭忠祠，忠魂缥缈扬灵旗。春秋享祀酾清酒，英风飒爽来阶墀。当年昔岭崎岖路，旧是我公殉身处。平原骂贼正气昭，风撼林岚尚含怒。来从羽檄佐戎麾，轻裘缓带军前驰。饶将象琯题龙虎，还伏青虹戮鲸鲵。谁虞封豕忽跳梁，竟尔蟾蜍食月光。西充父老尽悲泣，金川军士多嗟伤。天兵迅扫歼群逆，恤典矜亡书竹帛。姓氏常留天地间，血涌千秋欲成碧。
