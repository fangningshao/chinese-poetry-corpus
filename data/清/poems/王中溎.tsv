黄华山瀑布（清·王中溎）　　七言律诗　押庚韵	黄华山接白云平，飞瀑悬崖势若倾。千尺珠帘寒不卷，九天银汉落无声。锦屏对峙开云母，丹壁中分界水精。我欲寻源登绝顶，仙人楼上坐吹笙。
弁山积雪（清·王中溎）　　七言律诗　押青韵	难分玉柱与金庭，咏罢霓裳舞袖停。银海波翻龙护甲，瑶台花满鹤添丁。林栖月魄浑同白，梅压云鬟不露青。披氅风流虽已渺，百年吨曲有余馨。
题安之弟诗词近稿（清·王中溎）　　七言律诗　押真韵	争道骅骝迥绝尘，吾家小谢最清新。曾吟《白雪》鸡窗伴，看步青云虎观宾。杨柳晓风三变调，芙蓉初日六朝人。板桥百里相思梦，夜雨池塘芳草春。
