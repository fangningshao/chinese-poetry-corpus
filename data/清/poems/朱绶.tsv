随渔村舅氏过鉴湖（清·朱绶）　　五言律诗　押先韵	不泛南湖水，重归已十年。烟波如昨日，游钓忆从前。细雨开花径，奇峰落画船。樵风应可借，同过若耶边。
钱塘怀古（清·朱绶）　　七言律诗　押阳韵	铁骑常嘶薄建康，论和议战总沦亡。鹳鹅春散将军垒，蟋蟀秋开宰相堂。海上孤儿沈赵氏，梦中故土索钱王。须知天意成南渡，民岳山先号凤皇。
