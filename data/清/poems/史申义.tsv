由富阳至龙游（清·史申义）　　五言律诗　押尤韵	沙禽亦无数，格格野塘秋。孤棹有时泊，远山相向愁。月明乌桕树，人散白蘋洲。何处津楼上，无眠听棹讴。
南海杂诗三首（清·史申义）　　五言律诗　押东韵	石壁猩猩语，惊心百粤东。四时山叶绿，五夜海霞红。日月摇溟渤，星河浸祝融。鹧鸪飞不断，只在荔支丛①。
禹州（清·史申义）　　七言律诗　押庚韵	尘点征衫一月程，朝凉忽觉马蹄轻。颍川风满钧台驿，嵩少云遮上棘城。路入舞阳山不断，田分犨栎水常清。独怜朱邸笙歌歇，帝子宫墙蔓草生。
南昌（清·史申义）　　七言律诗　押庚韵	吴楚中流势未平，章江雄阔客心惊。芒寒牛斗雌雄气，风偃鱼龙日夜声。党锢人高徐稚宅，封侯事往灌婴城。豫章楼阁犹堪赋，宾主东南异代情。
镇宁（清·史申义）　　七言绝句　押庚韵	古木安庄极眺平，丽谯风卷戍旗声。塔山秋草连原野，放马斜阳十二营。
哈马庄（清·史申义）　　七言绝句　押齐韵	羊肠百曲路高低，江上愁心听马嘶。斜鞚金鞭那忍下，乱山容易蹶霜蹄。
怀查夏重（清·史申义）　　七言绝句　押青韵	笑指君山一髯青，明湖容易见春星。思伊月黑寥天句，能使湘江泣百灵①。
朝云墓（清·史申义）　　七言绝句　押文韵	散尽泥金蛱蝶裙，云蓝小袖剧怜君。伤心白鹤峰前路，一树榕阴盖古坟①。
盘江（清·史申义）　　押删韵	盘江一曲来乌蛮，湍迅直过七星关。汇支百粤入南海，包缠尾洒流湾环。者卜河深气候暖，冬叶不落杨那山。菖蒲芭蕉同一绿，枫香橘熟红斓斑。沿江雨气隔雾縠，诸岭秀色拖烟鬟。笋舆鸦轧度山麓，轻衫软履怜尪孱。温黁想及春三月，明镜江流飞白鹇。
