九日红毛楼登高（清·游化）	佳哉重阳节，何处寄遨游。旷怀千载上，独陟红毛楼。红毛楼上风景好，西望大江流浩浩。怅往悲来兴不穷，直须搔首问苍昊。飘飘云外响风筝，扶摇直上奋鹏程。俯视众山皆渺小，宁甘卑屈负生平。荆州王粲凭阑叹，何如彭泽醉篱畔。笔未题糕愧未豪，壮心不已且登高。君不见龙山会上孟参军，风吹帽落自超群。又不见茱萸囊黄菊酒，风流自昔传重九。但应借取馀杯醉，休论荷兰当日事。圣朝一统庆咸宁，此日登临皆天赐（余美玲编校）。
