答沈朗亭太史（清·罗绕典）　　七言律诗　押东韵	名经遍订百千佛，名士咸宗六一公。贯月槎刚来剑外，采风车又指关中。华峰奇句君先问，蜀国新弦我尚同。添得秦云供纂组，可能分惠借邮筒。
送小韩入都（清·罗绕典）　　七言律诗　押鱼韵	论交湖海意粗疏，况是诗魔未忏除。过客有时门署凤，冷官无事座悬鱼。得君共奓悬河口，规我如看举烛书。好为香山赠鞭策，长安米贵不难居。
通天台（清·罗绕典）　　七言律诗　押支韵	石鞭东海秦王误，台筑通天汉武痴。青史茫茫人并逝，碧空渺渺事难知。秋风盘冷铜仙露，夜月机虚织女丝。他日金茎和泪折，茂陵荒草夕阳迟。
韩将军行（清·罗绕典）	定军山顶愁云结，沔水奔流诉呜咽。荒城一角枕褒斜，漠漠土花埋恨血。武乡侯死已千年，留得孤忠照双烈。健庵将军好身手，百战金川胆如斗。生小伊凉将种奇，捐躯报国家何有。累世从戒半死绥，主恩特奖忠良后。踏残红雪返天山，马上驮回刀箭瘢。万里羽书摧破贼，连番笳吹促平蛮。军声到处戈先倒，王冉高徐如电扫。散关月出栈云横，快马轻刀巢尽捣。元戎驰奏动华銮，勇号先颁上将坛。孔翠已沾仙露湛，铁衣犹裹阵云寒。丈夫义气填胸腑，誓斩幺么靖降虏。拔剑终须荡蚁城，当车那许撑螳斧。谁知蓦地卷妖氛，豕突狼奔战血腥。寇穷无路转难遏，野哭连村不忍听。将军奋臂大呼起，男儿今得死所矣。黄沙滩外日无光，生掷吾头御奸究。弯弓立马马忽蹶，愤碧淋漓溅江水。裨将桓桓记姓高，手挽征袍为公死。诘朝援至扫榛荆，雨泣连营问结缨。击贼睢阳魂不散，迎归先轸面如生。五丈溪头停素旐，灵輀不发阴风袅。九原合与葛侯邻，今古丹心塞苍昊。阿兄匹马走边关，骂贼亦似常山颜。鹡鸰原上分飞惨，豺虎丛中拔足难。一样尺书题远志，曾无乐府唱刀环。吁嗟乎！铜马军，赤眉贼，祇为凌烟功臣壮颜色。獍枭函首慰忠魂，四十年来无反侧。双烈祠边夕照残，路人指点各心酸。蜀山陇水名常在，莫怨军中少一韩。
留坝道中见稻（清·罗绕典）	我本耕田夫，戴笠湘山曲。饭稻羹河鱼，江乡习淳俗。自从官长安，冠冕苦拘束。疏懒弃蘋蓑，奔忙逐华毂。回望旧家山，林烟隔空谷。秋雨稼云黄，春风秧水绿。间阔儿时事，神驰渺幽独。此行出都门，沿途纷菽粟。惟少红莲稻，难夸农足谷。有如听筝琶，尚未聆豪竹。何意过松林，佳境豁心目。香叶舞翩翩，疏花散芬馥。粒重欲垂头，泥深犹没足。行将筑高廪，秋成欣鼓腹。吾侪牛马走，糊口营饘粥。常临乞米书，强窃代耕禄。铅椠果何功，风尘徒逐逐。何时十亩间，稳古三间屋。稼圃日潇洒，农书夜披读。言师苦县师，知足可无辱。
留坝道中见桑（清·罗绕典）　　押陌韵	古称桑者闲，树依五亩宅。矧兹阻岩疆，鼠壤无间隙。不毛偶抛荒，夫里布谁责。王政首躬桑，雍岐有遗泽。奈何蚕织休，颓俗尚难革。近闻贤使君，劝种加详覈。除害拟拔茶，兴利求衣帛。沃若藉人工，森然疏地脉。想见春风和，绿阴遍阡陌。鸣鸠故故啼，桑女交催迫。叶坠行篮轻，枝攀罗袖窄。入簇蚕堆红，剪纸蛾飞白。茧成大如瓮，丝牵络盈尺。茅屋竹篱间，纬车声络绎。窃比《葛覃》诗，浣濯服无斁。嗟我走风尘，碌碌惭逢掖。愿作广大裘，难集千狐腋。何日效棉薄，经纬手亲擘。裁法絮以仁，体和情悦怿。共庆春台登，庶免祁寒厄。怪他诸葛公，成都私八百。
曹太保行（清·罗绕典）	男儿不能杀贼立功牖下老，陶土沈埋空草草。雁塞龙堆边月寒，广牧英名迹如扫。马革归魂破庙存，士女犹谈曹太保。噫嘻太保心似铁，仗剑秦关眼流血。有明末造半尘土，誓挽日车回覆辙。发迹始辽左，转毂经河汾。虫沙卷地地无色，忠义薄天天不闻。咄哉南原役，争传太保死。城上白旗悬，貔貅因封豕。横矛跃马突飞出，一鼓幺么歼水涘。首功三万六千六，大树将军徒尔尔。南箕贝锦太纷呶，荐牍枉劳张御史。惟闻士民语，军中有一曹。威名满天下，西贼心胆摇。尔时大曹小曹并烜赫，直与韩范功同高。湫头镇前大星殒，援绝粮空势齑粉。太保请行目眦烈，生戴吾头愧延颈。靴刀巷战血淋漓，白日无光照幽愤，从此中原事尽非，君王手诏泪沾衣。鸰原憔悴忻州失，驹齿摧残杏岭围。一门碧血流青史，九十九泉空落晖。吁嗟乎！松山哀，梅花岭，前代忠奸久同尽。二臣档子尚烟销，百战奇功更灰冷。云中遗裔近衰微，栌栱荒凉秋草肥。何当旧史南狐笔，重写关西破贼碑。
