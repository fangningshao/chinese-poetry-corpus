送叔和兄归试（清·严永华）　　五言律诗　押尤韵	今朝分袂去，两地鹡鸰愁。浙水怅离别，华山怀唱酬。莺花动西笑，风雨壮南游。遥指滇池路，行鞭去不留。
石虬亭（清·严永华）　　五言律诗　押青韵	滇山看已遍，来上石虬亭。嵌壁碑文绿，盈阶草色青。相逢原旧识，此别可重经。倚柱閒吟句，神龙漫出听。
题焦山吸江楼（清·严永华）　　五言律诗　押青韵	到此游踪倦，山椒旧有亭。一椽聊可憩，四达不为扃。石佛低眉坐，云君招手停。老龙听诗处，清韵发中泠。
登未三月随外子挈松柏两儿买棹游西湖还登烟雨楼遂至青镇奉母返吴门作诗四章以纪之 其二（清·严永华）　　五言律诗　押真韵	曩昔执箕帚，扫君堂上尘。仁人许乌哺，供养白头亲。画舫归装便，安舆乐事频。愿持九酝酒，酿作一家春。
武侯祠（清·严永华）　　七言律诗　押微韵	丞相祠堂吊夕晖，森森翠柏俨成围。百蛮风俗留铜鼓，一代勋名本布衣。北伐未能恢帝业，南人终古慑天威。当年将略难轻议，长有风云听指挥。
蜗居（清·严永华）　　七言律诗　押支韵	短短墙垣曲曲篱，蜗居小隐北山陲。入门绿雾迷三径，绕屋红泉汇一池。竹影暗摇疑凤舞，波纹圆动觉鱼嬉。笑他广夏千间想，谁及壶中日月迟。
再次叔和兄感怀韵（清·严永华）　　七言律诗　押萧韵	旌旗猎猎拂云杓，燕寝凝香逐处飘。帝识张堪多惠政，人推黄霸重当朝。春晖可爱斑衣暖，卿月长悬剑气消。笑倚慈闱言故实，南朝女戴侍中貂。
乙丑五月十四日叛苗陷石阡叔兄巷战死节余亟负母逾垣出馀人从之既闻贼将至全家投署后荷池中贼相谓曰严太守清官眷属不可犯也遂得免贼退后奉母旋里途中纪事（清·严永华）　　七言律诗　押先韵	边城从古叹孤悬，忽见军烽照义泉。狭巷短兵相接战，亲闱永诀敢图全。衔须温序忠魂在，食肉班超壮志捐。恨乏兰台修史笔，《国殇》犹待杀青编。
春日偶成（清·严永华）　　七言律诗　押东韵	鹊噪晴枝傍绮栊，东风吹放小桃红。暂开帘押迎归燕，偶擘云笺寄远鸿。春事今朝花影里，诗魂昨夜雨声中。寻芳双蝶过墙去，绣陌新添绿几丛。
夜作（清·严永华）　　五言绝句　押职韵	钟残未忍眠，惜此一池墨。拈毫作小诗，妙在无心得。
取雪煎茶戏作（清·严永华）　　七言绝句　押阳韵	蛮奴缚帚不须忙，留取中庭白一方。学得仙人餐玉法，重楼十二转神浆。
泛舟横塘（清·严永华）　　七言绝句　押阳韵	垂柳阴中一苇杭，篷窗瑟瑟水风凉。横塘西曲閒鸥少，输与冰莲十里香。
羊流驿（清·严永华）　　七言绝句　押庚韵	堕泪碑前百感生，泰山姓族旧知名。行人但指羊流驿，岂识当时有宪英。
杂兴 其十（清·严永华）　　五言排律	桓氏传经学，文林有志介。愧非五更后，累世见宗派。诵芬守儒素，敢忘清约诫。操行良所奇，贞忮要当戒。骢马行步工，门闾会将大。
拟古（清·严永华）　　押纸韵	弹雀珠陨山，斩蛟璧沦水。知之不甚惜，未足为知己。楚王称爱宝，贱目而贵耳。鼠璞既争投，燕石复深喜。哀哀荆山陬，泪尽卞和子。
次韵绚霞嫂行次泾南见怀（清·严永华）	人间最苦是别离，一别如何遂二期。天边鸿雁忽飞至，新诗慰我长相思。既言怀才如谢女，又言佩德同班姬。感君期望意良厚，初七下九徒荒嬉。忆自五华一挥手，无复领略书画诗，惜哉相思不相见，长夜魂梦空奔驰。我居蒲门已二载，山城地僻多蛮夷。今忽闻君赋行役，蒲帆日挂河之湄。暮云春树望不极。恍从落月窥芳仪。见何难兮别何易，珍重迢迢双鲤贻。
送缁生兄赴黔（清·严永华）	聚首既云乐，肯复分两地。今朝忽临歧，此别殊非意。忆我垂髫年，曾向绛帷侍。三月坐春风，居然动诗思。擘笺送君行，耽吟自此始。君生有夙慧，笔挟风云气。抟扶期直上，胡为艰一第。科名不在文，我早识此义。先君虽久宦，为政称廉吏。身后竟萧然，至遗慈母累。饥来驱君行，出门一挥泪。黔中君旧游，云天有高谊。使君况友善，愿拜麦舟赐。炎飙正酷烈，珍重慎寝馈。计程无一月，尺书勤寄慰。沿途揽名胜，佳句收灵异。境穷诗益工，斯言良可味。相顾增太息，会难别何易。
双山寓庐（清·严永华）	应龙矫天阊，威凤巢阿阁。敢与燕雀齐，所志但帷幕。偕隐双山间，一廛差可托。讵爱岩涧幽，聊寻亲友乐。和气含古春，雅怀申新酌。镜中罢晓妆，晴翠当窗落。春色方骀荡，乘烟命笋舆。升高望苕霅，上有先人庐。鞠荒元亮径，蒿没仲蔚居。所思隔云水，欲往徒趑趄。乾坤同逆旅，古人已启予。随分笃古欢，怀抱且自摅。山斋新雨霁，时觉花药薰。隔溪白发姊，遗我冰雪文。开缄一何丽，锦织天孙云。吾家十姊妹，君独思不群。阿兄富文藻，笔扫貔貅军。何当联白社，驻此青山曛。玉蜍跃东海，清辉照虚室。偶坐怀抱开，相与理瑶瑟。赏心惟良知，笃好贵真率。如月恒当头，如桐日横膝。愿效高柔贤，陋彼莱妻逸。三复河洲篇，与子以为弼。
外子侨吴十年矣甲申冬以京兆诏起感述（清·严永华）	伯鸾高士未受职，五忆长谣去京国。运期姓氏无人知，汉皇悲伤求不得。我佩子绂逢清时，左飧右粥皆帝力。赁庑聊复充偕隐，灭灶何尝希悻直。往者巨屏防蔽贤，坐耗太仓自投劾。本非汲黯薄淮阳，敢望樊英应坛席。忽闻徵辟到东山，便办严装趋北阙。黄图三辅古称雄，赤县九门今更剧。自从近畿更水旱，未免穷檐有饥溺。要令襦裤遍拊循，庶几桴鼓少衰息。东望瀛海通析津，北游空桐戴斗极。鹿车对挽夙所慕，油幢共引愿岂及。画眉未敢被轻惰，蓬头幸复知礼则。京秩从来策旧勋，夙夜寅清励明德。
杂兴（清·严永华）	班惠传家学，岂惟富文词。和熹实受业，景耀铺来兹。元兴延平间，功德何巍巍。定策采人誉，群公协畴咨。损膳赡黎苗，流化加华夷。长乐有记注，典训归母师。官箴最清静，女诫垂令仪。彤管表风烈，愿言告所司。
