疏池（清·安璿）　　五言律诗　押侵韵	濠濮平生志，疏池且自今。双峰来瀑远，一壑倚云深。亦有烟波色，堪怡澹荡心。聊迟十年梦，终向五湖寻。
淮南拈唐人韵顾梁汾同赋（清·安璿）　　五言律诗　押先韵	极目淮南水，苍茫接远天。暂辞胶鬲里，同泛米家船。疏懒难为客，衰迟莫问年。长途凄绝处，雁字点秋烟。
访严髻珠先生于湖田不遇（清·安璿）　　七言律诗　押鱼韵	渡入蒹葭即草庐，云深三径俗尘疏。青苔昼掩维摩室，红叶秋生水竹居。谢客湖田常挂榻，送僧山寺漫停车。已知杖履归来晚，独逞天风唱步虚。
旧江口（清·安璿）　　七言绝句　押萧韵	望里真州路尚遥，人烟沙市接江潮。虚亭飒爽晚来坐，一带秋山隔岸招。
