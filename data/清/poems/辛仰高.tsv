曹仁宪谨荣寿五言古一首（清·辛仰高）　　押药韵	图治如我公，斯文欣振作。居官凛四知，造士怀三乐。循循善诱人，谆谆勖舞勺。玉石赋他山，自堪来攻错。德行先文章，昌明大而博。疾苦询劝风，良医能救药。敦俗劝农桑，深于求民莫。正宜不计功，渊源一濂洛。富贵等浮云，素志明淡泊。治事关治心，经纶裕经略。身是后彫松，封疆重寄钥。愿祝寿南山，曲奏南飞鹤（施懿琳编校）。
