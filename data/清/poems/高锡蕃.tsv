出都宿长兴店作（清·高锡蕃）　　七言律诗　押尤韵	燕山凭眺几登楼，跌宕名场可自由。千里津梁疲远道，残年风雪逼征裘。升沈人海谁能悟，寂寞乡关我欲愁。数到下弦弓挂月，不须惆怅大刀头。
麻葛达刺佛像歌（清·高锡蕃）　　押元韵	蝙蝠掠殿松撑门，忉利天中容彼髡。美人占易寇非婚，狒狒来食狼则吞。具此观河皱面痕，空花直斩优昙根。我来访古悲至元，西僧蛊恶方策存。演揲儿法旋乾坤，兴于其祖亡其孙。有尸犹当磔之樠，莲幢膜拜谁为恩。飞来峰巅佛像蹲，杨连罪亦难具论。可怜六陵风雨昏，明月不照珠襦魂。
