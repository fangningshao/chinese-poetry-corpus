浪淘沙 春夜（清·吕采芝）	炉袅麝香浓。花影重重。梦醒倚枕意还慵。试问海棠知道否，昨夜东风。憔悴鬓云松。蹙损眉峰。衔泥雏燕觅芳踪。无那新愁愁怎解，明月帘栊。
醉花阴 冬夜（清·吕采芝）	拼却无聊微带醉。寒压罗衾翠。香圃落花深。雨点风声。迸乱惊侬睡。谯楼更鼓分明在。听彻声声泪。莫道不须愁，愁已深时，消却非容易。
高阳台 秋夕有怀（清·吕采芝）	雁彻层霄，蛩鸣断砌，乍寒慵自开帘。又是黄昏，窥人月影纤纤。纱窗悄静谁为语，独徘徊、底事心怜。更何堪，蛛网飞灰，积满牙签。天涯一路迷芳草，总深情欲寄，怎上鸾笺。小立栏杆，销魂暗惜流年。秋风那管人憔悴，一声声、敲响重帘。最无端，愁是偷愁，泪是偷沾。
一剪梅（清·吕采芝）	病里年光去似流。有计难留。有泪难收。侍儿莫便捲帘钩。侬亦多愁。花亦多愁。试将雏燕问情由。秋到知不。秋去知不。含情几度倚层楼。不欲凝眸。却又凝眸。
如梦令（清·吕采芝）	楼上翠帷怕卷。满目春光难看。屈指记前情，争禁寸心不转。肠断。肠断。蜂蝶漫来庭院。怪煞物华似旧。又到伤心时候。乍暖更还寒，不许愁人不过。消瘦。消瘦。侬共影儿两个。
高阳台 病起（清·吕采芝）	瘦却腮红，愁消黛绿，病中辜负年光。连日春晴，卷帘几阵花香。空教赢得春光好，到如今、怕说春长。又何须、药驻红颜，衣斗新妆。惊回一枕当年梦，问儿家往事，说也堪伤。芳草无情，依然绿遍池塘。啼痕镇日萦罗帕，尽由它、湿透鸳鸯。漫凄凉、身似春蚕，心似秋霜。
菩萨蛮 春暮（清·吕采芝）	远山蹙损伤心黛。柔肠未满伤心债。闻说又春归。残红扑绣帷。恹恹支病骨。偷傍桃花泣。燕子亦多情。寻春到旧棂。
念奴娇 春暮偶见落花有感（清·吕采芝）	晓风残月，乍匆匆又是，一年过了。遍地飞花兼舞絮，没个人儿去扫。雨洗香消，风催绿褪，倍觉春归早。红颜难驻，东皇也促人老。痛我一样飘零，问花知否，和尔成同调。花到来年依旧艳，人事更伤草草。打点枯肠，拼将情泪，聊共花容槁。一般沦落，此生空负怀抱。
高阳台 自题停琴伫月图小影（清·吕采芝）	鹤友琴交，云盟月契，也曾自许清幽。桐叶风翻，泠然已是新秋。轻绡漫试罗襦薄，恨年光、总付悠悠。问长空、一样清辉，为恁迟留。从今忆昔都如梦，自赏音人去，未谱清讴。云暗银屏，凭栏触目牵牛。今生命薄原如纸，又何消、写出新愁。最堪怜、石上三生，缘在情休。
高阳台 平湖秋感（清·吕采芝）	败叶凝黄，枯芦减碧，长堤已是秋深。无限凄凉，扁舟独倚纱棂。湖广一片清如画，对愁颜、倍觉销魂。叹年来、瘦骨支离，照影分明。寒蛩不用吟衰草，纵哀吟百遍，谁解怜卿。天阔云低，孤鸿共我南征。青衫非是江州湿，掩啼痕、别有伤心。任凭它、冷月澄辉，难證前身。
如梦令 春雨（清·吕采芝）	香梦乍回绣枕。春色半帘人静。风雨妒芳菲，不管叶柔枝嫩。休问。休问。应是绿残红褪。
满江红 韵玉六妹赴陕，赋此送别（清·吕采芝）	画角霜城，早引起、一天离别。更那堪、砌蛩声住，塞鸿声切。君赋于归随挽鹿，侬伤往事听啼鴂。叹知音、从此隔天涯，空相忆。灞桥柳，函关雪。咸阳草，长安月。看啼痕满袖，泪珠盈睫。欲寄岭梅烦驿使，好凭河鲤传消息。最凄然、执手问归期，应难说。
高阳台 庭有白海棠一株，花时甚芳，忽经夜雨摧残，触绪感怀，偶填一阕志之（清·吕采芝）	月被云迷，花逢雨折，古今缺事难全。一夜江风，无端吹坠尘寰。芳心枉自如霜洁，怎禁它、一例摧残。證前生、欲诉梅花，梦断孤山。含葩自是侬于画，到飘零狼藉，同此凄然。绿章谁奏，柔魂莫问青天。斜阳依旧迷蝴蝶，妒双飞、怕卷帘看。任东风、收拾春光，莫惜华年。
高阳台 夜雨（清·吕采芝）	蓉帐香消，桐阶叶乱，潺潺搅碎愁肠。一缕凉飔，飕飕透入疏窗。梅花逊我三分淡，亦难禁、如此昏黄。最无聊、红烛凝辉，翠被增凉。殷勤赢得如铅泪，怕它时泪尽，更没商量。已是宵深，那堪不住浪浪。尘飞玉镜霜飞鬓，尽消磨、几许韶光。莫凭栏、草润平堤，水涨横塘。
如梦令 送春（清·吕采芝）	报道一声春去。满泪游丝飞絮。嘱咐燕和莺，可否留春暂住。无绪。无绪。怕听妒花风雨。
菩萨蛮 寄怀撷芬二妹即和原韵（清·吕采芝）	年年生怕清明节。惜花人杳空相忆。何处鹧鸪啼，春深蝶自迷。画桥流水碧。怅望云山叠。情绪醉还醒。那堪更忆君。
一剪梅（清·吕采芝）	深院无聊香懒焚。生怕黄昏。又是黄昏。琐窗无语悄愁生。人自飘零。梦自忪惺。芭蕉细雨一声声。搅乱春心。滴碎春魂。鸳鸯倦绣冷金针。倚遍桃笙。数遍残更。
浪淘沙（清·吕采芝）	冷月照疏桐。雪艳花浓。小阑深处倚还慵。瘦损非干因病酒，愁思千重。潦倒逐飘蓬。不怨东风。焚兰煮鹤古今同。天上神仙犹有劫，何况于侬。
阮郎归（清·吕采芝）	一春闲著最无聊。宝炉香懒烧。金铃空自护花梢。难禁飞絮飘。杨柳岸，木兰桡。江南景色饶。乍寒乍暖易魂销。泪珠红豆抛。
高阳台 咏垂丝海棠（清·吕采芝）	艳夺明霞，朗含仙露，风流旖旎天然。万缕垂垂，搓脂匀粉鲜妍。啼痕不与秋红并，岂容它、蝶妒蜂怜。倩柔情、绾住春光，绾住华年。依稀记得团圞景，对名花丽卉，共醉琼筵。憔悴而今，镜中青鬓成烟。绿章旧事惊尘梦，尽销魂、几度缠绵。伴娇憨，芳草萋萋，莲叶田田。
