早起（清·李葂）　　五言律诗　押寒韵	不待鸡鸣起，披衣正觉寒。佛通花智慧，人与竹平安。霜气扑帘重，钟声出槛残。伊蒲香积满，早已办朝餐。
焦山（清·李葂）　　七言律诗　押真韵	别开生面水为邻，风鼓烟钟泽国春。海底勒铭犹有石，山中却聘更无人。浪攻彼岸千层雪，树辟浮图十丈尘。不共沧桑容易变，请看周鼎至今新。
上巳忆白下（清·李葂）　　七言律诗　押真韵	清明恰是握兰辰，遥卜秦淮景物新。杨柳晚风深巷酒，桃花春水隔帘人。桥边车过香生路，楼外船归月满津。憔悴不堪来旧馆，相逢谁为浣沙尘。
题雅雨师借书图（清·李葂）　　七言绝句　押删韵	旋假旋归未得闲，十行俱下片时间。百城深入便便腹，直抵荆州借不还①。
过废园（清·李葂）　　七言绝句　押真韵	谁家亭院自成春，窗有莓苔案有尘。偏是关心邻舍犬，隔墙犹吠折花人。
