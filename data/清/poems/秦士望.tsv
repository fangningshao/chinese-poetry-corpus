彰化八景（清·秦士望）　　七言律诗　押东韵	草昧谁开大海东，高烧烈火有神功。赤霞晓映扶桑日，丹嶂晴驱擘柳风。焰射鸡笼遥可接，光衔鹭岛远为烘。凌晨景物欣何似，万丈芙蓉照眼红①。
彰化八景（清·秦士望）　　七言律诗　押阳韵	海滨世界洗洪荒，瓦缝参差映夕阳。羁客远投冠盖里，落霞低衬水云乡。渔舟鼓浪醒诗眼，牧笛眠风破酒肠。返照山城烟树晚，画图指认色苍茫①。
彰化八景（清·秦士望）　　七言律诗　押庚韵	如眉似月水波平，傍水逢秋月色明。影坠澄潭蟾不老，香飘仙桂兔长生。地偏良夜多鸥宿，天远长空少雁鸣。扑面红尘聊借鉴，双眸万里一心清①。
彰化八景（清·秦士望）　　七言律诗　押寒韵	牛触高峰两壁攒，虎溪中出水流寒。每逢三月添霪雨，定遣重山走汎湍。怒撼奔雷声浩浩，猛归沧海势漫漫。行人过此常惊胆，黯淡如何又一滩①。
彰化八景（清·秦士望）　　七言律诗　押灰韵	不比寻常水一隈，柴门爱逐海波开。船撑白昼几行去，灯闹黄昏乱点来。遥吐珠光浮岛屿，久腾星火照莓苔。两般佳趣疑相似，共卧渔蓑弄酒杯①。
彰化八景（清·秦士望）　　七言律诗　押齐韵	山高树老与云齐，一径斜穿步欲迷。人迹贪随岩鹿隐，歌声喜和野禽啼。悠扬入谷音偏远，缭绕因风韵不低。刈得荆薪偿酒债，归来半在日沉西①。
彰化八景（清·秦士望）　　七言律诗　押先韵	缥缈孤亭荡碧天，游人得到俨登仙。举头万里晴光彻，笑指千岩秀色悬。云去云来风片片，鸟飞鸟落水田田。纵观沧海尘寰远，一点征帆一点烟①。
彰化八景（清·秦士望）　　七言律诗　押微韵	山城竹郭雨霏霏，郭外青山湿翠微。冷雾埋林藏半线，浓烟扑地锁重扉。燕穿深巷频频语，鹭下寒塘缓缓飞。白发番黎寻乐计，披蓑学坐钓鱼矶①。
