门人黄叔权寄诗见怀答之（清·恽毓鼎）　　五言律诗　押真韵	落落交亲远，骎骎岁月新。人才亦东豕，吾道竟西麟。旧学存门下，离怀逐渭滨。岁寒期共保，勤寄陇头春。
再送实甫（清·恽毓鼎）　　五言律诗　押歌韵	万里从兹始，依依祖帐歌。绣衣唐察使，蒟酱汉牂牁。春色随人远，江流出塞多。先公有遗爱，莫更叹蹉跎。
送易实甫观察分巡滇南（清·恽毓鼎）　　七言律诗　押豪韵	相逢冰雪痛乌号，晚岁功名感鬓毛。残夜除书新使节，南天行幰旧征袍。春归日下人偏去，诗历黔中境益高。闻道吐蕃窥六诏，安边筹略望韦皋。
梅叟移居近巷时遭国恤兼闻皖中兵乱奉柬（清·恽毓鼎）	北陆将回律，西城好结庐。乾坤多泪日，岁月杜门馀。天暖犹存菊，家贫但载书。清风比通老，谁与绘《移居》。衔恤孤衷耿，忧时两鬓斑。闻君来卜宅，令我暂开颜。江郡风尘警，霜庭竹石閒。艰虞思智略，肯遂老东山。
