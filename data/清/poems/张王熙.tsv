岑港访木城遗阯（清·张王熙）　　押阳韵	移家入海投山乡，城西迤逦山路长。指顾忽下岑港岭，炮轰震耳来何方。我生才得出水火，一枝聊借开巾箱。编零简断亦何考，询诸土人知其详。云昔有明在中叶，倭人来寇窥海疆。悬悬内瞰觊盘据，兵法扼隘此其吭。不难御炮沙土碎，木城坚峙逾金汤。城乡首尾击能应，更有戈船相翱翔。山坳重叠亦天堑，狡贼离披潜遁藏。吁嗟御寇似御水，横流一溃难堤防。往事迁流二百载，人士吊古空斜阳。
