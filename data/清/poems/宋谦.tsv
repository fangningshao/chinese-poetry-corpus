春阴（清·宋谦）　　七言律诗　押侵韵	海棠庭院昼愔愔，帘卷东风晓梦沈。三日瞢腾中酒意，一春珍重惜花心。烟光澹入青油幕，石气寒生绿绮琴。说与牢愁天亦醉，无聊莺燕伴孤吟。
宛在堂礼十四先生（清·宋谦）　　七言律诗　押灰韵	坛坫飞扬孰霸才，百年闽派未蒿莱。何人风雨携诗卷，两代江山付酒杯。品汇至今摹典籍，瓣香几辈有吟台。剧怜宛在堂前月，夜夜吟魂自往来。
