和子年八兄读唐书感事（清·鲍瑞骏）　　七言律诗　押庚韵	吹角城头变徵声，艨艟海上剧纵横。天留往岁吞吴恨，势迫贤王许越成。请地欲营三窟狡，登坛畴令一军惊。仓皇自趣潼关战，遂使豺狼到两京。
造墨歌（清·鲍瑞骏）	昔人造墨烧古松，今之焚膏毋乃同。板屋松阴跨幽涧，下有流水鸣淙淙。壁如蜂窠纸如幔，参差镫影纱笼中。承镫以碗碗注水，水与火济凝烟浓。液融鹿角香喷麝，阴房疑捣红守宫。涂脂从印燥不滓，枪金细字蟠虬龙。程方遗制效奚李，厥贡后数曹家工。家传古井清且冽，云与易水灵源通。烟轻胶旧井华孕，紫玉一笏隃麋空。荒唐谁说十万杵，杵以万杵坚于铜。尤其伪者渗以漆，光则黝然不可砻。罗家银墨广陵散，色如碧叶秋来红。紫雪之精郁灵气，西陂小景模吴淞。再和之法亦一瞬，几人犹弆吴绫封。龙宾十二落谁手，磨人磨墨俱匆匆。
笈甫藏有袁候台瓦研属作长歌纪之（清·鲍瑞骏）	铜雀台瓦良研田，此瓦乃在铜雀先。色青而紫厚以寸，池窊半月潴松烟。磨墨如暗欲雨润，瑟瑟缀若明珠悬。诸花香处呼璧友，沈檀之匣铭词镌。竹垞目以宴友瓦，得毋考据讹相沿。文曰建安三年造，斯时河北方炎炎。袁曹两雄不相下，土木何得兴戈鋋。吾闻南皮有台二，或者袁候之遗埏。当其虎视冀州日，官渡未战犹瓦全。穹窿百尺用侦敌，吸尽兵气归陶甄。相传夜深发光怪，异香腾作龙蜿蜒。野火烧残败苔渍，争墩一例言詹詹。否则陈因太仓粟，鸠工适值浮瓜年。区区胡椒且八百，况乃瓴甋崇观瞻。五官中郎敬爱客，想见射雉同游畋。哀来乐往感丝竹，金碧鳞鳞辉画檐。不知何时琢为砚，残膏一滴江湖沾。宜城驿入昌黎记，景山赠赖欧公传。世间古物等飘瓦，获之奚翅真珠船。呜呼！人生安得如汝坚，背有汉隶神宛然。缁布纹深尾则断，亦犹割据留山川。袁家父子固豚犬，曹家兄弟终猜嫌。流连香履有深意，木妖早兆漳河堧。知君好古自一癖，岂以人废相针砭。魏三祖集君所弆，曩者汉上遭师熸。呜呼！一得一失皆前缘，非此那伴君家毡。会看涤笔记神砚，压到寿贵公侯砖。
