画堂春 送春   见《词综》、《词雅》（清·陈敬（端宁））	呢喃双燕傍檐飞。绿阴摇曳成围。朝来便觉眼前非。初试罗衣。宝马香车人散，金铃彩幔花稀。年年此际对斜晖。可奈春归。
忆秦娥 忆姊（清·陈敬（端宁））	心如结。风前空把名香爇。名香爇。姊归何处，贝宫瑶阙。银釭频剔明还灭。听来村鼓含悲咽。含悲咽。怕伤亲意，泪珠偷浥。
如梦令 灯花（清·陈敬（端宁））	缥缈绿烟笼雾。一朵朱蕤明吐。春色贮银釭，空使蝶忙蜂妒。休误。休误。莫作等闲花数。
