宿寒溪寺（清·徐韦）　　五言律诗　押齐韵	积翠不成雨，凉风吹满溪。偶来山寺宿，时有野禽啼。烟听水声远，月吟松影低。黄州曾到处，鼓角夜凄凄。
异县（清·徐韦）　　五言律诗　押支韵	异县羁栖久，高楼有所思。江流残雪净，鸟没夕阳迟。摇落逢时序，艰难出鬓丝。谁云天下士，贫贱欲何之。
宿巴东（清·徐韦）　　五言律诗　押尤韵	独卧巴东夜，孤镫照客愁。万山青作县，六月冷如秋。峡险黄牛出，城高白帝浮。听猿多少泪，洒向大江流。
登岳阳城楼（清·徐韦）　　七言律诗　押青韵	城高南极壮空冥，秋色迢遥入洞庭。九水寒浮天地白，万峰晴压郡楼青。云边鸿雁西风急，槛外鱼龙浊浪腥。知是何人明月下，独弹瑶瑟和湘灵。
洛阳道中送别友人从军（清·徐韦）　　七言律诗　押庚韵	春风匹马送孤征，杨柳飞花满洛城。斗酒纵谈天下事，宝刀高唱《少年行》。横空华岳三峰色，出塞黄河万里声。自是壮游休怨别，几人投笔请长缨。
对月（清·徐韦）　　押阳韵	愁心化为水，荡漾明月光。将心寄明月，堕地忽成霜。
