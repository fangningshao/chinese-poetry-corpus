太原览古（清·戴纯）　　七言律诗　押阳韵	表里山河三晋疆，古今无恙控西方。衣冠竞说唐虞盛，争战从知赵魏强。石岭关横云叆叇，筹边楼迥夜苍凉。升平人自忘形胜，披拂春风蔓草芳。
古短歌行（清·戴纯）	土牛不受鞭，木马抱空质。岁月忽我遒，凄然向落日。东南多逝水，终古入淮流。冯夷与河伯，浩荡赴春愁。春愁载远道，靡靡催客老。伤彼蕙兰花，不及原上草。饥乌半夜啼，春雨暮凄凄。迷离一梦醒，踯躅两眉低。镫花易零落，秋衫怯渐薄。寒鸟声啁啾，四顾成萧索。萧索益悲哀，展驾复迟回。孤蓬与断梗，飘泊委尘埃。孤斟酹霜月，回首成芒忽。眼底岁峥嵘，又复怀明发。煌煌东方星，阳气破杳冥。何当乘金虎，驾言翔紫庭。
香光寺姚广孝废园醉歌（清·戴纯）	西风吹山山不改，健鹘矫翮凌烟彩。古道苍茫踏叶行，晴沙漠漠田每每。道旁萧寺金碧辉，手执马箠叩僧扉。沙弥煎茶成小憩，秋阳昭灼牛羊归。回廊历尽散残步，后圃荒芜足云树。亭基苔满曲沼封，松耶石耶尚森布。大师学道辞室家，纵横才气满袈裟。靖难功成衣赐紫，几曾性僻耽烟霞。此地园林几时创，此夜魂游有梵放。僧伽不住女媭嗔，英雄事业俱魔障。我来携酒挂马鞍，探囊肴核还盈盘。据石留连尽杯酌，亦既醉矣瓶罍乾。仰天大笑出门去，山外斜阳红几处。寒水流澌逝不回，从古几人羁日驭。回首层峦指上方，千秋龙象护云堂。山僧不解古今事，笑杀狂夫醉更狂。
