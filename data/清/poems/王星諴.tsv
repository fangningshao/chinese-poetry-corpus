伤都督向公（清·王星諴）　　五言律诗　押先韵	夜帐星辰陨，东南哭素旃。出身经百战，授钺感衰年。闻道楼船返，翻愁铁瓮坚。壶头师未捷，怊怅马文渊。
晓晴走马河阳道中（清·王星諴）　　七言律诗　押庚韵	卅里郊原结队行，眼中风物媚新晴。平峦过雨青归树，寒草拖烟绿上城。隔水稻香禽语妥，当风人影马蹄轻。天涯但得长如此，便倚鞭丝过一生。
萧山寄怀李大越缦（清·王星諴）　　七言律诗　押支韵	忽忽已成三月别，故人道尔苦吟诗。伤时涕泪狂犹昔，倚树光阴病傥支。下噀有田供著述，上春多雨足相思。商量载酒湖南路，擘脯弹筝定几时。
陈珊士庶常登第假归间道出大梁过访席上送别（清·王星諴）	读书廿年争此日，射策金门未三十。西风千里锦袍秋，献寿高堂健犹昔。悲君少孤奉母居，糠镫萝屋传遗书。春官数谒良苦别，赖有燕婉能娱姑。三日芙蓉镜中晓，看君亲制泥金报。上有百拜加餐饭，下言儿贵归来早。蓝子花落槐花黄，《摩诃》一曲冰丝凉。衫巾连臂踏春月，球仗扶头过夕阳。花光上酒春心热，烂醉直须三万日。平生一试丈夫豪，乱世可怜名士拙。长年冷粥山厨寒，一朝意气教人看。文章有用宁独是，富贵逼人如此难。我从别君向西走，已分云泥终古剖。不道天涯落叶堆，尚有今宵一尊酒。老母倚户妻停机，行矣马蹄无再迟。卧龙山北早梅发，堂上康强报我知。
