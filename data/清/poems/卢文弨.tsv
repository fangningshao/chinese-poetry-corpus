赠卢苕园（清·卢文弨）　　五言律诗　押删韵	寂寂扬雄宅，惟君数往还。交怜同臭味，贫有好容颜。疑义常从析，新诗更许删。闷来谁慰藉，真意最相关。
送莫又张栻之润州（清·卢文弨）　　七言律诗　押删韵	新年初见黯离颜，杨柳才青未可攀。有客萍蓬还独泛，何人风雪最相关。寒冲凫雁春前水，梦到金焦望里山。我亦扁舟向东去，樯乌背发几时还。
