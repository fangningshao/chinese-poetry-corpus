王家营（清·萧培元）　　五言律诗　押歌韵	危岸高千尺，人家岸下多。楼头平赤堰，屋脊走黄河。露冷菘盈圃，霜高豆满坡。晓来车马骤，去去听骊歌。
晚泊（清·萧培元）　　五言律诗　押寒韵	泊船依断岸，入夜怯衣单。水落滩声壮，山高月影寒。更长嫌烛短，心静觉舟宽。尽有囊书在，消怀几度看。
登千佛岩远望（清·萧培元）　　七言律诗　押尤韵	翠嶂摩天雨气收，登高下视古齐州。一城树影青铺地，九点烟痕绿上楼。鸠荝版图栏外画，鹊华山色座中秋。林边遥望黄云走，东去长河挟雾流。
