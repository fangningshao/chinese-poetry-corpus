和夫子（清·姚倚云）　　七言律诗　押阳韵	文章浩浩古人长，快意雄风忆大王。黄鹄不知天地远，黑貂应觉雪霜凉。樽前丘壑资谈笑，眼底江山起病尪。隔岁离愁定无限，只今且复为君强。
偕大姊晚眺（清·姚倚云）　　七言绝句　押东韵	何处钟声逐晚风，碧天云净夕阳红。渔人隔岸弄明月，白鹭衔鱼出柳丛。
安福闻子规寄怀大姊（清·姚倚云）　　七言绝句　押齐韵	高柳依廊疏影低，碧天清夜子规啼。无端惆怅思千里，双桂楼前月向西。
除夕和三弟（清·姚倚云）　　押纸韵	骨肉得为乐，聚散良有已。除夕荐芳尊，相对如梦里。承欢白发前，绕膝孙曾喜。侧听爆竹喧，坐待晨光紫。但恐开岁来，复作远游子。
用欧公韵寄夫子（清·姚倚云）	忆昨送君时，风光正春日。别离那可论，此心良忽忽。虽有千万言，心悲不能出。深恐扰君思，回肠忍泪没。自君远行役，承欢双亲膝。黾勉敢惮劳，夙夜怀懔慄。初来未尽谙，儿女相辅弼。惭惶提斯心，安得往时逸。风月非无趣，每每看令失。时或有佳致，十不能得一。感念高堂慈，遇事必宽恤。有时怜其长，命之和新律。亦欲博亲欢，苦思真咄咄。流光何迅速，夏去秋风疾。相思惟自知，乌能向人述。忽得桐城书，青山已卜吉。览之涕交流，岂敢望归必。老人竟颔首，许其返蓬筚。又得津门书，周旋语意密。极论劬劳恩，去日若鞭抶。汝心苟不从，遗恨当斧锧。故尔辞两亲，脱身不用乞。在道感君怀，反复视君笔。忧思安能已，徒有泪横溢。君诚不自聊，尚恐君心郁。何以报深情，珍重为君匹。倦极入幽梦，相见在仿佛。忽为晨钟醒，劳生待谁嫉。茫茫大块中，尔我定何物。好留泡影嬉，祇待白头毕。从兄复登舟，亦任风涛䫻。万里若乘槎，苍茫近太乙。云际山迢迢，枫林秋瑟瑟。寒沙群雁嗷，荒渚幽虫唧。皓月一周天，片帆抵官室。悲喜涕重闱，亲情绕诸侄。旧日闺阁中，妆台尽散佚。芙蓉尚含苞，丹橘犹结实。依依我亲傍，留连复惕怵。聊慰罔极思，寸心中自劾。且复爱年华，新妆待君栉。翱翔好致身，憔悴嗟吾质。不然陶翟耳，吾岂慕高秩。堂上七十年，人情三百绂。
