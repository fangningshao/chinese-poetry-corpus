三弟久客历下诗以招之（清·唐芳第）　　五言律诗　押真韵	裂帛书离字，齐东寄旅人。可怜池上草，愁杀梦中春。稚子饥寒色，慈闱老病身。平原虽爱客，莫更久风尘。
洞房曲（清·唐芳第）　　押阳韵	软金屈戌开鸳鸯，花符细字呼徐娘。绿云半堕莲花妆，雅鬟十五携履箱。琵琶百啭春漏长，娇歌欲递迟龙香。临筵催赐青雀觞，海棠滴露低红芳。流苏压钩金锵锵，铜球宛转添都梁。殢人缓缓收鸣珰，花枝故恼东风狂。银屏叠叠遮琐窗，长夜辽辽天未央。横娇妒宠谁能望，春光不到翾风房。
