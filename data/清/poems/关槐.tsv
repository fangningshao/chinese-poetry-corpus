江村（清·关槐）　　五言律诗　押齐韵	寂寞江村晚，苍茫野径迷。渡闲秋水阔，云冷暮山低。落日明孤塔，轻烟幂远溪。归来沿岸曲，人影画桥西。
秋晚（清·关槐）　　五言律诗　押青韵	天高秋宇阔，暮霭扫空庭。野寺传清梵，山窗聚晚萤。萝遮三径月，烟锁一潭星。醉卧幽轩下，游仙梦未醒。
寻白云寺（清·关槐）　　五言律诗　押冬韵	盘空山涧断，缥缈白云封。四顾杳无路，一声何处钟。鹿行春藓滑，鹤立午烟浓。知有高僧在，来寻最上峰。
晚行山中（清·关槐）　　押侵韵	溪壑恣晚眺，古木团幽森。落日下平楚，闲云生夕阴。悠悠陟山陂，怅望抑何深。归来正苍莽，微月吐西岑。
孙香岩先生以自乘良马惠赠走笔赋谢（清·关槐）	天生神骏宛马雄，一扫凡马千群空。𥬞云蹑电惊飞虹，骞腾倏忽追无踪。吾师纵控组舞工，朝秣夕饮东华东。咫尺上与天阊通，年年侍从披云鬃。虎胸彗尾骨格丰，志决千里将毋同。解骖脱赠谊独隆，得得满马皆春风。紫薇郎官退自公，鞭丝帽影花濛濛。
