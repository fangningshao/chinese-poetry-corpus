别沈素庭（清·郭肇）　　五言律诗　押先韵	大雅久不作，风尘吾所怜。相思隔秋水，一别暗遥天。海上瑶琴感，人间宝剑篇。漫游成底事，秦望正苍然。
忆吉竹山房兼怀金氏诸旧好（清·郭肇）　　七言律诗　押文韵	岩卉林箊望不分，四山并作翠氤氲。临溪尽日常疑雨，闭户一身犹带云。新笋香时惟纵酒，好莺啼后又离群。年来频作还家梦，更为还家苦忆君。
剡溪道中（清·郭肇）	时清乏胜游，世乱辄高举。晨兴理清策，匍匐忘溽暑。剡中山水区，钟毓自太古。探奇兴偶逢，出险意自许。连峰有送迎，累时具仰俯。熊虎对踞蹲，龙鸾各骞舞。神工贵伏藏，到此气尽吐。度岭陂陀遮，回溪菪确聚。细路夹松篁，振袂惊飞雨。行行出木杪，下视见衡宇。夕霏起遥薄，回首忽无睹。林荒虎气遥，谷邃风力阻。缅彼巢居子，愿言托启处。方壶不可即，日暮独延伫。
