常山县（清·郑江）　　五言律诗　押东韵	风帆沙际落，岚翠碧丛丛。一县江声里，四山云气中。迎人幽鸟语，随意野花红。回首乡心远，沿流直向东。
残柳（清·郑江）　　七言律诗　押尤韵	画桥斜去水东流，落日西风泽国秋。树下彩云都散尽，夜来明月尚勾留。碧蹄马老怜荒驿，白发人闲倚酒楼。六代离宫鸦数点，满天疏雨不胜愁①。
钓台（清·郑江）　　七言律诗　押庚韵	高台俯映暮江清，叶叶风帆尽日行。碧水几时停过客，青山终古属先生。可知遁世原持世，始信逃名是爱名。惭愧萍逢无定迹，沧洲暂借濯尘缨①。
飞来寺（清·郑江）　　七言律诗　押灰韵	澄江绿净洁于苔，群峭摩天一线开。吉贝花中闻梵呗，兜罗绵里现楼台。榕阴浓叠千重翠，松吹晴暄万壑雷。瘦石玲珑霞缥缈，却疑岩岫亦飞来。
西溪草堂图（清·郑江）　　押尤韵	吾乡山水窟，莫如西溪幽。延缘一径通，落落清瑶流。夹岸无杂树，鹿角枝相樛。霏微岚翠间，香雪千林浮。有时略彴横，野竹寒修修。寻幽窈窕入，落英满扁舟。花阴路疑尽，豁然见平畴。四山围净绿，土俗勤锄耰。此中隐君子，毋乃栗里俦。一茅粗剪葺，六枳纷环周。虚空静生白，恍然物初游。臞鹤唳天半，若与孤情酬。仙源在枌榆，余胡久淹留①？
度翚岭（清·郑江）	新安僻一隅，崖谷莽相围。寒雨度翚岭，悄然徒御悲。匪悲道路险，疲氓寒无衣。祗役我之分，劳民毋乃非。既不能重趼，复不奋翅飞。民劳岂得已，王程不可违。酬民以价直，几为吏橐肥。诘问得其情，惩吏乃用威。疲氓感我意，绕座涕洒挥。民情大可见，岂愿咸其腓。劳劳道路间，志在救朝饥。饥寒苟不恤，焉用长吏为①？
