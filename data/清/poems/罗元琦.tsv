家大人避暑秀山傅京兆偕诸前辈过访（清·罗元琦）　　五言律诗　押歌韵	纳凉依静院，连辔喜经过。飞盖思京国，寻踪到薜萝。梦回青琐远，地迥白云多。坐隐追仙躅，何人烂斧柯。
挽宫保刘苏村先生（清·罗元琦）　　七言律诗　押庚韵	大星中夜陨边营，箕尾宵乘雷电声。一死讵能酬圣主，九重早已谅书生。鸿文久播推前辈，清德云亡痛老成。祖奠遥闻滇父老，碧鸡坊外送行旌。
