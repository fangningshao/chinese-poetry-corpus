复往东陵（清·张之万）　　五言律诗　押青韵	策马清晨去，前程喜再经。松怀盘谷翠，山向蓟门青。镫火遥村见，鸡声野店扃。连营方肄武，画角逐风听。
和华璞登天津望海楼元韵（清·张之万）　　七言律诗　押尤韵	相携王粲上楼头，大海冥濛汗漫游。近日立身心自阔，浮天无岸水长流。烟开鳌背云光净，风扇渔帆曙色收。万里江河同一瞬，何须有感寄沙鸥。
马兰峪即事（清·张之万）　　七言律诗　押庚韵	阴雨连宵喜放晴，山间小住有余清。汲泉瀹茗松枝火，买蟹供餐菊瓣羹。稚子嬉游牵鼠至，贫家生计藉蜂营。今年是处犹丰乐，入夜还闻箫鼓声。
晓行寒甚途中口占（清·张之万）　　七言律诗　押灰韵	怅望前途宿雾堆，冰霜历尽马蹄催。渐看旭日烘云出，顿觉阳和大地来。漫忆寻梅驰玉勒，谁家对雪酌金杯。关心岂止阌乡狱，百万貔貅戍未回。
