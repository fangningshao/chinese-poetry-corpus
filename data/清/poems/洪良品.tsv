庾台（清·洪良品）　　五言律诗　押庚韵	昔书《枯树赋》，如见庾兰成。故宅空文藻，荒洲绕县城。远烟三澨晚，残雪五溪明。萧瑟登台意，悲风日暮生。
赤壁于清端公祠（清·洪良品）　　七言律诗　押歌韵	独拜荒祠绕薜萝，堂堂遗貌壮山河。清名白日雷霆动，故老青天涕泪多。千载招魂悲宋玉，一龛香火伴东坡。雪堂夜静虚明月，风马云旗缥缈过。
荆南讲院晤王子寿先生（清·洪良品）　　七言律诗　押庚韵	先生壮岁谢簪缨，归卧沧浪白发生。自谓羲皇陶靖节，许身稷契杜文贞。渚宫花老啼莺尽，梦泽云荒断雁征。愧我周南久留滞，巴山夜雨梦春明。
楚怀王墓（清·洪良品）　　七言绝句　押元韵	沱水弯环齿墓门，峣关归魄夕阳昏。当年已雪商于恨，三户亡秦尚有孙。
