感事（清·傅潢）　　五言律诗　押微韵	万政此官始，一身民命依。独弦成响细，寸木禀材微。悍鸷攒岑隐，嗷鸿绕簕飞。专心事剪灭，总与病根违。
谒陆象山先生祠（清·傅潢）	崇祠孤涌万峰裹，白昼冥冥乱烟锁。客行畏湿此少休，茶灶松房安插妥。图书万卷藏何处，但见灵台一寸炬。静坐不觉身堕空，乾坤俨另辟门户。偶噎何至并食弃，勿怪纷纷来群议。虽有功臣如姚江，已成铁案难翻异。大江东去路日苦，泥陷沙沈讵堪数。果得惺惺常此居，亦胜荒芜一片土。
出郊行（清·傅潢）　　押遇韵	一身奔走轻于骛，偶尔在衙常在路。痴床无梦厨有脚，轩裳黯淡泥涂污。出郊一村复一村，一旬未届几回住。平生本爱农家好，偏教此时亲此务。菽麦琐事喋喋谋，水来同捍蝗同捕。穷黎见惯忘官尊，视作家人苦具诉。孤岭日斜古祠坐，僮仆眠云马系树。夜来蛙声满山窗，公然吏被神仙误。米盐料理委妻孥，客来主出易应付。独余一事终歉然，庭间一日牒无数。
