哭胡敏公次桑楚执韵（清·高晫）　　七言律诗　押侵韵	《广陵散》绝动哀吟，孤幌疏风雨暗侵。自痛文康埋碧玉，谁将贾岛铸黄金。西州泪寄鹃啼尽，东海魂归鹤怨深。呜咽不成怀旧赋，独挑残焰夜沈沈。
寄答桑楚执见怀（清·高晫）　　七言律诗　押支韵	短发空馀老大悲，三年一读故人诗。竹间残局完公事，塞外新编是宦资。自笑子长牛马走，谁怜杜甫凤凰饥。何时煮石青峰下，共跨黄羊侣鹿皮。
别宁州严靖公（清·高晫）　　七言律诗　押尤韵	碧树初寒万籁秋，昆明池畔动离愁。九年兰佩分香泽，一日征鞍赋远游。民力东南双涕泪，心旌日夜大江流。遥知别后相思梦，应到楼山最上头①。
目则山（清·高晫）	削出目则山，矗起阿僰部。舍马从步入，路仄足迹聚。泥湿苔如镜，石锐势若拒。攀援断藤行，数起而数仆。山脚霞未明，山腰日已午。曲径从今日，草木自万古。丛丛回寒风，霏霏染翠羽。仿佛露崇冈，蛮营列山坞。废灶留残烟，道傍拾遗弩。泠然泉声落，似犹杂金鼓。盘顶云雾开，秀峰若可数。恍惚见吴山，慰此行路苦。未敢舒鸾啸，恐惊豺虎怒。
