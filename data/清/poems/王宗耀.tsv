和东坡虞姬墓（清·王宗耀）　　七言绝句　押歌韵	如此鸿沟负约何，美人留得楚山河。读书名姓真粗记，一唤虞兮便不磨。
漫兴用东坡东武与人往反粲字韵（清·王宗耀）	我生如行路，百里可居半。佳境思惭入，往往得惊叹。此后将安归，宁复堪把玩。过者尽陈因，来者方聚散。岂无三数人，尚与我同伴。同伴问何为？寂寂守昏旦。行或事锄耘，静不离几案。有时相晤语，祇觉方寸乱。人情可欣悦，要如荐方盥。弦弛不欲闻，多病音节缓。更张岂无术，好歌续珠贯。遏云响未成，折杨兴又懦。复然望寒灰，寸焰依屑炭。欢颜庇广厦，劳心属旅馆。偶逢扇暍凉，非私负曝暖。岂如东人子，但夸衣粲粲。
