颍州道中阅邸报读弇山中丞辟雍诗及留漕疏稿喜而有作（清·孙星衍）　　七言律诗　押灰韵	一品衣看入上台，三雍诗就压蓬莱。身依龙尾螭头惯，笔挟河声岳色来。宾客西都朝辈同，苍生前席帝颜开。衡门我正耽经术，莫骤商量荐祢才。
宿元符宫（清·孙星衍）	琳宫镇山坳，高下飞轩棂。征鞍上盘盘，日暝客始停。遵途百劳忘，寻异千念盈。径微已三折，屋暗仍重扃。独上怯曳衣，孤行危建瓴。道士然炬来，开门导前行。静觉鼠齧松，微闻鸟梳翎。林空虎气逼，草滑蛇涎腥。山头白濛濛，寒气生夜明。犹被露华凉，远听风笛横。悄然步初还，游侣见自惊。幽房感仙踪，客梦冷易醒。
李斯泰山石刻题后（清·孙星衍）	穆书失政和，猎鼓疑宇文。峄山会稽书，摹勒非其真。兹碑立榛莽，缺画鬼所扪。迩来碧霞宫，复遭野火燔。岂其坑儒魂，来报焚书冤。阿房三月灰，余焰犹复然。我言嬴秦罪，在废籀古文。改篆而篆亡，毁经而经尊。几令周孔字，禁抑不得传。非有叔重功，六义无渊原。堂堂李丞相，独著《仓颉篇》。奉诏写石旁，下笔整不偏。斥弃徒隶文，程邈讵敢干。法家尚刻削，此迹何真淳。试读《逐客书》，后愚而前贤。观其遘时屯，变本亦可怜。眇然访遗本，落落区宇间。爱此匪恤私，持赠友意殷。人身不及纸，完好无百年。楚人得失弓，达者忘其人。题名傥留世，何必归子孙。
山斋晓起（清·孙星衍）	晓风吹檐丝，桐花落如剪。暗绿凝愁眉，湿红团泪脸。幂幂生竹烟，斑斑积阶藓。蝉躯换灵质，柏发易衰鬋。空帘感秋人，流光展书饯。
黄二（景仁）游黄山归索赠长句（清·孙星衍）　　押元韵	黄生骨格何轩轩，摆脱羁绁辞笼樊。俯视世俗心中烦，怅然欲与山鬼言。南浮汨罗招屈原，洪涛浡潏颠乾坤。寸磔幽怪傥厥怨，长蛟泼血江为浑。三湘七泽澧与沅，参差一声波不喧。出没交手多婵媛，与子晞发观潺湲。洞庭为酒君山樽，八九云梦胸中吞。胸中垒块谁共论，扣舷大啸呼灵均，酌以椒桂香温黁。尝闻黄山极天门，欲往叩额排帝阍。三十六峰愁攀援，人迹不到哀清猿。盘盘直上天宇昏，山㺑怪魅来蹲蹲。蛮君鬼伯舌腭反，恍惚不惧存丹元。昂首大啸扪元根，阳鸟翻翥六合暾。手折若木敲金盆，铺海万顷光沄沄。容成车过紫纛幡，倏忽变灭归昆仑。忽然悲涕心自扪，仆马临睨愁云屯。母啮其指忧饔飧，独携长铗归田园。突兀环堵颓四垣，堂后抚视忘忧萱。采撷兰藻供芳荪，亦既觏止笑以温。我时叩门日千番，罗缕异境唇澜翻。嗟我进退羝触藩，咫尺衡泌拳肩跟。悲来但恐岁月奔，感慨皮肉生䏶臀。君独爱我气谊敦，酣酒过从常留髡。发箧示我千玙璠，元晖作友太白昆。补石要使天无痕，书生有若虱处裈。曷不弃书佩豭豚，十年浪迹车折辕。面目变尽声音存，雄鸡一鸣惊逖琨。附子不羞鱼化鲲。
夜起步月偕妇王采薇（清·孙星衍）	残香掩空衾，出户夜凄绝。云背度月来，花梢逗烟出。幽行过篱影，微步上庭樾。婢仆各已眠，虚扉尚开豁。园空息群动，露响下林末。众青多争肥，艾气自孤发。各怀幽栖愿，颇欲避白日。君疴遂侵肺，我愁自沦骨。怪鹏藏深柯，长声竖惊发。回瞻虚帘下，镫冷小虫密。何时入名山，共子著书毕。
贵家谣（清·孙星衍）	华镫张中堂，白日走相吊。雌虹吸沱空，妖狸坐檐笑。主人朝醉溪谷中，花底衷衵偕秦宫。黄金堆盘夜争诣，明日斜封出私第。鸢肩倒曳狐尾衣，朝下望履矜光辉。閤门自畜马群富，令史更辱名儒为。鸣珂列戟一朝改，七贵三公复谁在。饶赀入籍充水衡，刺上恶名连四海。前颠后蹶各不看，去作愚鬼空心酸。田庐初与细民业，花石又入豪家园。君不见荣名千春子云宅，才如严徐志琨逖。堂中青鬓易数丝，门外绿蒿深一尺。
夜坐吟（清·孙星衍）	斜帘织月秋波纹，薄露压草生幽芬。玉阶美人抱书叹，珊瑚病慵堆绿云。复墙贴树团团影，荀令心烦自取冷。蜀桐囊涩挂新愁，唧唧暑虫吟石井。
