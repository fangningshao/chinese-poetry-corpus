再和山楼初成原韵（清·郑虎文）　　五言律诗　押尤韵	远岫青排闼，寒江曲抱楼。客心自朝暮，秋色与沈浮。雨点平沙鸟，云移极浦舟。谁将摩诘画，相待少文游。
永顺府闲述（清·郑虎文）　　五言律诗　押尤韵	斗大一城耳，森然万壑秋。有山皆绝壁，无水不悬流。虚牝风声怒，晴空雾气稠。客身忧瘴历，九月已重裘。
古诗为蜀中戴烈妇谢氏赋（清·郑虎文）	皎皎云际月，万里来峨嵋。峨媚郁重掩，偏照无圆辉。残光下孤冢，有女泣且悲。念女出野里，少小罹闵凶。随兄奉寡母，去楚来蜀中。十四识操作，十五工裁缝。十六及十七，习礼知修容。十八为新妇，百年从此期。提瓮事晓汲，拾柴备晨炊。饥舂盎中粟，寒织机中丝。怡然适荆布，罗绮不复施。亦有膏与沐，教妾若为姿。亦有凫与雁，与郎重相宜。白首愿终托，恩爱两不疑。那知郎遘疾，沈绵实难为。回头听郎语，执手泪不止。恨我命短浅，不得相终始。自卿来吾家，贫贱为汝耻。误汝好青春，恩情付流水。勉事新所欢，薄劣不足齿。新妇得闻之，涕泪相沦涟。哽咽方出语，谓言君毋然。忆昨奉君子，缠绵出心肝。君宁不鉴妾，妾身忍独全。生不共依倚，死当永周旋。郎君含泪谢，气绝不得言。捶床便大恸，闻者鼻为酸。剪却耳后珠，为郎作口含。煎汤替郎浴，一一亲手湔。冠裳至履袜，灰炭同衾棺。事事俱在心，周匝千万端。三朝大殓毕，五日佛事完。为郎卜吉地，送葬城之南。归来掩穗帐，月暗风娟娟。兄公忽见诮，谓汝绝年少。来日苦正多，无儿待谁靠。况本非贵族，应不愧再醮。汝意将何从，曷且为吾告。新妇仰首答，理实如所云。骨月奈未冷，斯言何忍闻。请当暂还家，勿复烦纷纭。还家跪白母，浪浪涕沾胸。念女出野里，少小罹闵凶。随兄奉寡母，去楚来蜀中。不图至今日，复累母与兄。母为岭头石，儿为涧底藤。将藤依盘石，生死永不更。阿兄得闻之，怅然问阿母。妹来欲何云，兹焉岂堪久。人生重富贵，恩义难卒守。昔我致不察，一误适载某。今果复来还，此事良不偶。阿母谓阿兄，凡事须三思。兄言不烦尔，事非母所知。东邻窃闻信，便遣媒人来。云有蒋家子，妙年二十才。浑身艳罗縠，照耀惊同侪。时时跨鞍马，观者每塞街。颇识闺中秀，愿言求令才。阿兄大欢喜，举手谢媒人。幼妹方新寡，议婚得高门。明日七月尽，八月及上旬。便可行六礼，永订百岁姻。越日日良吉，压压人语喧。阗门咽鼓乐，络绎如奔湍。流苏结步障，旖旎斗精妍。锦段数百疋，疋疋红罗缠。珠光烂盈目，奇隙充金盘。阿女长跪问，问母何事故。母乃兄不令，以女委朝露。盘石苟变迁，孤藤此焉附。岭头与涧底，斯言未朝暮。阿母谓阿女，汝兄实为此。定不相亏负，慎勿重覼缕。阿女掩面泣，气咽声不扬。默念延视息，苟且图终丧。今既见逼迫，赍志不得将。徘徊对明镜，流尘暗容光。纤纤出素手，盈盈具兰汤。洁身耻含垢，新浴成严妆。抽取髻上针，拈取箧中线。泪作密线牵，针针刺肠断。上襦接下裳，纫成合一片。维时近中秋，明月将就圆。团团下庭砌，脉脉经前轩。低头拜明月，愿母千万年。康强保多福，永永如南山。有女不卒养，中道忍弃捐。恕儿不孝罪，饮恨归黄泉。潜身出门去，旧路夙所谙。行行见孤冢，青松已丸丸。残萤点衰草，凉露转秋烟。阒寂墓门合，明灭鬼火然。抢地呼不应，渺焉竟长眠。妾生为郎主，妾死成荒阡。中元及寒食，麦饭谁与传。从容出白练，三尺冰丝寒。织作双鸳鸯，覆以并蒂莲。可怜合欢带，乃为今日缘。回身挂树杪，月落峨嵋巅。
