栾城（清·夏子龄）　　五言律诗　押阳韵	极目炊烟断，伤心道殣望。埋轮避徭役，墐户走他乡。火赭旗亭壁，灰飞梵宇梁。何时安百堵，垂意戢流亡。
晓行（清·夏子龄）　　五言律诗　押青韵	寒铎响零丁，鞭声隔梦听。马蹄敲冷月，鸡口落残星。未见欃枪扫，何时羽檄停。东征诸将士，努力事韬铃。
感遇二首（清·夏子龄）　　七言律诗　押尤韵	出岫閒云任去留，殷殷时抱北门忧。名场蹭蹬迎风鹢，宦海尘劳喘月牛。期已及瓜迟未代，事同采艾急难求。乡心又逐莼鲈起，可许江湖泛一舟。
过沙河县（清·夏子龄）　　七言律诗　押麻韵	乱辙临河整复斜，一鞭著力马喷沙。荒城避寇官招吏，野寺无僧佛破家。尚有军书传契箭，从无烽堠响悲笳。哀鸿饥雁知多少，漂泊于今未有涯。
和栾城客店题壁诗（清·夏子龄）　　七言律诗　押寒韵	几曾勾漏乞灵丹，归计茫茫且就官。不少顽民牛自带，生憎悍吏虎而冠。流离始觉承平乐，守土方知保障难。慷慨悲歌入燕赵，未甘长铗向人弹。
春閒得两鹦鹉，翠羽翩跹，双栖并语。虽未能言，颇解人意，夜来忽毙其一，诗以悼之（清·夏子龄）　　七言律诗　押虞韵	侧立斜飞入画图，红襟翠袖炯清矑。轻身幸未归黄祖，恨事无殊堕绿珠。默诵金经先解脱，梦回秦陇恐模糊①。哀鸣尚有琼轩侣，明月帘栊影自孤。
自题鹭鹚画扇（清·夏子龄）　　七言绝句　押支韵	露冷霜寒不自知，云飞水宿度委蛇。于今不是乘轩鹤，那有缁尘浣素丝。
题朱仁奉先生印草（清·夏子龄）　　押尤韵	先生不佩六国之相印，亦不愿封万里之通侯。黄金斗大那用悬肘后，但愿手持寸铁剔抉唐宋刻画秦汉摹商周。我昔从师游之无不识童蒙求。先生口授兼指画，案上累累落落堆琳球。方圆凹凸宽短修，位置妥帖如山邱。小者密致大雄杰，胸有成竹无全牛。砉然使刀如使笔，直似神禹龙门凿石分河流。须臾忽作龙蜒蜿，又似仙山风雨离合来罗浮。纵横变幻缥缈不可测，但见霏霏玉屑青毡稠。娲皇炼就五色石，红泥著纸蟠文虬。鱼龙欲走蝌蚪跃，力出字外锋中遒。我亦废书叹奇绝，先生得意不我尤。烟云易过眼，今已十四秋。南山石烂古铜朽，雪泥爪印飞鸿留。丹云万朵已成帖，命我纸尾书长讴。师云颜回亦可铸，我愧宰我难雕搜。作诗恐聚六州铁，见谱胜获千金裘。噫，邈斯贾蔡不复作，秦篆汉隶幻灭如浮沤。先生好古精意泐金石，会见珊瑚铁网争相收。
题吴慎斋三冬课读图（清·夏子龄）	茂林居士瘦于竹，健骨森森双鬓绿。绿云深处筑幽栖，长夜咿唔课儿读。人生有子万事足，而况佳儿皎如玉。寒窗珍重到三馀，背诵琅琅声绕屋。读书妙理无过熟，水泻银瓶风扫箨。他年太乙炳青藜，炯炯双眸校天禄。始知韦籯薄黄金，肯令韩檠弃墙角。诗书贻泽古来长，今日披图为君卜。
