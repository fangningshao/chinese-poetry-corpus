楼中即目次大侄女韵（清·姚允迪）　　五言律诗　押尤韵	断虹收宿雨，野色卷帘浮。风起孤村暮，烟深远树秋。山光明日脚，帆影破潮头。想得凭阑处，吟情一倍幽。
定边杂感（清·姚允迪）　　五言律诗　押侵韵	久知边地冷，仲夏似秋深。水绝平和味，天迟长养心。塞长疲骏马，云拥失归禽。唐汉先贤碣，茫茫何处寻。
春雨（清·姚允迪）　　七言律诗　押支韵	织烟凝雾一丝丝，洒遍东风绿野滋。弱柳萦愁低翠黛，落花无力湿燕支。凉生深院燕归早，润逼熏笼香散迟。苔色满阶帘不卷，午馀销倦独吟诗。
纳凉（清·姚允迪）　　五言绝句　押漾韵	流憩竹林中，翠影浓于幛。幽禽不见人，飞过低枝上。
雨后（清·姚允迪）　　五言绝句　押青韵	飞雨飒然至，一峰天外青。荷花香不已，凉透水心亭。
夜来香（清·姚允迪）　　七言绝句　押阳韵	一架延缘引蔓长，淡烟微霭弄新凉。夜深欲摘浑难辨，叶底风来忽有香。
元日同诸兄分韵得洁字（清·姚允迪）　　押屑韵	朝阳破云翳，朔气变华节，帘栊鸟语新，石鼎香初爇。堂前拜嘉庆，长幼咸欣悦。柏酒次第斟，盘蔬随意设。风暖景物佳，檐梅拆晴雪。过午山斋静，琴书自閒洁。相将茶一瓯，拈韵擘彩缬。诸兄富文藻，顾我惭薄劣。兴到亦长吟，遑计工与拙。且遂今日欢，岁月任更迭。
苦热（清·姚允迪）	碧空高高火云厚，溽暑著人如中酒。斗室浑同深甑蒸，当檐恨不栽榆柳。竹床莞簟卧不得，长箑何曾暂离手。况逢久旱禾苗乾，桔槔戽水鸣前滩。农家妇子汗流血，足茧皮焦力已殚。我庐正与田畴接，默坐思之心恻恻。安居尚畏炎威逼，天生烝民皆食力，勤者辛劳惰者逸。愿得飙风驱雨来，比屋俱变清凉域。
徐夫人以西湖图见赠走笔谢之（清·姚允迪）　　押先韵	狂沙入户春风颠，他乡度日如度年。囊琴束书了不御，羁愁忽忽心茫然。谢君惠我图一帧，西湖万里来穷边。不知两眼困尘土，斗觉满座生云烟。前年我亦曾游此，正值柳嫩花初妍。舣舟处处寻古胜，孤山山下重流连。逋翁已没梅鹤老，野桃蹊杏空㛹娟。夜登湖楼更幽绝，明月恰挂山之巅。枯桐一奏万籁息，平湖十顷波纹圆。临风举酒吸清影，乃知人世别有天。分无仙骨难久住，惟有清梦时相牵。朅来西游真谬算，痴蚕自缚亦可怜。春光九十过已尽，一花一草俱无缘。得归茅屋愿亦足，此身敢望栖林泉。羡君家居山水窟，百年相对真神仙。何时暂脱尘俗累，许我来赋重游篇。
