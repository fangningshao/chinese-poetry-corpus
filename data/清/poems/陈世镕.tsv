山阴后马村过周半樵留三日赋赠（清·陈世镕）　　五言律诗　押微韵	偶乘剡溪兴，访戴竟无违。客子扁舟至，主人三径归。园葵经露滑，湖蟹得霜肥。不尽樽前意，长怀别泪挥。
壬午二月朔庐州道上作（清·陈世镕）　　七言律诗　押微韵	正月初随雁北飞，今朝犹未过庐肥。一春风雨车中度，百里家山枕上归。富贵何时头欲白，神仙有相骨应非。长安已共青天远，况复三宵望紫微。
寄家书（清·陈世镕）　　五言绝句　押麻韵	归雁空将信，寒梅又过花。恐添慈母泪，不敢说思家。
