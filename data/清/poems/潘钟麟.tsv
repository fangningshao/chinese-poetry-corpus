同东塘中江芝仙偶饮万资寓斋分韵（清·潘钟麟）　　五言律诗　押支韵	浅酌妙无意，间寻若有期。闭门余积雪，拨火检残棋。人境依山寂，花香耐客迟。居然陶谢席，醉墨湿新诗。
圣宏上人过访（清·潘钟麟）　　五言律诗　押冬韵	十载芒鞋迹，云山踏万重。何期间坐雨，又忽对听松。瘦杖思肩雪，空廊说画龙。扑尘车马外，难得冷相逢。
青县道中（清·潘钟麟）　　五言律诗　押蒸韵	小憩寻初地，征途问老僧。寒花冲雪绽，幽阁拨林登。须鬓惊新换，风尘息未能。仆夫侦断岸，隔夜又悬冰。
