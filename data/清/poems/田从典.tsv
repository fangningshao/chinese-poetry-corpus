拟七德九功舞歌效乐天体（清·田从典）	《七德舞》，《九功舞》，武纬文经耀千古。朝廷干羽在两阶，天下车书尽九土。我皇御极垂衣裳，四方万国来享王。自朝乃至日中昃，尧兢舜业不敢康。为念斯民亦劳止，丹诏夕封驰万里。咨尔强藩且载戈，释甲归来见天子。苞有三蘖方凭陵，一朝敢弄潢池兵。荡摇滇黔连楚蜀，虔刘闽越驱鲵鲸。驿闻天子赫斯怒。皇言一宣天日午。誓将灭此后朝食，取彼凶残畀豺虎。临轩命将亲推毂，中有天潢建牙纛。日射春旗万马鸣，云开晓帐千官肃。一从荆鄂向三湘，一自江州下豫章。西指秦川临剑阁，南经吴越度钱塘。王师所至如风电，合围掩群开一面。狼奔鼠窜皆倒戈，市肆不惊芸不变。王师所至多谣颂，行者愿赍居者送。天语殷勤再四宣，无令南亩妨春种。一年转战雍梁间，二年克敌威荆蛮。三年扫清瓯与越，一鼓遂进仙霞关。四年官军收闽地，逆臣稽首归藩位。五年贼渠死岳阳，六年百粤置胥吏。七年一举入成都，夹击东西疾度泸。八年荡扫昆明穴，普天率地归皇图。羽骑宵驰传露布，从此江山复如故。侍臣拜手贺升平，武士鸣铙歌《大濩》。我皇恭己开明堂，木凤衔书下八方。嘉与吾民共休息，欲偕斯世为陶唐。思齐太任及太姒，翼子贻孙既受祉。恭上徽音万国欢，再沛恩纶与更始。昔时民间苦被兵，鸟乌声乐多荒城。今日言旋复邦族，闾里不闻愁叹声。昔时民间苦征役，男子辍耕妇休织。今日公家免践更，鼓腹行歌仍作息。欃枪灭迹三阶平，我皇宵旰犹未宁。手披目览厘庶绩，早朝晏罢勤苍生。天纵聪明兼圣学，研精书史穷《丘》《索》。著述开天冠百王，四海文明生礼乐。舞《七德》，舞《九功》，五弦之琴歌《南风》。愿令世世陈王业，王业艰难万古同①。
