夜过伯初见三弥案头有司马景和碑内夹和杜五古一首三弥作也喜而赋赠将索损轩同年和以张之（清·陈琇瑩）　　七言律诗　押支韵	故人有子字三弥，七岁能为五字诗。肯共而翁逃宋派，不妨学杜得其皮。避兵也署陶江集，临帖居然北魏碑。致语写经老居士，他年三舍避偏师。
论诗寄兰生（清·陈琇瑩）	燕瘦环肥各赏音，偶于浙派见精深。论诗未信卷葹语，樊榭何人更铸金。三朝选本亦区区，七子松陵枉并驱。一例诗翁饶派别，故应萚石胜归愚。
