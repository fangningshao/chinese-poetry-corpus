秋眺（清·沈蓉芬）　　五言律诗　押尤韵	望远启层楼，秋光惊远眸。山云低欲暝，江月黯生愁。树迥平于草，村孤小若舟。寂寥吟兴息，聊许似閒鸥。
悼亡女二首（清·沈蓉芬）　　七言律诗　押支韵	折钗曾记断肠时，花谢香消意转痴。精卫未忘填海恨，女娲空繫补天思。言从永别难为述，病到求生更不支。从此绿窗书帖冷，频年悔教苦吟诗。
江滨晚步（清·沈蓉芬）　　七言律诗　押元韵	渡头滟滟落潮痕，泛尽萍根复蓼根。海燕低迷半江雨，归鸿嘹唳独家村。求鱼看下澄潭网，乞火频敲隔院门。料得天涯摇落处，欲将幽怨寄王孙。
落花（清·沈蓉芬）　　七言律诗　押齐韵	断红残紫乍高低，浣尽春痕化雪泥。六代铅华秋蝶梦，一林风雨夜乌啼。秋闻湘瑟人何在，欲问胡麻路已迷。元亮自存松菊径，不须空说武陵溪。
惜花（清·沈蓉芬）　　七言绝句　押支韵	枉说留春强赋诗，澹云漠漠雨丝丝。凭栏莫怨东风恶，早向开时计谢时。
感怀（清·沈蓉芬）　　七言绝句　押阳韵	眼前身世几沧桑，细数萍因未忍忘。往事何须更回首，易催华鬓上秋霜。
秋思（清·沈蓉芬）　　七言绝句　押盐韵	花阴满地影纤纤，夜静风微怯捲帘。不为姮娥甘避面，怕催秋恨上眉尖。
