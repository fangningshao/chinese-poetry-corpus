舟中闻贼兵陷清流北窜（清·周源绪）　　五言律诗　押微韵	吴楚苍无极，扁舟失所依。旌竿莽迢递，风水互乘违。屡陷清流险，空坚白下围。满腔悲愤意，无路达天扉。
捉夫叹（清·周源绪）	干戈暗两皖，无地容犁锄。昨夜军帖下，大索临淮夫。定例役一兵，两夫随之趋。所以节兵力，为王执戈殳。奈何宽大恩，拳此豺虎躯。既非绿营选，又非闾左徒。魋髻应召募，杀人胆更粗。掳我子与女，鞭笞无完肤。天寒道路远，终夜闻啼呼。吁嗟汝良民，乃为奸民奴。世事日翻覆，尔其忍斯须。昨夜前队过，妇女载后车。怀中襁褓儿，涕泣牵母裾。白刃断儿手，鲜血淋路衢。何时王道平，群盗痛歼除。若辈一坑尽，普天得安居。
