霍家桥道中和竹町韵（清·马曰琯）　　五言律诗　押侵韵	车鸣十五里，南郭且閒寻。冷翠风前乱，古香云外侵。人因吟秀句，天为写寒林。更待来朝雪，平田一尺深。
追凉示四弟半查（清·马曰琯）　　七言律诗　押先韵	追凉到处与兄连，竹榻生衣尚宛然。覆局每当疏雨后，论书多在晚风前。丹铅手勘留三传，茶荈孤倾已十年。今日夜台应太息，谢家群从总华颠。
拟复竹西亭和洴江太史（清·马曰琯）　　七言律诗　押蒸韵	邗沟东畔竹西亭，岁岁寻游感废兴。细雨斜廊还有井，夕阳秋寺欲无僧。几时碧玉围千个，依旧红栏覆雨层。收取江南烟树色，苍茫祇借一枝藤。
题方邴鹤琴鹤送秋图（清·马曰琯）　　七言绝句　押先韵	一声鹤唳泬寥天，坐对高空思渺然。试向孤亭弹别调，白云黄叶满山前。
挽许卯君（清·马曰琯）　　押灰韵	十上知稀一哭回，文穷翻令此身摧。空余秋卷搜行箧，那复春卿解拾才。沦没已无仙桂分，凄凉赢得酒垆哀。不辞雪涕为君语，及第由来慰夜台。
