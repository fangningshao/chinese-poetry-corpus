游阿育王寺（清·李圣就）　　五言律诗　押冬韵	地僻无人至，山回云路重。虚楼架绝壁，危塔并寒峰。暮雨千岩树，秋风万壑钟。支公旧讲处，涧底有吟龙。
钱塘东望（清·李圣就）　　七言律诗　押灰韵	独立长天霁景开，登临遥傍越王台。三秋夜月鲸鲵气，万里西风鸿雁哀。隔岸帆樯连树没，满江镫火送潮来。苍茫更起乘桴志，搔首天东日几回。
明皇（清·李圣就）　　七言律诗　押先韵	梨园往事已堪怜，千古谁将图画传。钿合难凭天上使，霓裳空忆月中仙。巴川夜雨悲鸣铎，蜀国春风语断弦。南内凄凉明月夜，伤心独有李龟年。
