钱心壶给谏至（清·陈鸿墀）　　七言律诗　押鱼韵	火云兀兀闭门居，客到惊心万里余。险绝江湖群盗路，讹传风影远人书。最怜弱小犹孤艇，急扫轩窗当敝庐。秉烛相看真梦寐，沧桑重话十年初。
独坐馆中校阅全唐文制诰类迟平叔不至（清·陈鸿墀）	杏花已过桑叶稀，禁中清昼双掩扉。官人不来吏卒散，我独兀坐蟠孤罴。榻尘小拂试方麴，砚垢细涤研隃麋。唐贤著作稿盈屋，制诰一体尤乖离。王言首辑冠众集，治水先冀余梁岐。编排鳞次苦芜秽，乱发未斩犹棼丝。割裂苦碎百衲锦，合并强集千羊皮。缺文颇疑石鼓古，误字恐受金根嗤。参以众书见同异，覈以正史无纷岐。删除肯使禾莠杂，选择要辨熊蛙肥。当时承旨况专职，燕许手笔何淋漓。翰苑诸集幸可考，奚必掩取臣工为。麻沙百过目生眩，铁擿三绝手尽胝。胡为宋五惯坦率，张目不见千珠玑。有时强作解事语，武断若判公堂词。古人饮泣后人笑，餐钱月给真虚麋。鲰生持论少同调，赖有孙楚堪我师。纠谬时时恕吴缜，列衔往往容臣祁。晨趋共听禁钟细，暮归每趁归鸦迟。穷通岂恃三寸管，秘文校理臣所司。谢安捉鼻恐不免，读书要及投间时。上方笔札敢轻费，好趁官烛㸐双枝。诗成火速付急递，新月已照黄琉璃。
赠徐白舫吏部（清·陈鸿墀）	男儿堕地须钱刀，坐纵千古钱神豪。纷纷俗子何足数，呼叱奇杰同儿曹。南州徐君今孺子，雅擅洪笔驱风骚。诗宗韦柳足高格，真趣亦近柴桑陶。曹司趋走未十载，上官不喜同官嘲。仓庾之职不称意，一朝徒步还东皋。先生风义凌云霄，迥如孤鹤不可招。自非寒饿受驱迫，肯以玉貌来尘嚣。嗟予坎壈略相似，七年史馆侪宫僚。朱云屡忤贵人贵，仲舒独抗骄王骄。中书君今老且秃，排挤出力烦中朝。上书光范陋轩冕，拂衣萧育归衡茅。归来谢客合高卧，亦复万里浮轻舠。半生强项忽低首，感君令我心烦忉。我知造物忌孤洁，况有笔舌能诛褒。诋诃公卿及将相，粪土朱紫兼麾旄。傥教饱食逞胸臆，世界不足尝毫毛。天公欲贬壮士骨，妻子坐折高人腰。予之齿者必去角，人生快意安能遭。岂知倔强性到底，千磨万折终不摇。君也负米乞友助，岂学雁鹜吞腥臊。授徒我自食我力，讵必千万书黄标。心能不贪气益壮，我自有主神难操。君闻我言释然喜，手擘鲜荔倾香醪。片帆高挂豫章去，我亦归溯之江涛。鸡虫得失太琐碎，出门一笑苍天高。
哀学使（清·陈鸿墀）	学使夜宴朝自经，大吏往视闻哭声。父涕不止弟跪迎，遗笔惨淡诉不平。云有同乡合浦令，正机其名何其姓。明欺暗算事不定，一死上报天子圣。大吏驰驿闻，学臣言有因。去夏试廉州，说令书云云。令上谒，面请托，未可知，通恶幕，事下太守张，太守上状钤以章。令无夤缘内外作奸事，反覆不及请托字。科场请托吁可惊，按律不问行未行。当时不难摄令使对簿，移书学使指实期分明。两造具在事立辨，是岂疑岳忧难成。学臣返旆况屡见，语不及此非人情。安人息事亦政体，讵料贵客能捐生。即今此狱莫穷竟，谁起九原同折证。或传牍背奴有词，渡海风涛得心病。海外归来正及秋，历试广惠潮三州。不闻心病致慌惚，渡海安稳有弟同归舟。此为致死由，此语恐未实。披发何由诉大荒，苦海魂迷招不得。吁嗟乎，昔之学使在教士，今日好官足欢喜，君亦犹夫众人尔。君知畏，君知耻，虑污名，乃至此。人皆腼然生，彼独留然死。律以大义无恕词，苟非其人莫轻訾。寄语大吏弗尔恼，富贵由来多寿考。
