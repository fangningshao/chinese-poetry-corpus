山立招饮（清·徐淑）　　七言律诗　押阳韵	携策东原旧草堂，槐阴风细昼生凉。晴窗铅椠诗书气，村具盘餐蕨笋香。横浦①渔梁犹略彴，直庵禅榻已沧桑②。酒酣欲去频搔首，小为迟留倚夕阳。
摘得新 忆花（清·徐淑）	有所思。庭前红白姿。连宵风共雨，葬西施。生怜粉蝶寻香宿，绕空枝。
太常引 七夕早起，偶与女媛围棋（清·徐淑）	朝来倦绣且围棋。姑妇固相宜，母女亦何奇。但瓜葛、休生诳欺。卢胡一笑，楸枰白黑，转眼总忘机。空自论高低，还与汝、商量晒衣。
绮罗香 早春寄怀静和、瑞芳两张夫人、静来浦夫人（清·徐淑）	巾帼娴诗，裙钗解赋，屈指而今能几。幸合朋簪，可惜判襟容易。柳腰懒、人定都同，蕉心捲、我宁偏异。倚东风、针线慵拈。摊书还觉甚无味。男儿如忆旧雨，一任挥鞭鼓棹，飘然行矣。各锁深闺，只有梦牵魂系。愿帘前，燕语休听，惟灯下、鱼书频寄。待春深、游约西湖，翠眉相对喜。
