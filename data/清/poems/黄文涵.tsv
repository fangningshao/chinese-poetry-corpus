和金眉生廉访江上寄怀（清·黄文涵）　　七言律诗　押寒韵	老不伤春春自残，楝花风起客心寒。横江波浪天边接，大将旌旗壁上观。阅世更怜挥手易，论交须惜赏音难。英才兴替寻常事，且向昭回变化看。
登牛首山（清·黄文涵）	携酒出南郊，山行何屈折。登高一以眺，牛首更奇绝。旷野树若荠，山气半明灭。茅茨居绝顶，高卧枕天阙。银杏千百年，雷火僵复活。白云巢其巅，望疑隔岁雪。坐看霞西生，天风吹寂寂。樵人下山歌，牛背一声笛。我亦倦忘归，心与境俱适。一笑入城来，举头遇明月。
