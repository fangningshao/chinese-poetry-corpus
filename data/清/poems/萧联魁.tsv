赋得溪云初起日沈阁 （清·萧联魁）　　五言排律　押阳韵	一上城楼望，秋初景已凉。日沈高阁里，云起小溪旁。白练随波浪，金乌入栋梁。遥空晖隐隐，深壑水泱泱。壮丽千寻耸，苍茫万笏将。逐风来四面，带雾蔽中央。祇有浓阴布，都无烈焰张。临江增爽气，吟咏忆咸阳。
赋得星使出词曹 （清·萧联魁）　　五言排律　押豪韵	莫道词臣贵，驰驱敢告劳。星轺由驿路，使节出仙曹。日下丝纶降，云间气象豪。烟霞今揽辔，珠玉昔挥毫。吏岂殊香案，途应拥羽旄。金门传盛遇，玉尺喜亲操。东壁西园属，南辕北辙遭。月卿临照处，共荷圣恩褒。
