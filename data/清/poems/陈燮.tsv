天远（清·陈燮）　　五言律诗　押庚韵	天远鸿无信，沙乾草不生。寒暄怀旧日，饥渴著书情。浊酒千场醉，春镫一晌明。朅来人海外，仙释有时并。
说剑（清·陈燮）　　五言律诗　押尤韵	不是袁公术，聊从庄叟游。齿牙飞古雪，肝胆话清秋。鸣自匣中出，言于天外留。怪他持寸铁，细碎辨恩仇。
得官竹轩书并团问山俞朴人韩柳村李南阿诗却寄（清·陈燮）　　七言律诗　押蒸韵	一别烟沙隔鹭朋，离忧常是触行縢。梅花江国风前笛，酒市金台雪后镫。道远难凭麟角管，情深初寄鹄纹绫。披函百读怀人句，消尽床头酒数升。
老兵（清·陈燮）　　七言律诗　押灰韵	百战余生卧草莱，戍楼间听角声哀。迷离望极平安火，慷慨歌成《阿滥堆》。至竟封侯无骨相，何曾厮养不英才。记从故李将军后，夜夜山南射虎回。
登戏马台（清·陈燮）　　七言律诗　押灰韵	衣锦何年戏马回，巃嵷怪石拥荒台。重阳风雨思高会，西楚山川出霸才。浩荡秋原看鹿走，苍茫战垒见花开。阮生一掬英雄泪，广武吟成迥自哀。
