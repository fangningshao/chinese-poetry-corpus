如梦令 春闺（清·丁瑜（静娴））	捲幔难消长昼。花落鸟啼时候。罗绮试新妆，剪剪轻烟香瘦。纤手。纤手。笑指鸳鸯佳偶。
长相思 忆外（清·丁瑜（静娴））	听钟声。数寒更。窗外芭蕉滴到明。梦儿也无情。薄罗轻。玉钗横。目送新鸿字未成。非关宿酒醒。
昭君怨 秋闺（清·丁瑜（静娴））	帘外秋声何早。染得叶儿黄了。泪湿倚栏杆。怯衣单。正是伤情时候。新恨浓浓如酒。好梦忽然惊。梦中莺。
桃源忆故人 闺怨（清·丁瑜（静娴））	一轮皎皎清如水。慵把朱颜妄拟。斜挂柳梢何意。想照征人矣。梦魂昨夜纱窗里。记得吴头楚尾。纵有绸缪双鲤。更胜青梅味。
南乡子 闺情（清·丁瑜（静娴））	钗凤似飞鸦。袅袅香罗笼绛纱。妆罢戏将红豆掷，休哗。无数黄莺闹柳衙。蓬岛即伊家。那得轻乘天上槎。只恐无情如柳絮，愁他。夜半殷勤诉月华。
虞美人 忆外（清·丁瑜（静娴））	疏篱隐隐迷天晓。帘捲云山小。数行雁字自南来。却带相思离恨、万千回。东风一夜添憔悴。滴尽长江泪。痴情日日倚妆台。只恐梦魂无据、过阳台。
