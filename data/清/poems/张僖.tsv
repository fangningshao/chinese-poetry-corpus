春晴（清·张僖）　　五言律诗　押阳韵	积雨新晴好，春深爱景光。茶宜泉味淡，琴就竹阴凉。一鸟下寒碧，孤花明夕阳。诗成耽久坐，渐喜日初长。
春日偶成（清·张僖）　　七言绝句　押虞韵	一夜东风柳梦苏，榕阴芳草绿平铺。不知帘外春深浅，细雨梅花听鹧鸪。
十月袁浦道中（清·张僖）　　七言绝句　押覃韵	晓来霜气扑征骖，买醉旗亭酒半酣。斜月五更催上马，又驮残梦入江南。
廨西厅事三楹杂莳花竹颇饶幽胜藤阴有亭余榜曰诗境夏日晚坐用黄鹄山人鉴亭韵（清·张僖）	绿阴幂小亭，地僻不知暑。石几坐晚凉，夕阳淡遥屿。呼童拨松炉，乳茶活火煮。泉味辨淄渑，瓷品杂哥汝。藤阴悄无人，幽鸟答诗语。盆兰发疏花，细香散成缕。微风飒然来，竹气凉似雨。静对欲忘言，新蟾已当户。
郭幼安广文好学工书尤精篆刻为余作印甚夥诗以酬之（清·张僖）	兰石先生生海滨，书名鼎鼎天下闻。我来领郡识公孙，三绝不数郑广文。指挥虎仆驱龙宾，临模苍史追少温，银钩玉箸何嶙峋，肯以姿媚换鹅群。馀事摹印尤殊伦，戏拈寸铁刓云根，妙手如运成风斤，指物两化疑通神。文何而后皖浙分，君乃直逼邓与陈。天随阁中相讨论，照耀碑版辉彝尊。我生同癖夙好敦，摩挲行箧罗山珉。烦君一一加磨磷，刻画奇字方周秦。公馀拂拭无纤尘，卷轴错落钤朱纹。桃花红蘸芝泥新，寿同金石争千春。在昔栎园游八闽，一时提倡编印人。赖古遗册披香芸，莆中林吴手迹存。零玑断璧都沈沦，山城寂寞空荆榛。得君风雅庶再振，岂惟传砚绳清芬。
