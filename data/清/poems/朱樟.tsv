峡州题刘景升庙（清·朱樟）　　五言律诗　押虞韵	藉甚荆州牧，中原玉殿无。英雄余画壁，歌舞杂淫巫。养子皆豚犬，齐名得顾厨。大宗雄鼎峙，正朔在成都。
罗山驿（清·朱樟）　　五言律诗　押先韵	浅绿芳洲远，罗山古驿边。草枯新见路，沙嫩未开田。邻火穿舟入，孤罾夹岸悬。弄兵残孽尽，戍堡记当年。
重过韬光禅舍与松岳上人话旧出示书画册子即赋长句再题（清·朱樟）　　七言律诗　押删韵	吴越千家立眼前，烟萝低隔异人间。空林山簇倪迂树，一角斜收马远山。幸借风帆供写望，爱吟秋叶好追攀。从师商略前贤句，绮语犹能方便删。
送方朴山还赋溪（清·朱樟）　　七言律诗　押庚韵	官烛烧残书未成，茶园归梦一帆轻。亦知旧雨非今雨，无计留行且送行。晓气遥收斜月路，晚潮间带落花声。钓鱼船在深山里，弭棹同商去住情。
同绣谷访吴石仓先生（清·朱樟）　　七言律诗　押青韵	暮年词客叹晨星，独有先生尚典型。竟日每容开卷说，余寒犹许下帘听。残诗待补《溪堂集》，公论微存《野史亭》。我亦执经称弟子，疏泉新坼惠山瓶。
泊旧忠州寻白乐天陆宣公旧治（清·朱樟）　　七言绝句　押麻韵	香山居士无遗迹，句引诗人泊水涯。只有风前雌蝶喜，东坡曾见旧栽花①。
曲洧怀先通问公因访遗集有感（清·朱樟）　　七言绝句　押庚韵	南冠五老附嘉名，膺服遗山鉴别精。自署江东深有意，伤心何减瘐兰成①。
