林虑署后惠德楼西眺黄华山（清·彭凤高）　　七言律诗　押东韵	斜日当窗岭半红，太行西走郁穹窿。空山夏馥无遗冶，残瓦高欢有废宫。珠瀑终留奇境在，黄华翻诧赝碑工。同名尚忆天门外，气象何如泰岱雄。
和盛君王屋题壁韵（清·彭凤高）　　七言律诗　押庚韵	太行东走拱神京，眼底长河一线横。得势起为天下脊，伏流独向地中行。祈天坛古传轩帝，授道台荒说广成。玄女《阴符》原自有，仙镫犹向夜深明。
武陵道中（清·彭凤高）　　七言绝句　押先韵	环堤垂柳尚含烟，秋尽覃怀十月天。暝色围村人不见，雁声如橹沁河边。
