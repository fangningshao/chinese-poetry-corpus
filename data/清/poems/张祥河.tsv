长安杂兴十首 其七（清·张祥河）　　五言律诗　押微韵	圭峰尊太白，禹迹夜珠辉。琼草谁为覆，釜凫亦解飞。栾侯除旱魃，郑客扣灵扉。左洞胡麻饭，神仙不可几。
永州（清·张祥河）　　七言律诗　押先韵	芭蕉万本绿为天，潇水城南湘水连。笔冢千秋留醉素，赋才一夜忆何涓。得名溪谷愚非辱，写胜山岩淡益妍。明日浮桥徐按辔，出疆难别是云烟。
道中书所见（清·张祥河）　　七言律诗　押删韵	峰角花秾不可攀，峰根草长又谁删。驮从急溜声中过，樵向浓云影里还。千百杉松排岸直，两三雅雀啄泥间。好山惆怅无人住，竹屋何尝著一间。
华清池大雨（清·张祥河）　　七言绝句　押麻韵	东来小驻雨中车，苑径宫墙故故斜。疑取玉峰洗头水，倾盆浇上玉莲花。
耀州二首（清·张祥河）　　七言绝句　押青韵	沮流西绕漆东经，石嘴山前九点青。二麦登场风曰燥，追凉都上富公亭。
礼烈亲王鸣骹箭歌（清·张祥河）	兴朝骑射首肄武，武爵善射名十五。烈王艺具贯札神，𩩉箭森森传秘府。关东定檄开营门，塞山秋高旗帜翻。红轮悬的射羊眼，万众听鼓昼不喧。白翎金簳插腰后，满月弓开霹雳手。过箫风疾烁电奔，主皮堕空革音厚。其制六孔觚浑圆，非铜非铁骨角穿。怪鸱一声出林外，下应击鼓声阗阗。传箭流星走千里，射马射人此余技。更嬴锁云伯仲间，黄帝乌号等闲耳。独讶笴长三尺强，飞蛮尺六倍尺量。垂天舒翼状张拱，想见英姿帝座旁。留遗夏服鲛函饰，令德有铭栝可勒。玉牒当年并策勋，肃王夭毙黄巾贼。
宋拓玉枕兰亭歌（清·张祥河）　　押阳韵	兰亭一百十七刻，理庙秘玩归平章。权奸奇计事风雅，定武影本明镫旁。缩成小体五字损，觥觥武爵酬廖王。洛神当年并镌玉，于阗灵璧争辉光。杭州一唱歌舞绝，谁其拓者声琅琅。性命毛轻物山重，前有赵叟今萧郎。遂令怀璧后人戒，孤儿负石空逃亡。我思昭陵閟茧纸，玉碗竟发天苍黄。戎温无赖委瓦砾，钩填真迹推初唐。斑斑要录姓名具，褚冯韩赵诸葛汤。馆客称功技狡狯，福华撰罢摹欧阳。此书无异辱金辱，妓围朱蜡罗东堂。休论葛岭半间废，已见赵家全土荒。珠玉侈心建多宝，冰山失势难久藏。木棉肯为天下死，惜未俱碎投河漳。名流工作荔支喻，肥瘦乃复穷铦铓。咄哉虚舟遇静君，宋刻宋纸拓最良。同时退谷字藏颍，两公一笑临池狂。世间抵掌优孟辈，痴蝇讥恐贻南昌。何如涤笔向湖水，蟋蟀秋高金粟香。
文信国公祠唐云麾将军李秀残碑用坡公石鼓歌韵柬椒堂京兆（清·张祥河）	京畿曩咏岁丁丑，古墨斋名景李叟。未识残碑苔藓文，今看劲笔龙蛇走。卓哉好古少京兆，石拓摩挲开笑口。新诗旧记相伯仲，石门平湖若先后。堪嗟六碍留止二，何异石鼓文存九。笔陈希踪大令王，姜芽敛手九和柳。当年范阳镵翠珉，兀峙秦中望珠斗。两书云麾最惬心，千载风生见回肘。世间神物有通塞，一则亭台一蒿莠。良乡博士乃瞽天，闽人董生真石友。重毡遂喜辇驼背，大药终非弃马彀。模糊镜上骞凤鸾，漫漶行间杂科蚪。光价腾时始完平，咏歌纪事惟商耇。繄公直节著开宝，不顾群奸互唧嗾。信国丹忱共日星，神祠素壁依尊卣。升香肃肃来生徒，奏鼓蓬蓬警蒙瞍。观经何啻门鸿都，阙字难稽山岣嵝。依稀圆壁瓦砾残，洗刷清泉尘网厚。大梁携归一已私，前尹流传万历某。墨华古月宜碧空，宦橐黄金等乌有。何如艺苑示戈磔，顿使幽岩脱械杻。坚贞不碍砺角牛，巧诈还当嗤瓦狗。延陵微意寓激劝，柴市忠魂得配偶。方今太平任儒术，起化黉宫首善首。正气堂堂式仰瞻，伪学纷纷亟攻揞。读书益智文可绎，广孝移忠义有取。欧阳集录富金石，昌黎进解磨光垢。真贻模概国士资，况置豆笾官吏守。珊瑚不减交柯珍，杞梓无妨数尺朽。岐阳高唱凤翔和，欲附长篇此同寿。
仙霞岭（清·张祥河）　　押有韵	仙霞何岧峣，三关控岩口。草来辟宋帅，凿道通地纽。一夫当莫开，奇险良可负。所以开国初，收闽独在后。
