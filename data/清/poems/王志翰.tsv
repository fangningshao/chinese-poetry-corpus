自龙泉乘车由双峰至香岩寺（清·王志翰）　　五言律诗	己就香岩路，龙泉一望迷。探幽欣目朗，揽胜任车迟。绿树看难尽，青峰别作奇。谁云仙境渺，时至白云居。
香岩寺值雨（清·王志翰）　　五言律诗　押尤韵	石上云初合，窗前雨乍浮。烟埃收岭外，瀑布挂峰头。坐听泉声急，行看树色幽。欲归心尚恋，清趣更相留。
读常理斋老伯爱吟草及殉节录谨赋一律（清·王志翰）　　七言律诗　押阳韵	骂贼当年气至刚，儒臣风节比颜张。清新诗句留寰宇，皎洁忠心达庙堂。昔岭愁云空漠漠，浣溪清韵自汤汤。英灵应是归天阙，祠仰昭忠俎豆香。
龙泉寺（清·王志翰）　　七言律诗　押先韵	闻道龙泉别有天，今朝放眼一欣然。初逢甘雨滋群翠，更当晴日锁轻烟。怪石峥嵘形欲搏，高峰罗列势相连。襟怀阔落收奇趣，世上培塿尽可捐。
西阁夜（清·王志翰）　　七言律诗　押删韵	精蓝结搆碧云间，清夜优游乐意关。仙境乍看松郁郁，龙泉时泻水潺潺。参差四面高峰绕，皎洁中天片月弯。狮口犹传无尽意，钟声响彻万山间。
普安观（清·王志翰）　　七言绝句　押先韵	盘回鸟道碧萝牵，历尽层峦到洞天。忽见群峰来脚下，始知身已在云边。
五佛顶（清·王志翰）　　七言绝句　押先韵	奇峰峭立欲摩天，一径崎岖入渺然。僧榻暂眠身似蝶，飘飘还欲上高巅。
