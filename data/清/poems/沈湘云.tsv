踏莎行 送春（清·沈湘云）	恰恰莺啼，喃喃燕语。商量欲倩东君住。荼蘼架外草青青，绿荫如幄遮来处。小梦初醒，斜阳易暮。微行悄步看他去。一溪花瓣水声长，谁知即是春归路。
淡黄柳 归舟咏蝉（清·沈湘云）	寒蝉乍咽，桥外停兰楫。一带江村残雨歇。听到五更欲断，淡月萧疏又秋色。这时节，梦儿乍成得。橹声苦、响偏急。记乌衣巷柳曾相识。捲起孤蓬，迢迢往事，一树无情自碧。
望梅花 午日（清·沈湘云）	记得儿时闺阁，亲剪虎符贴著。佳节徒然增感触，不减江潭放逐。弃妇孤臣同一哭，命有彩丝难续。
解语花 吊齐女（清·沈湘云）	晴岚窈窕，绣岭周遮，一带残阳浅。荒坟草掩。行楸外、不见吴宫人面。鸟啼花晚。抛残了、画裙罗扇。秋到也，凋尽白杨，未觉悲风减。孤魄羁留谁管。算嫁女和戎，琵琶合传。一声低唤。滴椒酒、顿首深深拜奠。邮亭旅馆。料死后、芳魂同怨。只他年，寒食清明，谁把湘云唁。
