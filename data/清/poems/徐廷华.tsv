咏史（清·徐廷华）　　七言律诗　押歌韵	天上浮槎日夕过，屡惊消息到岩阿。威名空说杨无敌，蜚语谁明马伏波。老去红颜思执拂，烧来赤舌欲投梭。之江粤峤传闻异，愁听东南鹤唳多。
赠管五才叔（清·徐廷华）　　七言律诗　押灰韵	思君祇欲见君面，及见君时意转哀。老去渐深传后想，时艰端藉出群才。赁舂无地空炊臼，市骏于今已筑台。举目未知风景异，登高且覆掌中杯。
