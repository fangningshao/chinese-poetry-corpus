赠赵若琴（清·陈云章）　　五言律诗　押庚韵	君有连城璧，磨砻伟器成。襟怀观物达，肝胆照人明。秘籍金楼子，良田玉带生。简书猿鸟畏，风雨几经营。
送王敬亭摄六安校官并监茶税（清·陈云章）　　七言律诗　押歌韵	孝廉船舶不惊波，闲爱衙斋长绿莎。郭外军机铙吹曲，山中诗兴采茶歌。泮林花发官何冷，亲舍云瞻路未多。犹望王曾酬大志，文章有价重巍科。
闻童晋侯痁作诗已之（清·陈云章）　　七言绝句　押支韵	东床风雨病羲之，欲写《黄庭》力不支。祝尔从今须健饭，龙宾十二待临池。
