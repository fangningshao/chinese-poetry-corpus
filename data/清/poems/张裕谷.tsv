秋日感怀（清·张裕谷）　　七言律诗　押阳韵	刺桐花老紫萸香，又听宾鸿唳早霜。沙草寒依秋火白，瘴云低压夕阳黄。城头钟鼓初逢夜，村落人家未涤场。好煞蛮歌清月下，不须镫火照河梁。
山城（清·张裕谷）　　七言绝句　押青韵	桂烛光残冷画屏，连宵风雨送流萤。秋声只在芭蕉上，夜半山窗倚枕听。
秋夜山行（清·张裕谷）　　押筱韵	秋月何皎皎，秋山自悄悄。黄叶彫青溪，凉风飞白鸟。山中行役人，尘襟涤清晓。忽闻烟寺钟，铿然出林表。
