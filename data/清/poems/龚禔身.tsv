偶作柬严诚（清·龚禔身）　　七言律诗　押删韵	西泠桥畔绿杨湾，梦里曾归不当还。晓起白云常翁几，醉余青眼爱看山。茶铛料理神先爽，诗草荒芜手自删。我惯浪游君善病，何时胜地共跻攀。
上巳日登城用杭大宗先生世骏诗韵（清·龚禔身）	登高豁尘烦，睇眄江山美。况当上除辰，曲水盛罗绮。清风度女姮，禊事掌春史。迢迢上重闉，趿我蹋青履。参天峙林峦，扑地错闾里。顾此濠堑壑，遂事崇墉倚。荒堞望纡回，襟带互百雉。云容半黑白，山色杂青紫。龙池何足游，揽胜自今始。霞吐秀岭巅，烟含密树底。不第游目佳，兼亦会心旨。娟娟月一钩，密迩快仰止，笑彼辕下驹，闭户说扫轨。
冬日登南高峰（清·龚禔身）　　押养韵	寒山断行迹，落叶大于掌。我来正凄风，抚景结遥想。峭崖逢僧臞，空林答樵响。饥乌啄败芦，征雁弄清吭。俯仰会所适，心目竞飒爽。一峰立我前，窄径聚而上。倦欲憩松根，险思扶藤杖。遂得造其巅，平湖贡滉瀁。云从足底生，烟自树头敞。始信山中人，足悟尘外赏。后期回春姿，林木互苍莽。蛮榼倩僮携，鼓琴矢独往。
