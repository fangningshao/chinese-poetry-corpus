书高青丘诗集后（清·吴存楷）　　七言律诗　押支韵	空有文章结主知，偏从萧散得艰危。年华顿作干将折，诗句争传骏骨奇。一代清才收史局，千秋遗恨付宫词。白衣曾见还山客，回首葑溪悔亦迟。
潼关（清·吴存楷）　　七言律诗　押萧韵	秦关扼塞势岧峣，四扇门通万里遥。潼水入河趋北折，虢州分陕望中条。山皆壁立碉楼险，地有人耕战骨销。兵甲只今长不用，勒铭吾欲笑孙樵。
从观察使者循行夷寨编列户版即事成诗（清·吴存楷）	在昔西南夷，万里阻缴徼。犛牛山穹隆，金沙江缭绕。氐羌区以类，邛巂实其隩。散或蛮触攻，聚则魑魅啸。唐蒙黩武备，马卿谕文诰。首屈仍羁縻，尾大复攻剽。斧画图苟完，瓯缺终见诮。我朝受命初，蕃服争自效。板楯联新封，钩町除旧号。笮马归皂枥，蒟酱供瓦铫。乃献赕献琛，亦舞羽舞翿。形方瘠土旷，骛利客民召。燕忘巢幕危，蚁切慕膻好。襁负携妻孥，担簦罗臼灶。占地辟畛畦，凿坏启堂奥。重译语渐通，吾市剂可约。阡陌多华离，污莱半侵盗。强怒有力争，众閧无理闹。短箭青竹弓，长刀赤皮鞘。列阵驱千人，具狱喧两造。息壤背盟誓，边衅惧开导。是宜井疆画，毋使客籍冒。抚夷责桢臣，编版息群噪。纷纷亥市集，一一丁男报。卖价规奇零，租税酌丰耗。算匪元封僧，民异太原料。毳幕开前庭，椎髻迎左纛。威之蒲鞭县，来者乘韦犒。义警边氓愚，令戢土官暴。夏畦敢惮劳，春雨咸沐膏。辁材艰觅食，俭府容寄傲。志惭定远壮，年逊终军少。裤褶裁毡裘，行縢缚锦袎。猛鼓渡沪楫，催发逾岭轿。晨起霜锋锋，宵征月魄耀。砭肌入风洞，没胫穿雪窖。但看排穹庐，聊与息旌旄。寸田履亩分，尺籍剪镫校。直似穷要荒，讵止快游眺。爨女及獠奴，桶裙而花帽。铜镮试宽窄，毛褐历寒袄。生熟支久殊，黑白种惟肖。猿扳碉房登，牛饮芦酒釂。铁褐罫有文，糌粑米杂糙。跣足踏山走，裂齿向人笑。但闻钩辀声，不凿混沌窍。兼旬伴我惯，数语为尔告。圣王今御宇，遐陬尽服教。德裕镇西蜀，韦皋奠南诏。驯皆似犬羊，劣弗为虎豹。矧伊族凋攰，待恃峰峻峭。爝火如炫明，死灰将复溺。心宜凛畏怀，力可任徵调。网获罢秋狝，刀耕急冬烧。歌树梨一曲，备柳营七校。耳目留睢盱，孙子安啄抱。挥帚列砦间，锲字繁木摽。庶几安土著，长得戴天焘。淳俗期上臻，浮踪傥重到。作诗宣皇风，健笔特排奡。
阿都行（清·吴存楷）	骠卫以北徒笮西，乃有阿都长官司。旄牛山下列砦住，河东一姓分守之。厥酋天折子幼稚，请以世职归其妻。猡猓十万隶尺籍，土舍土目咸所治。岁时亦行狝狩礼，桶裙外夹黄金铍。三年拜表达重译，厥贡文马筐织皮。巡方使者衔帝命，叱驭来抚西南夷。邛都君长夜郎大，詟服犹复烦鞭笞。阿都一部独效顺，嗅靴以鼻容委蛇。纷纷连袂迓旌节，妇官鞠𦜕如男儿。绣金之裳锦罽衣，丰貂一尺围蝤蛴。瞳神秋水不敢溜，马首肃拜恒垂颐。刲羊缚豕趋行炙，杂以斑鹿兼文狸。欢声殷地齐拍手，钩辀格磔相诹咨。我闻夷俗久{牜世}昧，豕交麀聚人所嗤。女官问年未三十，何独洁守甘为嫠。面首不闻左右设，秦家老妇羞蛾眉。歌成阿𧛾时一唱，峒花犵鸟皆酸凄。碉房持踵藉蛮女，长宵宿卫无暂离。秃发裹梦入冰𡾹，玉貌凛若含霜姿。雄酋或萌觊觎想，刀光出水同儿嬉。用能葆真逾十载，吹尨不敢窥藩篱。圣朝声教讫四海，日又仁义渐黔黎。何图夷獠亦向化，志节远与共姜媲。契木傥许树绰楔，愿为使者陈风诗。
