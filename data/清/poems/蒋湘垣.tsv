感旧（清·蒋湘垣）　　七言律诗　押支韵	棕鞋桐帽野情宜，略似嵩阳货畚时。白眼看人投社少，青山容我放杯迟。衣冠耆旧非当日，文字因缘感夙知。太息长源为煨芋，求仙终后十年期。
塞下（清·蒋湘垣）　　七言律诗　押齐韵	贺阑千嶂与云齐，白草横天雉堞低。古戍军声严夜月，清秋边思入征鼙。寒原木落双雕急，绝塞风高万马嘶。蕃部不须窥四镇，汉家都护在安西。
灞陵（清·蒋湘垣）　　七言律诗　押文韵	腰间龙剑漫星文，箧里《阴符》闇不分。蓐食边庭多岁月，严城鼓角动风云。三河年少生轻敌，九塞威行尽勒勋。他日灞陵亭下过，何人知是故将军。
孤柞叹（清·蒋湘垣）	龙鳞犀甲云垂地，百尺搀天入天际。斩以斤斧引以绳，谷倒岩摧倏憔悴。森然古色据当路，故老不知几年岁。孤根裂下劫灰余，铁干排空走元气。屈曲惭非梁栋材，支离委绝亦可哀。土人言此无所用，杀代不异草与莱。吾闻物以不材老，惜其自养到合抱。乍可萧条凌雪霜，忍看埋没随百草。翻思物理岂有极，汉宫五柞亦萧瑟。垂杨袅袅不自持，太息风前尔何物。
鹦鹉洲（清·蒋湘垣）	目中不见岑牟衣，耳中不闻渔阳鼓。淋漓大笔照人间，寂寞荒洲一抔土。吁嗟祢生气如虎，不死阿瞒死黄祖。景升殊自愧英雄，何况千钧为鼷鼠。避世当为庞德公，戮死甘为孔文举。千秋孤凤掷鸿毛，落日凭栏泪如雨。
过李文正公暮（清·蒋湘垣）	畏吾村边古时路，桔槔亭畔婆娑树。落日荒榛不见人，谁道先朝相公墓。公昔承明当直时，经纶密勿天下知。升平宰相风流盛，馆阁文章后辈推。晚逢北寺纵横日，老臣心事忧时极。伏阙徘徊薄俗嗤，孤忠调护先皇识。白首丹心二十年，每闻忧国涕泪涟。高皇社稷一朝正，朝廷无事公归田。康陵已事成仓卒，后来论者何翻覆。大贤之后并凌迟，惨淡秋风号宰木。零落遗阡事惘然，诸公高义薄云天。曾无碑碣人间识，可信衣冠梦里传。南中耆旧当时少，华容尚书亦元老。江湖廊庙各有志，男儿何必抽身早。青史幽沈合一伸，功名节烈两难论。千秋陨涕封疆狱，遗恨中朝无此人。
