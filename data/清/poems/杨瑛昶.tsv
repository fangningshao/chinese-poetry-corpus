重过赵北口（清·杨瑛昶）　　七言律诗　押微韵	赵北燕南淡夕晖，重来依旧傍渔矶。举头见日雄心在，翻手为云世态非。拙宦真成槐国梦，劳生难息汉阴机。消魂旧种堤边柳，和雨和烟已十围。
盘山绝顶用戚少保原韵（清·杨瑛昶）　　七言律诗　押灰韵	松涛卷地朔风哀，绝塞关河一望开。落日远沈辽海去，春光遥度蓟门来。短衣匹马残年志，白发丹心老将才。故李将军今在否，万山高处有荒台。
