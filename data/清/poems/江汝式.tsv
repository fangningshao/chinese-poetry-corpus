奉圣山阁（清·江汝式）　　五言律诗　押寒韵	有水有山处，高秋一倚阑。树声村店晚，草色野桥寒。破艇游鳞聚，危峰独鸟盘。人家渐镫火，归路更漫漫。
泰陵词（清·江汝式）　　七言绝句　押真韵	汾水秋风起雁尘，无端歌舞泪痕新。玉环谁镂琵琶字，已兆江山属美人。
古意（清·江汝式）　　押支韵	裁取吴绫被，褚绵复褚丝。厚薄郎不言，冷暖侬自知。
雨花台（清·江汝式）	同泰金钱赎帝子，江南好佛生欢喜。云光说法天雨花，缤纷四面飞红紫。吁嗟雨花不雨粟，空使台城鬼夜哭。登台不见讲经人，西风吹澹秋山绿。
