蟫窟寄怀和韵（清末民国初·施士洁）　　七言律诗　押真韵	金谷诗豪石季伦，泥云相忆水之滨。广谈麈尾清于玉，郗笔龙须净不尘。大力君抟南海翮，衰年我滥北山巾。彼苍位置斯人局，铸就萧閒更铸贫①。
和蟫窟棉兰移居韵（清末民国初·施士洁）　　七言律诗　押元韵	移帑靖节且休论，那有柴桑避俗喧。阅世浮屠三宿地，可儿学究几家村。不应晏子仍居市，其奈刘伶既入裈①。犵鸟蛮花此间乐，故山啼杀秭归魂②。
赠阿环女史（清末民国初·施士洁）　　七言律诗　押肴韵	满眼秋瓜尽系匏，名葩一朵出林梢。烟花俗尚分冰炭，露草情缘比漆胶。妒虎何颜偏腹诽，媚狐甚口岂心交。嗤他钱树连枝并，究竟庞廉孰解嘲。
咏史（清末民国初·施士洁）　　七言绝句　押灰韵	百胜岂能当一败，拔山盖世亦粗材。淮阴胯下圯桥履，负重都从忍辱来①。
儿山太守六十正寿（清末民国初·施士洁）　　七言绝句　押东韵	须眉落落赵元叔，诗易彬彬夏敬公。昔日黄堂今绿野，居然出处古人风。
节孝萧母陈太君者吾台之苗栗人也苑里蔡启运茂才为状其事略以告于当世士大夫谨按太君年二十有七而寡奉二老抚三孤两无所憾今太君已六十有一两子成立且含饴而弄孙矣苦节之甘方兴未艾哲嗣辈将乞言以为寿郑毓臣上舍邮书来岑予为声之诗编以诒来者亦阐扬幽隐之意云尔（清末民国初·施士洁）	呜呼烈妇烈，何如节妇节。烈妇之烈烈一时，节妇节苦无穷期。立孤与死孰难易，古惟婴臼明其义。君不见，苗栗山庄有女宗，柏舟卅载殊从容。读书识字天所钟，翘然生长儒门中。自从寡鹄悲故雄，上有白发下黄童。此身化石谁尸饔，米盐凌杂菽水供。昼兼儿课宵女红，未亡人补造化工。转瞬平舆成二龙，柳丸欧荻千秋同。岁寒后彫惟孤松，使我遥企天姥峰。怀清台筑瀛之东，后有述者其管彤（施懿琳编校）。
