别严十九赫庵（清·徐元英）　　五言律诗　押尤韵	且住为佳耳，迟迟亦孔忧。病怜妻子瘦，贫累故人愁。日落江山静，天明水木秋。乡心与别意，对酒总难酬。
柬罗茎九（清·徐元英）　　七言律诗　押东韵	关心去住感飞蓬，泽国秋阴望不穷。半树水痕存岸柳，一林霜信到江枫。天连梦渚迟归鹢，地接潇湘响暮鸿。惟有罗含能好客，淹留聊赋小山丛。
送关密斋下扬州（清·徐元英）　　七言绝句　押萧韵	一路江花送画桡，到来瓜步恰新潮。吴娘曲里潇潇雨，知在芜城第几桥。
