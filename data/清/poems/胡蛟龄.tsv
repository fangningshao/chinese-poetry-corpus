葛溪（清·胡蛟龄）　　五言律诗　押麻韵	乔木村村树，芜菁岸岸花。浪翻春雨急，山带夕阳斜。古县城三板，浮图水一涯。更投前路宿，帆落听鸣蛙。
同冠峡（清·胡蛟龄）　　押沃韵	一水中盘纡，绕作羊肠曲。夹岸两苍龙，并以神力束。飞空舞爪牙，数里势相属。饮涧喷寒泉，琤琮落碎玉。散成轻雪花，聚入澄潭渌。跳珠偶一沾，朱炎失蒸溽。缅彼昌黎叟，兹地蒙采录。人与境千年，美句谁能续。孤踪幸一过，聊以资遐瞩。相戒勿题崖，庶免山灵辱。
龙湫潭（清·胡蛟龄）	小石何零星，大石极碨礌。戢戢塞满江，进退辄有碍。孤飞似趁人，特出欲无对。娲皇试余巧，点作百杂碎。殷红隐丹砂，鲜翠攒青黛。朝昏呈万状，俯仰变千态。神物此泳潜，灵光时显晦。孱顽垂尺乳，云气护𩅝霭。终岁泻甘霖，汇入清川内。安得挹余沥，一濯胸中秽。沈疴应解痊，庶比天浆溉。
