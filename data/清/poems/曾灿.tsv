过渊明先生墓道（清·曾灿）　　五言律诗　押庚韵	只有青峰在，能逃乱世名。江河消酒力，天地托钟声。彭泽官三月，柴桑老一生。为伤孤竹子，何以不躬耕。
出都次芦沟桥（清·曾灿）　　五言律诗　押灰韵	谢却长安路，天心不易回。铜人虽未去，石马可能来。宫阙余寒照，山川尽劫灰。吾生太平日，几见此蒿莱。
秋旅遣怀兼柬易堂诸子（清·曾灿）　　七言律诗　押真韵	枫树经霜秋色新，西风山郭起黄尘。排墙耻作今名士，筑室嫌为旧党人。老马仅存还恋主，敝貂犹在敢言贫。东南芳草牛羊下，可许浮生老钓纶。
秋风（清·曾灿）　　押皓韵	秋风独夜惊，寒气亦何早。万山发众响，林木欻如扫。独立萧以疏，忽忽满怀抱。夜月起寒扃，轻霜中衰草。
赠汪舟次兼寄吴野人（清·曾灿）	大儒惜口珠，群蚁慕膻肉。窃名因窃钩，杀身苦不足。酿成盗贼区，甘受排墙戮。汪君独怆怀，读书破万斛。倚柱二十年，双趺犹在目。名动公卿间，紫荆满华毂。槐板企林宗，草屏羡元叔。直视如等夷，不以愧幽独。于时有高士，寄居淮海曲。身不入州府，何从及荣辱。唯君能与游，素交久弥笃。唱和盈百篇，一一归老朴。君为扬扢之，装潢连卷轴。吁嗟今之人，噂沓纷相逐。但食五侯鲭，安知贵菽粟。
雪中早发（清·曾灿）　　押豪韵	屋角天黑鸡未嚎，行人催起如追逃。撼窗裂瓦风怒号，开门乱雪飞银涛。布衾藉草卧方牢，但听耳边声哜嘈。笑谓行人毋乃劳，何为不待东方高。
