张中丞祠（清·朱国汉）　　七言律诗　押灰韵	绣帐烟沉铁面灰，中丞生气尚峨巍。孤城百战鼠雀尽，长笛一声天地哀。当日江淮资保障，至今号令肃风雷。贺兰未灭英雄死，滚滚波流恨不回。
文丞相祠（清·朱国汉）　　七言律诗　押寒韵	丞相荒祠白日寒，直教一死寸心安。崖山激烈原非易，柴市从容更较难。穷海有人埋碧血，普天无地著黄冠。西台恸哭悲风起，剩水残山忍再看。
岳武穆墓（清·朱国汉）　　七言律诗　押东韵	森森宰木战英风，葛岭高坟夕照中。白马怒涛人共恨，黄龙痛饮事皆空。风波诏狱成三字，朔漠羁魂哭两宫。从此君王无远略，杭州可与汴州同。
