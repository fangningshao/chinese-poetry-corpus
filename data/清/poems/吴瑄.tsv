天台风洞歌（清·吴瑄）	我来天台春已暮，探奇乱踏天台路。山腰怪石耸嶙峋，虎豹虬龙仅容步。侧身更向绝顶行，历尽崎岖渐坦平。危桥尽处有奇窟，耳畔号呼风作声。山中老人为余说，是名风洞殊奇绝。吹嘘四序岭头云，解释三伏怀中热。邀我攀藤入洞中，苍松几树影摩空。洞前芳草芊芊绿，洞口山花故故红。乘闲偶坐松阴下，一枕羲皇正潇洒。倏忽风吹梦渐回，千层碧涧潺湲泻。长啸一声天地清，洞门人去白云生。何时重与山人约，不负松风梦里情。
