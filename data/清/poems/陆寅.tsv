秋日忆家大人粤游（清·陆寅）　　五言律诗　押微韵	又见秋风动，芦花江渚飞。忍看时序变，犹与老亲违。远信无他语，深情只望归。应怜挥手日，儿女共牵衣①。
自笑（清·陆寅）　　五言律诗　押微韵	自笑桑弧志，天涯只布衣。到家翻是客，逆旅岂如归。白日从愁尽，青山入梦非。缄书与僮仆，为扫钓鱼矶①。
钱塘怀古（清·陆寅）　　七言律诗　押萧韵	祠庙吴山草木凋，芦中穷士旧吹箫。眼看吴市东门甲，怒卷钱塘八月潮。乌喙竟能亡敌国，鱼肠应悔刺王僚。锦帆一片风流尽，白马红旗浪里招①。
秋日杂感（清·陆寅）　　七言律诗　押蒸韵	翘首天涯那可凭，丹枫一望泪初凝。却羞轵里逢严遂，曾否夷门辱信陵。揽镜未应头似雪，埋忧不办酒如渑。棹歌且逐中流去，荡桨操舟我亦能①。
歧路行（清·陆寅）	出门竟何之，东西南北皆路歧。仆夫执辔马踯躅，骊歌一声声最悲。道傍桃李似惜别，飞花故扑金屈卮。人生目前贵适意，不如还逐屠沽儿。兄袁盎，弟灌夫，相逢自负高阳徒，樗蒱百万能呼卢。朝金张，暮许史，拔剑欲为知己死，眼前谁是严仲子？
宣德箭歌（清·陆寅）	长安城东鬻废箭，故老欷嘘万人看。金镞敲残鼓铸锋，鸦翎落尽丹黄变。弃掷风尘未尝试，老杆分明宣德字。珍惜曾教武库藏，标题尚识良工制。高皇昔日戎衣著，剑扫妖氛定雄略。已见蒲稍入大宛，更闻蒟酱开邛笮。茫茫九服初通贡，竹箭东南待弦控。包茅常例豫章来，司空檄取官胥送。贻谋孙子但垂衣，夜夜黄星护紫微。三殿日高香不散，上林花暖燕群飞。夕烽并罢平安火，服御深宫无一可。青磁烧出碧鸡成，熏炉制就黄金裹。内家擎献龙颜动，流落人间至今重。金马铜驼倏已非，石砮楛矢成何用？只今新制逾工巧，故物休言旧时好。猛将难调神臂弓，仙人且代麻姑爪。君不见银泉山下草萧萧，狐兔秋原正寂寥。仰天大笑羽毛落，一箭穿云看射雕①。
