秋怀用昌黎韵（清·秦际唐）	空廊飞流萤，冷抱枯枝乾。残焰作深碧，色若青琅玕。谓是腐草变，安能比月团。熠耀亦转瞬，偷息以为安。百年一朝暮，清泪流淋浪。天地如逆旅，游景驶若丸。劳劳车马客，何不回征鞍。
钵山杂诗（清·秦际唐）	少年思致身，浮名苦缚束。垂老入名山，山灵笑我俗。及兹补桑榆，余景未云促。两山相向中，著我数椽屋。门庭如水清，四围长新绿。户后垂疏桐，庭前植修竹。短篱缭其间，野花扇余馥。一笑脱尘鞅，斯人在空谷。
