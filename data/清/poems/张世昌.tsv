题顾野王读书处（清·张世昌）　　七言律诗　押侵韵	水月湾西一径深，旧来书堵杳难寻。蒹葭含雨自清影，蟋蟀悲秋空好音。信矣文章千古事，怀哉镫火十年心。华亭遗迹依然在，何日扁舟访宝林。
怀海昌施定庵范西屏（清·张世昌）	少日爱赌棋，棋友集如霰。就中交熟深，施范并云善。叙地接郊祁，论年同角丱。始喜迹相亲，久觉情相眷。自我奕兴疏，致彼来意倦。范君客金陵，卅载不一面。施君赋远游，夙约竟忘践。回忆对垒时，环聚皆俊彦。真挚舒性情，嘲笑广闻见。那得重相会，一枰看酣战。
