庚戌除夕示影山侄（清·王宸）　　七言律诗　押麻韵	莫嫌舟次逢除夕，少集宾朋兴亦嘉。一盏同添今夜酒，双镫已报隔年花。岸边送腊闻传鼓，江上迎春望使车。惟忆永阳官阁里，相将弦管笑言哗。
采药（清·王宸）　　七言绝句　押删韵	行过千山与万山，者回斸得茯苓还。白云绕足家何在，日落洞庭秋水湾。
蒲褐山房图题句次东坡韵（清·王宸）	苦吟咽秋蛩，旅梦冷秋雨。隘巷白板扉，常掩西山雾。先生对门居，谈言起幽慕。老屋拥蒲褐，妙解坡仙语。花时设芳樽，招列户外屦。冰梅入座清，恍然释尘虑。烹茶起瓶笙，细响疏林度。萧然寄此身，随地得闲处。涤砚绘斯图，下笔生远悟。愿从杖履游，时领安禅趣。
