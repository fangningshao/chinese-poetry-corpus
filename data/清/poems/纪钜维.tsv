夏日雨后集苕华室观同人所藏书画（清·纪钜维）　　七言律诗　押先韵	那计痴儿笑老颠，尽寻乐事傲顽仙。云烟过眼能娱我，晴雨何心莫问天。画里溪山疑隔世，镜中勋业惜流年。壮夫正有屠鲸技，如此消磨亦可怜。
梁节庵招集吴公祠登高用朱文公天湖寺诗韵（清·纪钜维）　　七言律诗　押微韵	望秋蒲柳早衰时，旅食江关久未归。假日登临舒倦眼，寥天风物尚清晖。也知钝士难供世，争信缁尘解涴衣。欲抚朱弦还敛手，遗音谁与辨希微。
西郊（清·纪钜维）　　七言绝句　押删韵	鸡头菱蔓满溪湾，渺渺渔村白水环。堤下行人堤上柳，夕阳驴背看秋山。
饲鹤（清·纪钜维）　　七言绝句　押微韵	朱顶元晴旧缟衣，芝田有梦未能归。区区莫羡潭皋粟，上相从来不要肥。
