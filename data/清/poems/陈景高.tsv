渡河（清·陈景高）　　五言律诗　押灰韵	谁作中流柱，空怀济世才。水从天上落，人自日边来。万古喷寒雪，终朝起蛰雷。风波如此险，我去又重回。
九日偕曹柳桥茂才吴山登高即赠（清·陈景高）　　五言律诗　押侵韵	不尽登临兴，吴山秋气深。江湖留客梦，风雨改诗心。落叶浩无际，闲云许共寻。蒹葭休远溯，把袂快同岑。
舟中人日（清·陈景高）　　七言律诗　押先韵	雁后花前别思牵，离乡怕读道衡篇。春来景好先人日，客里愁深况少年。千里远回孤棹梦，片帆摇破大江烟。草堂此后传诗去，应使家人一惘然。
