落叶（清·俞廷瑛）　　七言律诗　押庚韵	空枝无复见巢莺，一曲吹蓬听最清。绕径自寻秋外影，打窗犹怯梦中声。山林枯槁曾何用，天地萧条太不情。独向琼台高处去，居然列子御风行。
拟左太冲咏史（清·俞廷瑛）　　押虞韵	长安多王侯，冠盖盈通衢。区宇值清晏，徵逐相欢娱。开尊揖上客，弹丝出名姝。夜饮不知旦，此乐古所无。一朝匈奴入，失色同嗟吁。一谋迁货贿，再谋徙妻孥。
