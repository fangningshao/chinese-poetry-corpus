月夜泛舟琵琶亭次王梦楼太史壁间韵（清·宋鸣珂）　　七言律诗　押支韵	布帆无恙且迟迟，送客聊吟白传诗。月夜有人曾问渡，风流恨我不同时。江心铺练平无迹，柳岸藏星悄未知。一领青衫共沦落，后之来者又伊谁。
过黄州雨中望赤壁（清·宋鸣珂）　　七言律诗　押东韵	两赋徘徊当问月，千年凭吊独临风。古今俯仰不相及，磊落襟期难与同。极浦迷离谁揖客，大江日夜自流东。秋期预订鲈鱼约，拟陟巉岩夕照中。
