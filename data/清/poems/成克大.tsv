过南赣（清·成克大）　　五言律诗　押尤韵	双江清见底，还绕古虔州。水势奔滩险，风烟接瘴愁。菜花开野岸，梅片落汀洲。岁暮嗟行役，征帆去不留。
海幢寺送客登眺感怀（清·成克大）　　五言律诗　押灰韵	万里浮槎至，凭高望越台。潮平梅雨歇，天阔岛云来。霸气余残垒，王宫尽劫灰。无边惆怅意，送客酒盈杯。
望洋台（清·成克大）	峻岭有高台，突兀南溟岸。长风万里来，天际帆影乱。极目荒徼外，一气疑未判。蛟室邈难即，蜃楼聚复散。天吴时出没，骊龙珠光灿。四海无扬波，重译来浩翰。百货走如鹜，有无相易换。澳贾罔市利，此地立龙断。攘夺衅窦开，掩袭肆狡悍。横山起军垒，张威护里闬。外御异己者，会使诸彝惮。我来一登临，狙獝信难捍。嗟彼番鬼谋，贸迁操胜算。但恐姿骄纵，与世成冰炭。滥觞不在多，积微固有渐。勿令登台人，徒作望洋叹。
仲冬赴澳（清·成克大）　　押阳韵	岭外朔风起，飒飒吹我裳。仰天见浮云，将无来故乡。故乡隔万里，北雁无南翔。乡书阻逾时，伫立心徬徨。久客复行役，云水渺相望。前路何须问，风波感慨长。
