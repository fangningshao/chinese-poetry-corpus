元日立春五亩园看雪（清·周光纬）	隐几待明发，醒然警晨钟。策杖入园扉，晓寒何惺忪。微茫露奇石，淅沥栖长松。当轩风尚竦，隔屋云犹浓。爱此作小立，寒犯裘蒙茸。庆兹首祚日，是日斗柄东。侧闻野叟言，百岁不易逢。今当清晏时，寿寓方延洪。九垓虽云远，同在春风中。奚为望西笑，耕凿皆尧农。有园广五亩，有田可十弓。学稼与学圃，我将何适从。古梅解人意，花开若为容。折之贡北堂，以为椒酒供。
