周富儿歌（清·金福曾）	黑蜧吼急魃舞狂，三年赤地无耕氓。男泉女布尽流散，幺凤乃逐哀鸿翔。嵩山之阳汝水曲，蓬门弱息颜如玉。不随越女斗铅华，已许梁鸿联眷属。饥驱各自走天涯，大地狂飙飏落花。万丈游丝牵不住，长淮呜咽渡香车。红颜自恨生无福，死别生离抛骨肉。城北徐偏晚问名，墙东宋又来窥目。琴心一曲卓姬奔，桃李无言息妫辱。儿女从来责备宽，何妨富贵藏金屋。吁嗟罗敷自有夫，莫将红豆误蘼芜。女贞之树倚天际，磊磊早具凌霜株。覆巢已分无完卵，合浦安知再返珠。有人太息发奇愿，欲与天公补离恨。万紫千红总护持，况是幽兰滋九畹。白璧求完漆室贞，黄金待赎文姬券。捐金屡赎屡不成，绿珠难与豪家争。谁欤高谊拯奇节，绣衣使者来彭城。若非铃阁官符力，难慰穷闺破镜情。千里明驼送故乡，不知夫婿在何方。临行别有心中事，欲言不言神转伤。儿生未识藁砧面，儿去先登阿母堂。迤逦关山行复止，停车为访长千里。阿兄则来婿未归，乍见牵衣集悲喜。掌上珠仍送入怀，奁中镜尚虚连理。人生离合最无端，荡子青春去不还。窦氏征袍苏氏锦，何时明月照团圞。云茶南下日纷纷，精卫难填海底魂。安得黄衫皆任侠，却教红粉尽衔恩。
