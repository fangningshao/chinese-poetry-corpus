登君山（清·潘俊）　　五言律诗　押侵韵	此日快登临，梅花半雨侵。草含深浅绿，人唱短长吟。事业有兴废，涛声无古今。中流谁击楫，慷慨泪沾襟。
虞山石梅独眺（清·潘俊）　　五言律诗　押冬韵	曲径绿阴浓，虞山秀几重。玩花常枕石，听鸟独依松。涧水半湾静，溪云一角慵。好留名士迹，日日此扶筇。
感怀（清·潘俊）　　五言律诗　押真韵	犹忆离乡日，临歧泪满巾。家贫愁少妇，俸薄累慈亲。黄卷谁知己，青灯此恨人。无知枝上鸟，百啭闹阳春。
中秋对月（清·潘俊）　　七言律诗　押歌韵	对此团圆唤奈何，良宵常在异乡过。座无旧雨谈风月，案有新诗且啸歌。朗照定知今夕共，旅愁偏恨此时多。寒毡碌碌居人后，愧把雄心诉素娥。
春暮偕曾甥锡卿仲英野眺（清·潘俊）　　押真韵	人生贵适志，行乐须及春。强步四五里，同行三两人。草含疏雨润，柳拂晓烟匀。前哲希狂士，长歌远俗尘。
