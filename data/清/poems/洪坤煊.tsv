白牛居士跨犊歌（清·洪坤煊）	一封莎草平芜色，江南十里春如织。青枫泾畔夕阳时，跨上乌犍人不识。水田漠漠烟濛濛，轻蓑短笠嬉凉风。东郊雨晴泥路滑，四蹄踏破花蹊红。万言献罢归来早，熙宁新法太草草。远传风教忆河汾，桑麻自古溪流好。南山白石清水寒，何人长夜歌漫漫。黄昏饭牛饲辕下，明日横经角上看。
