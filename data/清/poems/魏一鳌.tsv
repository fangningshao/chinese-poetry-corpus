苍岩山限韵（清·魏一鳌）　　五言律诗　押麻韵	山怒拔天外，云闲不受拿。檀林失白日，药草荐新茶。涧陡梯登岸，楼空昙放花。黄昏钟磬发，惊起欲栖鸦。
张拱垣南师山庄（清·魏一鳌）　　五言律诗　押鱼韵	一水下园蔬，千山环敝庐。晓云填断岭，暮鸟唤归锄。树荫天疑雨，沙明虫著书。无劳知魏晋，午梦正蘧蘧。
读明忠烈朱先生霞淑遗册（清·魏一鳌）　　七言律诗　押寒韵	拂拭瑶篇光气寒，淋漓纸上见忠肝。风鸣泉畔魂哀啸，雨洒霜林血染丹。落日无戈回晚照，中流有柱挽颓澜。我今心事凭谁说，泣拜先生仰面难。
