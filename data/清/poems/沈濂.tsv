钱味根明府移居（清·沈濂）　　七言律诗　押侵韵	吾爱钱郎早解簪，如鱼归壑鸟还林。香炉稳送通明宅，纸阁微闻白傅吟。昼读书多宵梦古，幼交朋密老谈深。结邻笑我空留约，未遂云山一片心。
处处（清·沈濂）　　七言律诗　押麻韵	处处征鼙老自嗟，漫随年少对韶华。鳜鱼流水桃花活，燕子春风柳絮斜。藉草壶觞皆上客，画船箫鼓又谁家。太平乐事何曾欠，瘦策宽鞋步软沙。
残更（清·沈濂）　　七言绝句　押庚韵	感旧怀人百忧萦，梦回酒醒坐残更。窗纱月落镫油暗，惯听晨鸦第一声。
复与弟饱因忆少时文酒之乐今褚菘塍国录吴和村二尹吴思亭别驾浦又垞明府胡仁圃孝廉徂谢久矣感而有作（清·沈濂）	刘伶嗜酒颂酒德，此中真意犹未识。荷锸青山随处埋，如何不葬陶家侧。吾曹剧饱自天性，少喜酣呼老犹盛。糟邱曲垒纵酒兵，潜虬玉柱喧觞政。古人乐酒开芳宴，无故兴嗟几相见。欢娱痛醉极淋漓，感慨悲歌多眷恋。蜡花摇摇夜迢迢，此时侑坐非管箫。长吟击节殊错落，短发顾影霜飘萧。杯行到手莫停手，少壮交游今在否。墓门乔木半苍烟，昔年跌宕同文酒。酒酣意气皆千古，春梦无痕渺何许。眼前有酒不自釂，后世谁浇赵州土。
杂诗（清·沈濂）	黄雀常栖栖，卑居依四壁。朝飞去不远，日暮还归息。纷纭长儿子，饮噣聊自得。为我语黄雀，汝居何偪仄。曾不志千里，惭愧傅双翼。黄雀翩然起，屏营对以臆。造物赋形小，远举无气力。亦知乌有鹏，图南非我职。愿言终檐端，檐端信乐国。风云即无时，鹞子不我击。
