旅宦（清·邹贻诗）　　五言律诗　押鱼韵	旅宦艰难遍，三春百战余。野荒新鬼哭，天远故人疏。琴剑凄行色，莺花伴索居。少年弃繻者，飞动意何如。
三月九日志感（清·邹贻诗）　　五言律诗　押庚韵	屡迟①平安火，旋惊战鼓声。兵家轻胜负，群盗遂纵横。白骨烟中戍，黄巾海上城。今宵望弧矢，闪烁向人明②。
春望（清·邹贻诗）　　五言律诗　押侵韵	东海膏腴地，今年剧战侵。弭兵诸将责，宽赋圣人心。鱼戏春云湿，鼍鸣海气深。裹疮怜战马，踯躅亦哀吟①。
军中秋兴（清·邹贻诗）　　七言律诗　押灰韵	涛声秋捲海门开，舻橹争看节使来。十里郊原犹剑戟，一年城郭半蒿莱。出山殷浩心原壮，入楚廉颇老渐催。见说施蓝威望在，夕阳凭吊首重回①。
奉和观察永蕴山喜常制府总师台湾原韵（清·邹贻诗）　　七言律诗　押元韵	蝉雀螳螂智总昏，拥旄今喜令公存。蒲萄夜索三军醉，苜蓿春肥万马屯。海上投戈应革面，帐中弹铗亦酬恩。吏民遮道凭传语，新拜将军旧戟门①。
军中五日（清·邹贻诗）　　七言律诗　押庚韵	蛮方五月瘴烟轻，佳节愁闻战鼓声。蒲酒新颁神策府，纻衣先赐汉家营。曾言綵缕能长命，岂有灵符可避兵。乡俗不殊风景异，夕阳影里闭孤城①。
公无渡河（清·邹贻诗）	公无渡河，河有胶泥，埋马流旋涡。公言公无畏，公有后劲，投鞭可断千寻波。公无渡河，河有老鱼射毒龙腾梭。公言公无畏，公有利剑，入水能斩蛟与鼍。公无渡河，公不可止。发上冲冠足徒屣，犀刃穿腰箭攒体，回视后军颜色死。公无渡河，公不可止。公竟渡河，公死矣（余美玲编校）。
