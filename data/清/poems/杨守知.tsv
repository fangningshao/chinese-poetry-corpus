东归留别（清·杨守知）　　七言律诗　押庚韵	孤踪迢递落边城，敝屣粗官一掷轻。射虎何曾侯李广，牧羝几欲老苏卿。百年已分匏瓜系，半夜居然马角生。挥手关门谢朋好，夕阳秋树晚笳声。
咂嘛酒歌（清·杨守知）　　押虞韵	杨花吹雪满地铺，杏花一片红模糊。榆钱簸风风力软，芳林处处闻啼鸪。青旗斜漾茅屋底，天然好景谁临摹？我留此地一事无，太平之世为羁孤，东邻西舍相招呼。殷兄张丈兴俱动，醵钱买醉黄公垆。麦缸鹅黄新酿熟，味醇气郁过醍醐。彭亨翠甒如鹑觚，细管尺五裁霜芦。低头吸同渴羌饮，一口欲尽鸳鸯湖（榆林水名）。白波倒卷东海沸，渴虹下注西江枯。碧筒不用弯象鼻，龙头屡泻蛟盘珠。须臾瓶罄罍亦耻，春意盎盎浮肌肤。刘伶大笑阮籍哭，直欲跃入壶公壶。吾皇圣德蠲逋租，吏胥不扰民欢娱。今年更觉酒味好，百钱一斗应须酤。盲娼丑似东家嫫，琵琶筝阮声调粗。有时呼来弹一曲，和汝拊缶歌乌乌。青天作幕地为席，醉倒不用旁人扶。乐哉边氓生计足，白羊孳乳驴将驹。卖刀买犊劝耕锄，女无远嫁男不奴。含哺鼓腹忘帝力，岁岁里杜如赐酺。安得龙眠白描手，画作击壤尧民图①。
