汉皋咏古（清·魏晰嗣）　　七言律诗　押豪韵	沧浪东注水滔滔，雄郡何年启汉皋。秋兴亭孤衔岭月，春风楼迥瞰江涛。烟波长使怀乡切，云雨空令入梦劳。此日纷纭看世态，忘机深忆丈人高。
秋日游岘山（清·魏晰嗣）	岘山突兀凌群峰，直上疑与风云通。相将共寻曲径去，屐齿踏破苍苔封。天高正值秋深候，霅溪练影摇晴昼。隔浦时闻断雁哀，傍崖忽见惊猿骤。洼尊亭迥长自间，踌躇四顾围烟鬟。我来此际空好事，犹幸二客同跻攀。木叶飞残声策策，参差只剩霜枫赤。欲转疏林叩上方，晚烟微茫日西匿。
