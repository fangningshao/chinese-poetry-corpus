村落（清·愈𣊡）　　五言律诗　押支韵	村落犹淳古，艰难假荫宜。醵钱春社日，散酒夕阳时。耒耜谋邻姥，衣幍报塾师。朱方方带甲，好与一丘期。
康小范彭燕又秦汝翼近修师同盟诸子集家仲草堂汝翼与师留宿西轩谈越州事竟夕（清·愈𣊡）　　五言律诗　押灰韵	不见宁三岁，相逢且一杯。党人元节老，家国子山哀。脱帽当秋水，飞觥压晚雷。叶潭花屿色，直映啸歌开。
上曹先生溶（清·愈𣊡）　　七言律诗　押青韵	初衣无恙芰荷青，丘壑从教白石扃。人为花阴留好鸟，自于泉上置孤亭。雁门守至慵时款，匡岳僧谈喜夜听。尚有洛神忘未得，红笺绣笔赋娉婷。
学舂陵行（清·愈𣊡）　　押虞韵	少卿牧海滨，牛与犊交驱。次公守颍阳，神鸟集其都。我无两贤德，猥受竹使符。夙兴自策励，冀以答盛谟。荒州介南陲，道路遥且迂。岩嶅相错纠，郁郁篁佳芜。停辕值猳狙，束带逢鼪鼯。不知鱼米市，但见𧉮豕涂。巨奸忽梗理，荆甸为盗区。鼓笳震九嶷，锋镝流苍梧。朅来即摧陷，百邑无完郛。舂陵抑何幸，乃得免毒痡。山氓保耕稼，野老全妻孥。亮由彼贼仁，刺史宁有图。作诗见微意，循绶愧久纡。何当扬休风，一遣凋攰苏。
东山独行（清·愈𣊡）	日射绝壁赤，群峰互相矗。生烟泄翠微，羁鸟散荣木。幽径取萦回，佛庐在岩腹。遥见僧出溪，石桥人影独。土平作新田，冈缺成小屋。其间千仞屏，岋嶪亦不俗。阴崖豁为门，俯瞰气浑穆。疑有太古碑，吾欲缒绳读。
登永寿寺舍利塔望岱岳太行（清·愈𣊡）　　押删韵	南帆越千里，刺眼无寸山。一登高迥处，非复河卫间。乃知宝王刹，嵽嵽俯四寰。手挥白日冷，足蹑青云闲。天龙与天马，宛在户牖跧。双鬟一朝尽，黛色如可攀。直疑飞鸟外，足以恣往还。昔贤已自诧，况我尘土颜。
