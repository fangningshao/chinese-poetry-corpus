馈茶歌戏赠曹地山前辈（清·储麟趾）	昔者东坡论茶墨，茶尚白兮墨守黑。墨光可鉴水为用，变现云烟称厥质。山溪女儿解焙茶，初春采采春兰芽。昔贤品茶先品水，始知茶墨非两家。右军潇洒爱笼鹅，墨中之圣记永和。《黄庭》乞与山阴客，烂熳天真此则那。臣仝有诗诗欲仙，嗜茶七碗更翩然。诗兴还从茶味出，茶诗落纸如流泉。地山先生后来杰，笔阵诗瓢两奇绝。晋耶唐耶帖与诗，突过前人人不识。访友频来因树轩，轩中啜茗出平原。先生味之良不恶，携归蟹眼煮黄昏。道子之孙画全册，秋山凝紫春山碧。遍洒珠玑墨未乾，倒薤还兼断钗格。掷来令我喜欲狂，许馈旗枪作报章。兹墨比茶价亿倍，恨无茶山换墨庄。吁嗟乎！精诚感召物其类，聚之所好取若寄。君虽宝墨非戏言，箬笼千里无胫至。
