唐多令（清·钱慧珠）	闺阁少清游。今朝破积愁。九龙遥、风送兰舟。听罢松涛茶斗品，如画景、小亭收。字减与声偷。蛮笺韵各搜。羡前贤、石壁题留。难道山名分慧好，偏巾帼、柳苏羞。
水龙吟 忆家慈客武林（清·钱慧珠）	男儿尚怕饥驱，奈何吾母传经远。平安虽报，主贤弟慧，老怀可遣。犹恐慈亲，或怜幼女，慰辞宛转。只六桥花柳，三春赏遍，添吟兴、眉应展。但是宵来梦见，怎愁容、数声长叹。痛椿早萎，伤萱遥隔，冷闺肠断。欲诉离情，吴山越水，寡鱼稀雁。待何时，再得绕娘膝下满，将雏愿。
