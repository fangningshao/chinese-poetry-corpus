漂母祠（清·韩梦周）　　五言律诗　押元韵	一湾流水碧，荒雪下祠门。不见王孙钓，空传漂母恩。蒯通亦徒耳，相国更何言。未爽千金约，黥彭莫并论。
病起至程符（清·韩梦周）　　七言律诗　押侵韵	深秋老病自侵寻，梦里云山思不禁。乍御巾车遵北渚，便扶筇杖入西岑。从无懒慢名贤达，别有荒寒成古今。破帽风吹黄叶路，萧萧瘦影一长吟。
农夫叹（清·韩梦周）　　押尤韵	三月宜种谷，贫家无耕牛。感激邻舍翁，得以事西畴。偕作少丁男，老妻力还遒。沟水解渴肠，糠秕充饥喉。辛苦何足道，未识有秋不。我行闻此语，泪落不能收。四体安且康，日日罗珍羞。终岁力原野，饥寒且无谋。农夫前致辞，人生岂自由。苟得一身安，甘作沟壑投。石田二三亩，为累成痏疣。粮册既有名，官役急星流。昨日县帖下，兴作及署楼。服役亦所愿，胥役更诛求。
赠安潜山改亭（清·韩梦周）	卅载隐茅屋，未识官吏貌。颇闻野人言，威凛霜雪曜。私拟牧牛羊，何用作虎豹。及兹莅皇堂，泥首列稚耄。鞭扑竟时施，气急遂成噪。那无道路口，诅我以为暴。黾勉事抚恤，尔汝相慰劳。立法在惩奸，平人使有告。未获神君名，时凛苍鹰号。循循守往训，居官如学校。以兹懒趋走，中颇鲜欣懊。安有老乳母，乃作倚门笑。皖江春色高，萧寺径相造。问君从何来，百里承恩诏。学至非饥驱，渊明谐特妙。果腹事则已，要有韩才报。爱民即为国，好事在忠孝。勿谓人莫知，至宝光自耀。太史书循良，千里独仰眺。
