独立（清·梁佩兰）　　五言律诗　押萧韵	独立在溪桥，溪声助寂寥。夕阳帆背动，秋色石林骄。落叶依归雁，疏钟应上潮。美人天外思，延望一何遥。
舟发阊水至饶阳道中作（清·梁佩兰）　　五言律诗　押灰韵	路出阊江口，江流乱似堆。马衔秋草去，船载夕阳来。石镜飞天照，云门跨水开。前途犹未止，一过一徘徊。
秋夜宿陈元孝独漉堂读其先大司马遗集感赋（清·梁佩兰）　　五言律诗　押尤韵	至今亡国泪，洒作粤江流。黑夜时闻哭，悲风不待秋。海填精卫恨，天坠杞人忧。一片厓山月，空来照白头①。
次京口（清·梁佩兰）　　五言律诗　押灰韵	绕郭尽江水，长虹跨不来。地形山势截，天堑海门开。白昼鼋鼍出，中宵鼓角哀。往时征战处，临泛重徘徊。
春园夜集迟陶握山不至（清·梁佩兰）　　七言律诗　押微韵	林间相约不曾违，试尽东风白袷衣。沧海树低潮暗上，夕阳烟乱鸟斜归。酒当良会谋千盏，月满闲园迫四围。知己岂能忘此夜，年来心事对花稀。
雒阳（清·梁佩兰）　　七言律诗　押侵韵	东都遗迹与谁寻，雒下词人自古今。中岳气生朝日湿，黄河声应夜钟深。平时玉几升龙卷，几度瑶笙降鹤音。无限兴亡无可说，一春闲对牡丹吟。
邺中（清·梁佩兰）　　七言律诗　押庚韵	漳河流水漫无声，铜雀空留昔日名。几片瓦寻文士迹，一边鸦点夕阳城。英雄不护生前短，歌舞难忘死后情。试望西陵松柏里，夜来孤月为谁明。
沛中（清·梁佩兰）　　七言律诗　押东韵	黄河西出南徐路，马首经过识沛中。一代帝王还故里，几家鸡犬入新丰。天垂芒砀云疑在，山拥彭城气已空。汤沐昔时诸父老，相逢谁为述歌风？
阁夜（清·梁佩兰）　　七言律诗　押东韵	百寻古阁郡城东，帘卷前山一角风。哀壑有光星在底，明河无影月临空。群生静息鸿蒙里，秋气森归耳目中。不是夜深能独醒，海门谁见日初红？
寄怀屈翁山客雁门（清·梁佩兰）	春日鸣仓庚，北雁整归翮。故人在关外，三载犹作客。平生论王霸，中具胆与识。边地多苦寒，欲以鍊筋骨。侧闻聘秦女，筐篚列圭璧。好色而不淫，《国风》重有德。所虑柔媚肠，恩爱渐相易。一旦时势来，功业不得力。天南隔万里，久矣无消息。老亲望门闾，幼妹事絺绤。愿言税归鞅，省觐聊促膝。和风暖萱草，皎月理琴瑟。
题张穆之画猕猴挂藤图歌（清·梁佩兰）	张公少年好画马，用笔不在韩干下。画鹰或作乌尾讹，一时好事传宣和。此幅猕猴更希有，我惊见之不离手。深山古崖霜气严，石壁洗出峰棱尖。枯树萧萧古藤罥，藤丝坠处风吹乱。二猴连臂学挂藤，一猴挽藤身精能。回头侧面纷相向，性情总在藤丝上。疑是巴南峡口来，吟时莫遣骚人哀。又疑逼近黄陵庙，斑竹琮琤鹧鸪叫。我为作歌称神奇，真宰所造人能之。张公答云安用此，此曹跳踯聊为尔。
赠汪苕文民部（清·梁佩兰）	垂杨叶老莺乱飞，牡丹花尽黄蜂稀。桑乾河水长三尺，渡头舟子催人归。我独临时归不得，搔首看天判南北。长安当面背面尘，孤客缁衣素衣色。结交有何意，要识公与卿。蹩躠骑短驴，翻来马狰狞。马长驴短坠沟下，睨人玉鞭鞭玉马。投刺多逢谒者嗤，入门反被官奴骂。斸桐为琴琴有心，缲丝作弦弦有音。提琴拊弦按宫徵，不向大雅当谁寻。羡君文章飞健笔，爱君诗句无人匹。若复相寻不相见，男儿何处投胶漆。上天一明月，照尽万古人。人人就月照，安问故与新。我有一颗珠，得自龙王宫。十年系衣带，光彩与月同。试持比月恐不及，海中长有鲛人泣。
养马行（清·梁佩兰）	贤王爱马如爱人，人与马并分王仁。王乐养马忘苦辛，供给王马王之民。马日龁水草百斤，大麦小麦十斗匀。小豆大豆驿递频，马夜龁豆仍数巡。马肥王喜王不嗔，马瘦王怒王扑人。东山教场地广阔，筑厩养马凡千群。北城马厩先鬼坟，马厩养马王官军。城南马厩近大海，马爱饮水海水清。西关马厩在城下，城下放马马散行。城下空地多草生，马头食草马尾横。王谕养马要得马性情，马来自边塞马不轻。人有齿马，服以上刑。白马王络以珠勒，黑马王络以紫缨，紫骝马以桃花名。斑马缀玉锁，红马缀金铃。王日数马，点养马丁，一马不见，王心不宁。百姓乞为王马王不应①。
日本刀歌（清·梁佩兰）	市中宝刀五尺许，市中贾人向予语。红毛鬼子来大洋，此刀得自日本王。王使红毛预斋戒，三日授刀向刀拜。龙形虎视生气骄，抽出天上星摇摇。黄蛇之珠嵌刀首，百宝刀环未曾有。有时黑夜白照人，杀人血渍紫绣新。阴晴不定刀气色，风雷闪怪吼墙壁。相传国王初铸时，金生火克合日期。铸成魑魅魍魉伏，通国髑髅作人哭。人头落地飞纸轻，水光在水铺欲平。国王恃刀好战伐，把刀一指震一国。红毛得刀来广州，大船经过海若愁。携出市中人不识，价取千金售不得。我闻此语空叹呼，兵者凶器胡为乎！中国之宝不在刀，请以此刀归红毛①。
易水行（清·梁佩兰）	易水悲歌动天地，荆卿入秦为燕使。秦王尊礼设九宾，殿间顾笑旁无人。于期之头奉上殿，血光直射秦王面。取持《督亢》色仓皇，咄哉年少秦舞阳！图穷不觉见匕首，秦王睨之环柱走。荆卿不得刺秦王，无且在殿提药囊。为谋不成实天意，祖龙胆落荆卿死。一死可以报太子，君不见沙丘之椎亦如此①。
惠州王紫诠太守筑罗浮子日亭落成作歌寄之（清·梁佩兰）	登山不到罗浮巅，举足万里真徒然。瑶房璇室七十二，群真笙鹤长喧阗。况支蓬莱一左股，金陵地肺遥相连。风云雷雨出其下，上界漭沆涵澄鲜。夜来星宿照分野，有若榆树垂金钱。齐州九点尽可数，中原一缕摇轻烟。就中飞云更奇绝，天门詄荡云联绵。银河屈注倒在背，帝座豁落平当前。神霄斧凿施不下，鸟道岂有藤萝牵。何人筑亭在其下，循州太守今豪贤。为亭命名曰子日，意象直探鸿蒙先。世间万事起根本，黄钟子气无不全。静为动本太极理，循环迭运非言诠。阴阳旋转推昼夜，阳明玉烛光回天。紫微垣中日杲杲，太阴螮蝀安能缠。此山三更坐见日，高与泰岱齐比肩。天鸡大叫海水动，海中涌出金盘圆。羲和整辔升若木，神人枉用回秦鞭。太守名亭复为记，二楼伐石为碑镌。大书年月人某某，千秋万世名山传。附书仙人海琼子，倡和共掣云霞笺。平生济胜仗筋力，匡庐白岳随攀缘。罗浮家山望咫尺，反似往昔游幽燕。山灵待我谢招手，不久黄鹄来高鶱。洞门借骑蝴蝶入，峰顶或就桂父眠。烦君斸取茏葱七尺遗赠我，相酬先寄《飞龙篇①》。
