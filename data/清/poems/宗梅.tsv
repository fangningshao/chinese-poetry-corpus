春雨（清·宗梅）　　五言律诗　押青韵	卑湿重湖地，连朝雨未停。山涵千态绿，水涨一痕青。宿雾笼沙岸，浮烟幔远汀。小斋无个事，閒自试《茶经》。
新月（清·宗梅）　　五言绝句	素娥新出貌，掩映照池塘。不识清辉影，心疑月有双。
零陵旱后喜雨呈家大人（清·宗梅）	日日倚山楼，望云作甘雨。今朝雨应时，商羊快飞舞。乔柯翠满帘，新苔绿侵户。砚床润斑晕，茶鼎含烟缕。斋居且欣赏，况在农与圃。因思月馀来，虔祈仗严父。民歌保赤诚，明神果心许。弱昧亦何知，解喜岂能语。敢效《喜雨》篇，欢颜庆庭庑。
悼女芝馨（清·宗梅）	芝城生弱息，命名托瑞草。二龄湘上归，尚未离怀抱。毁齿粗识书，古诫闻妇道。束髻渐工绣，夙慧悟天巧。颇喜性格温，足称善心窈。静者理宜永，素谓必寿考。岂料乔松根，反同朝菌夭。问名成幻缘，离尘怜苦恼。枉劳十八秋，辛勤为持保。珠沈掌谁抚，泪落心似捣。濒去恐母伤，廋言业债少。无因或有因，此义岂能了。曷慰两重慈，膝前念幽渺。尤恐汝父知，天涯增愺恅。呼芝芝不应，形消影同杳。独坐一镫昏，霜乌起林杪。
