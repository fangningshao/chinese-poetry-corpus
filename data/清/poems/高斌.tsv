子夜（清·高斌）　　五言律诗　押文韵	深山镫影伴，坐久夜初分。窗挂藤萝月，檐栖桧岭云。钟声林外度，天籁静中闻。此际层楼上，炉香细细焚。
中秋九月行青县过九华庵访恒中和尚（清·高斌）　　七言律诗　押麻韵	运河东岸上人家，暮鼓晨钟静不哗。旧识高僧元白首，重来古寺对黄花。十年幻梦经三宿，一径清幽入九华。坐久浑忘秋夜永，半窗明月欲西斜。
秋日蓟门道上口占（清·高斌）　　七言绝句　押东韵	秋山行近蓟门东，烟树苍茫叶渐红。爱煞云岩如画里，却忘我在画图中。
次韵奉和西林先生（清·高斌）	忠信良非易，好学古所难。缅维颜夫子，得善斯拳拳。固守几于化，深造居乃安。哲人亦已远，勉矣士希贤。读书必自期，责己何敢宽。西林有美人，怅望青云端。
