晚归（清·李呈祥）　　五言律诗　押庚韵	未许闲无事，栖栖薄暮行。云归青嶂合，日落紫烟横。岁晚身为客，寒深雪满城。柴门常不掩，地旷月先明。
瀛洲亭见白鹦鹉（清·李呈祥）　　七言律诗　押灰韵	白燕何时去未回，瀛洲亭上雪衣来。天高鹤驭秋风便，地近龙楼日色开。影向玉堂清自照，心依雕槛静无猜。笙簧知尔能传语，好记南山万寿杯。
赠季天中给练（清·李呈祥）　　七言律诗　押寒韵	绝塞秋深万树丹，飘然一叶自长安。鸿音渐急晨霜下，客梦初回夜雨寒。别后玉阶留谏草，穷来函谷有弹冠。《广陵》遗曲今应续，八月涛声袖里看。
香岩阁（清·李呈祥）	九顶露莲萼，千岩转逼窄。凿空绣紫苔，冰乳垂滴沥。青松紧如拳，怒虬蹲绝壁。佛阁驾百船，凌空飞崒嵂。仰盻天一痕，欲前足不力。禅榻杳无人，云洞遂深阗。钟鸣川谷幽，霜清寒月夕。崖崩古殿摧，庭虚落叶积。秀从恒岳分，路向台山陟。祀典既迁移，精灵岂久寂。檀施见经营，静侣还驻锡。岳灵绛节朝，大士灯光白。游者坚道心，万古清凉宅。
野望（清·李呈祥）　　押庚韵	端居绝物役，晨炊饱藜羹。微风动远树，坦步及春晴。耳目入寥廓，天地但空明。群动各自适，众音相和鸣。
