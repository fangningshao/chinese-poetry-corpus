九日北香湖观荷（清·李钦文）　　五言律诗　押麻韵	九日湖光好，红渠一望奢。嘉名初有锡①，胜地培增华。国色临秋水，香风落彩霞。岁寒须共保，切莫妒黄花②。
海会寺（清·李钦文）　　七言律诗　押删韵	回思往事白云间，止有青松不解颜。鱼鼓高低忙①处响，鸟笙上下静中环。天开海国莲称社，月②映蜂台禅闭关。休问当年衰盛事，于今长见老僧閒③。
番社（清·李钦文）　　七言律诗　押虞韵	社屋参差路转纡，社中忽见数番奴。文身自昔称殊国，断发于今入版图。墙以竹环皆郁翠，屋因茅搆束薪刍。争弹口里同心调，携手成婚醉酪酥①。
登红毛城（清·李钦文）　　七言律诗　押支韵	高筑坚城自昔时，登临远眺快襟期。潮声暗逐风声急，雁影还随日影迟①。鹿耳浮沉天以外，鲲身隐现水之湄。于今休问当年事，总为王朝壮帝基②。
台湾吟（清·李钦文）　　七言律诗　押删韵	直从澎岛渡台湾，几阅春秋倏忽间。海国奇观冈号木，天涯胜迹凤名山①。早潮鹿耳游人遍，晚渡安平舟子閒②。知是圣朝恩③泽远，遐荒久已辟贤关④。
海（清·李钦文）　　押霁韵	汪洋千万顷，浑浑渺无际。不知境界宽，反觉乾坤细。沧溟大其观，波涛壮其势。遥遥一望之，云山奚所蔽。亘古咸如斯，昼夜将安憩。所赖舟楫功，巨川方可济（吴福助编校）。
节妇郑氏诗（清·李钦文）	双凤喈喈恋俦匹，屈指馀生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。冰雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜。生别死离①在须臾，戚族罗拜皆长吁。精魂顷刻化天地，斯称②巾帼如眉须。君不见湘竹泪斑传自昔，又不见古来望夫化作石③。以兹寸息付青丝，山为枯容水为赤。吁嗟乎，郑女节烈④耀人间，千载留名垂史册（吴福助编校）。
