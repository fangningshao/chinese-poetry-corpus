送李霖九时由凤翔少参谪汉中（清·王紫绶）　　七言律诗　押尤韵	纱笼诗句壁曾留，满目苍凉感旧游。函谷主人关令尹，扶风属吏汉诸侯。莲花云黑三秦雨，栈道霜红万木秋。梦里不知君去远，更随明月到梁州。
酬张元公中丞自秦抚移豫见怀（清·王紫绶）　　七言律诗　押东韵	八郡诸侯百二同，秦中才罢又天中。河流犹带东西陕，云气忽来大小嵩。梁苑楼台新挂月，隋堤杨柳细摇风。信陵食客多如许，座左犹云待老翁。
登嵩岳绝顶（清·王紫绶）　　七言律诗　押阳韵	独倚中天览大荒，西来秋色更苍苍。日翻木叶红千顷，雨过芙蓉翠几行。玉女寒棂惟皎月，汉皇辇路满清霜。回看磴道深无际，转欲凌风渡铁梁。
送潘世衡内陟少宗伯（清·王紫绶）　　七言律诗　押东韵	从龙仗策自关东，江上频行御史骢。钱谷暂烦萧相国，仪文终藉叔孙通。百年礼乐方开辟，一代车书欲混同。天子垂裳问民事，入朝应奏未央宫。
哭师二首（清·王紫绶）　　七言律诗　押东韵	生死亲营一亩宫，瓣香谁解为南丰。敢云狸首斑为美，常恐牛眠卜未工。门下易名萧颖士，帐前负笈马扶风。吹台赋罢人何往，呜咽黄流水自东。
喜孙徵君复归夏峰（清·王紫绶）　　五言绝句　押梗韵	月出夏峰空，风高乔木冷。夜来雪色多，门外添人影。
旧宫人（清·王紫绶）　　七言绝句　押尤韵	旧日常随玉辇游，朝钟暮管夜箜篌。闲来细语繁华事，不尽神宗四十秋。
