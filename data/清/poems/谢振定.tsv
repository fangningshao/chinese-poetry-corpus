和詹石琴孝廉（清·谢振定）　　七言律诗　押支韵	尺五楼头载酒时，花光烛影照离思。盍簪恰应登瀛侣，打桨争传祖道诗。五两风轻人易去，二分月好梦全痴。吟逋待了愁难遣，负汝鲈鱼绝妙词。
汲修世子谢饷绿葡萄诗意在得种法次韵奉答用酬下询老圃之意（清·谢振定）　　押支韵	植根欲深苗欲稀，清明五日出土迟。祭猫瘗犬以时至，草龙向天随指颐。删除繁冗爽籁集，兼旬璎珞萦卑枝。葛囊锁护象文褓，勿令蜂雀窥重帷。溉之侵晨与昏暮，摘以筠笼倾漆匜。大珠小珠各风味，脆而不酸甘不饴。物情消息似佳酝，既多且有旨且时。为君尽输秘密藏，来年报我琼瑶诗。
万松寺（清·谢振定）	拾级上层嶂，苍松来攫人。盘旋惑前路，松若偕山莽。威凤互低昂，瘦虬争嶙峋。欹横挺奇势，幂地无朝曛。悬厓气阴森，巉削出画皴。遒枝罥茑萝，蒙茂云影屯。寒翠染衫袂，翛翛无点尘。斯须好风来，天籁空中闻。古调协宫徵，使我清心魂。纵横历百折，橐驼西向蹲。佛屋衔层碧，俶诡罗秋雯。万松青一色，护此龙象尊。磨砻费天匠，变幻如鬼神。路阻无剑台，西望空逡巡。
盘龙松歌（清·谢振定）	盘山万松无寸土，法藏一松更遒古。根蟠巨石破石腹，宛转游龙依卧虎。鳞甲参错护苔藓，亸地屈铁意伛偻。石幢支肘有神力，回枝突出折腰舞。自南自北性所便，纡余揖让相周旋。忽焉西向开华屏，苍髯低拂环翠亭。有时天风来谡谡，龙吟不似丝竹肉。传闻此树五百年，鄂公手植金刚坚。老僧辟地思剪伐，道人示梦得舍旃。老物信有鬼神护，不第拳曲全其天。有美斯爱爱斯传，作歌赞颂谁其镌。
