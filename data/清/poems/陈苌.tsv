发南陵（清·陈苌）　　七言律诗　押庚韵	一路寒泉送客程，离亭回首隔山城。秋从黄叶声中老，人向青山缺处行。几片闲云供画本，一林落日待诗成。来时记得留题处，尚有残尊慰客情。
挽姜西溟（清·陈苌）　　七言律诗　押支韵	晚入承明数未奇，那知铸错不堪追。文章旧价欣方慰，辛苦初心悔已迟。遗恨一时头腹尾，空传三绝画书诗。生刍一束无从唁，独向西风泪暗垂①。
梦中（清·陈苌）　　七言律诗　押灰韵	东流无复水重回，欲断危肠暗自摧。见燕引雏还堕泪，听鸠呼妇不胜哀。春风陇上新寒食，夜雨堂前旧镜台。子母重泉相见否？梦中还望寄声来①。
读相如传（清·陈苌）　　七言绝句　押鱼韵	移病文园卧岁馀，同时真恨失相如。所忠枉遣求遗稿，不记当年《谏猎书①》。
山行（清·陈苌）　　七言绝句　押庚韵	山行风暖落花轻，雨过田间野水鸣。自笑微官如布谷，年年三月劝春耕。
临终诗二首留别诸同志（清·陈苌）　　押纸韵	两曜无停机，委运固其理。修短良不齐，谁复能逃此。俗士恋其生，涕泣对妻子。达士轻其生，鸢蚁均一视。二者皆弃天，有识所深鄙。君子则不然，奉之以终始。生有所以生，死有所以死。吾闻诸曾子，至死而后已①。
