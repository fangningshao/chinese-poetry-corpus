大庾岭（清·佟世思）　　七言律诗　押灰韵	万折河山四望开，萧萧行李独登台。雨余云净千峰出，日暮天高一雁来。炎塞不传江上使，瘴烟遥散海南雷。夜深应有罗浮梦，岭路仙人旧种梅。
沙涧（清·佟世思）　　七言律诗　押庚韵	翠微横接暮烟生，人向疏林落照行。土壁繁花鸣络纬，野田流水立。石根朱实垂垂见，马首青山面面迎。何处更寻南下路，隔溪啼鸟送归程。
新柳行（清·佟世思）	烽烟漠漠昏芳甸，千条新柳当春见。遥忆高楼万里人，晓来坐听娇莺啭。高楼南望已沾巾，妾梦还伤塞北春。去年此日相思树，今日今年肠断人。别来不觉春光蚤，春光减尽朱颜老。妆台明镜倚春云，陌上雕鞍映青草。可惜青青掩画楼，狂夫何事觅封侯。开帘怕见杨花落，化作浮萍逐水流。
