夕望贻万鹤溇（清·储大文）　　七言律诗　押灰韵	黯黯浮云夕照开，间身纵目上高台。自南鸿雁随春去，直北星辰入望来。京邸可容方朔诞，临邛谁爱马卿才。相期共采名山药，云卧铜官漫遣回。
秋江词（清·储大文）	瑶草湄，琼树杪。海客居，何缥缈？泛长江，楚天晓，木兰舟外烟波绕。江上景，山嵯峨。仙人楼迥径云过，美人帘卷秋色多。鸳鸯队队忽惊散，西风遥送采莲歌。采莲歌，怨迟暮，芙蓉花，坠江露。
