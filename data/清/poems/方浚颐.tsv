浴日亭用东坡韵（清·方浚颐）　　七言律诗　押删韵	星稀月堕晓钟天，放眼波罗江上湾。浊雾荡开龙穴树，断霞流过虎门山。浮沈岛屿双涵影，轩豁乾伸一解颜。夜半石楼同壮观，咸池疑在海中间。
将返韶州三至半帆亭有作（清·方浚颐）　　押萧韵	珠江小住倏言别，蜡屐无暇登西樵。抗尘走俗二十日，幸遇良友栖僧寮。半帆亭上足幽趣，披襟久坐除烦嚣。浮萍得雨铺绿锦，密树倚石成翠峣。高轩明敞缭虚槛，回廊宛转通小桥。此中大有濠濮意，趺坐奚必鸣双桡。道州何子爱结客，新诗满箧酒满瓢。淋漓鬼趣佛国现，萧疏梅影空堂招。兴酣放论藐今古，境地创辟词高超。我来索饮辄先醉，恋恋浑忘重城遥。海山一过仙子笑，越台风系红棉凋。剧怜斗室梦难到，花田池馆鹅潭潮。琳宫有缘竟三至，朴诚相见无斲彫。嗟予苦为名利缚，且复归叩韶山韶。云天鹏翼任舒卷，一枝窃比巢林鹪。
寄徐孟卿观察时返扬州（清·方浚颐）　　押灰韵	去年君从夜郎来，珊珊瘦骨如冻梅。使我相见不相识，五月一把西园杯。忆昔轰饮黄金台，舍人意熊殊雄恢。谈兵虎帐倚长剑，道路蹴踏骅骝开。上谷四野甘棠栽，召父杜母民皆孩。绣衣持节行万里，乌撒未靖烽火灾。牂牁江边往复回，支离卧床药鼎煨。有缘奉使到南海，宛若得雨生枯荄。为言频年病缠絯，宦味已淡名心灰。六榕寺远卜邻近，纳凉煮茗时追陪。世间何地非邛崃，太息福萌旋祸胎。林逋诗意善领略，松竹惯结间中媒。黄岑插天高磊嵬，度岭舣舟湘水隈。尺书迢递附宾雁，打鼓扬帆归思催。急流勇退洵壮哉，先生自处材不材。二分明月总无恙，蜀冈照冷青莓苔。量珠束雪未易才，玉山逊此白皑皑。无聊且读《货殖传》，陶朱千古称奇侅。燕雀在罗雉入罝，故应恋栈忘驽骀。乾坤到处可流寓，谩云故里生蒿莱。诗酒硉兀还毰毸。狂兴那顾俗子咍。我知腰脚陡然健，随风唾出皆琼瑰。厉园踪迹希王裴。举觞独少濠梁崔。会须明岁别炎峤，去访淮东苍翠堆。
晓行东郭外漫赋（清·方浚颐）	白云黏天暗春色，雨洗木棉红不得。昂藏磊落嗟数奇，野寺门前伴丛棘。青山笑人终日忙，三年未登聚龙冈。玉帘低挂鹤飞去，更进邀瀑双溪旁。
十月二十七日度岭作（清·方浚颐）　　押删韵	舍舟登陆三日间，今朝饱看凌江山。宾旸门外莽空阔，洪岩青嶂纷斑斓。珠玑楼巷榜仍旧，亭亭几树霜枫殷。老榕稚松满岩壑，万绿嵌以荔子斑。小春更比春景厉，丹黄紫翠开心颜。槐花塘边路幽邃，红梅驿畔峰回环。曲曲徐向螺壳转，娟娟况有蛾眉弯。枝头玉蝶正飞舞，吟兴勃发须臾间。方思敲火品卓锡，沙弥膜拜陈忧患。荒祠仅余四壁在，却走龙象奔豺獌。十八年前我曾到，七梅痛已成枯菅。相公风度且勿论，大力能凿横浦关。功德及民礼宜祀，微公鸟道穷跻攀。雨淋日炙尘网挂，云车风马何时还。雄州筑郭费甚钜，此役不过数百锾。修举废坠有司责，亟召匠作延输般。重安户牖整栌欂，再施华垩除昏黫。神兮妥侑降之福，岭南岭北无恫瘝。暗香补种一千本，花时行旅都忘艰。前贤盛迹半芜没，我方惆怅红桥湾。
