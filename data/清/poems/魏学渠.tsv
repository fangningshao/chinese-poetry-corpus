赠叶圣野（清·魏学渠）　　五言律诗　押先韵	厨顾今谁在，相逢倍黯然。西台哭自恸，东海蹈谁怜。靡骋悲天马，衔哀托杜鹃。芙蓉照秋水，还上钓鱼船。
燕台感旧（清·魏学渠）　　七言律诗　押灰韵	宫阙岧峣夕照开，登临是处重徘徊。一行雁影南天落，万里龙媒北极来。芳草萋迷埋石鼓，寒风萧瑟上金台。因逢燕市悲歌客，贳酒还听画角哀。
游祁氏寓园（清·魏学渠）　　押遇韵	北望首阳巅，黄云愁欲暮。南溯汨罗水，清光渺难晤。我行陟寓山，哲人想芳素。冈峦互起伏，兰蕙纷无数。亭榭郁参差，夕霞横古渡。的的渌池荷，飞飞汀洲鹭。孤鸟西北来，哀鸣如有诉。风雨眺高原，慷慨《登楼赋》。之子赴澄潭，客徒悲《薤露》。山鬼披萝立，湘娥倚竹顾。人生不百年，喟然怵先露。
