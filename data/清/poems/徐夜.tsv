春日感怀（清·徐夜）　　七言律诗　押青韵	霜余烧短草还青，薪火相催更不停。除却文人消傲骨，惟应醇酒近颓龄。中年丝竹伤何极，上日莺花醉未醒。可惜风流犹正始，更无风景在新亭。
东村（清·徐夜）	村鸡叫曙光，顿觉身已老。新年容易过，过去迹如扫。薄田随众耕，盈室安怀抱。前年一再旱，愿力为颠倒。治生行问人，作力那得好。惭愧食蝗余，终岁艰一饱。今春雨复疏，闻说百里槁。天心苟如此，微躯何足祷。
雨中去湖上十五里作（清·徐夜）　　押质韵	下田岁不登，所利惟稻秫。居人悉地力，种十居六七。西成傲百谷，暵乾遑不恤。莎草秋狼籍，牛豕各纷出。牧人随牧踪，夜不问庐室。中杂鸥凫乱，唱和自俦匹。我行水田中，田水溅我膝。回观所历空，顿使城郭失。远树界周遭，望尽天水毕。
季夏西山（清·徐夜）　　押语韵	结屋此山间，柿阴浓昼暑。云从岩际来，向我窗中伫。北上最高峰，下瞰临何许。爱彼南涧松，去濯清泠渚。时来石上坐，月下闻樵语。风雨涧香过，石田响禾黍。
月下望南山一带（清·徐夜）　　押先韵	南山高几许？生此明月前。山南何所有？终古遂悠然。远村人家少，日中绝人烟。出村向山路，幽溪屡延缘。石林当夜朴，泉壑及冬坚。人声下岭陂，一一闻前川。欲问竟何说，冥对以忘诠。
雪后西山即目（清·徐夜）　　押陌韵	抱暖驱坚径，声连千里白。鍊水缚地骨，寒落石林瘠。晴眶归众曜，远明表微僻。冻涨冰叶散，风洲霰纹积。劲草创坚立，溪翎登岸踯。陆壑坦殊貌，群峰态转益。陡巘未云青，潜澌结夐石。淞流解屡合，风日争向夕。当险值归樵，耸肩避尘客。
西溪采幽流瞩引兴（清·徐夜）　　押庚韵	西溪流水处，日夜声中生。岩阿发奇唱，浑沦相与清。穿林逼渐响，殊音归一鸣。磊砢势难夷，稍此非人撄。沿林各开境，接异新常晴。奇路幻庸迹，回看来径并。蓼花媚孤屿，憩流归清平。开心纳层澜，浮影逐虚晶。游黑过水起，流光升壁行。奔汇入别涧，倒溜飞高明。长歌击林木，境尽白云横。
