松风用黄山谷武昌松风阁韵（清·李{音皆}韺）　　押先韵	僧房一簇荒村前，古壁苍黑经百年。老僧沽酒觞群贤，俄尔耳边声沸天。浑如峻岭飞百泉。跳涧赴壑争潺湲。又疑广乐张仙筵，嗷嘈万管喧千弦。不则双峡束长川，激崖咽石波怒旋。出视绿阴低屋椽，惊飙激柯摇碧烟，巢鸟惊怖宵不眠。嗟我僻壤长系挛，惟见杨绿桃李妍。今到此间颇适然，岩壑风景眉前悬。愿归我庐携青毡，长伴老僧饭斋饘。奚事布袜青行缠，颠蹶千里寻林泉。
