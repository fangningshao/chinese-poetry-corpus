元旦试笔（清·载淳）　　七言律诗　押庚韵	春韶试笔纪元正，玉烛时调淑气迎。北斗回杓看瑞象，东风入律谱和声。苍穹泽沛占丰稔，紫塞兵销喜肃清。长侍慈闱依爱日，岁朝先进万年觥。
暮春即景（清·载淳）　　七言律诗　押真韵	郊西辇路净无尘，百五韶光次第新。送暖云山真绮丽，得时花草亦精神。正当芳甸巡行日，尚忆兰亭禊饮人。岂为物华供玩赏，阳和布令乐同民。
南苑阅武（清·载淳）　　七言律诗　押阳韵	风劲霜高万马骧，特临南苑饬戎行。八方无事边烽静，七萃如云士气扬。岂是劳军来细柳，敢云纵猎效长杨。防秋略寓貙刘意，家法钦承戒怠荒。
读纵囚论（清·载淳）　　押庚韵	国家有常典，执法尝持平。好生原盛德，岂容民幸生。唐宗昔纵囚，一时博美名。放遣约自归，及期果如盟。匪直信义孚，感格由至诚。市恩以骫法，纪纲自此轻。即云出恻隐，兹举难再行。缅怀三代上，王道本人情。
雨后望西山（清·载淳）　　押养韵	雨余天宇清，心目豁开朗。西山扫浮岚，佳气朝来爽。螺鬟如乍沐，远望出尘坱。万重浓翠滴，草树喜新长。烟峦遥涌空，楼槛倚高敞。泉流石上悬，钟声云外响。坐卧一窗间，秀色娱俯仰。天然列画屏，丹青意难仿。不厌卷帘看，何时携筇往。日斜犹徘徊，吟诗寄欣赏。
题秋山平远图（清·载淳）　　押阮韵	好山无定姿，最喜秋林晚。云峰似几平，眺望一何远。邈哉郭河阳，妙笔凌北苑。玉堂留画幢，旷若陟层巘。正如湖海士，物外得嘉遁。又如蕴藉人，含意独深稳。为吟画中山，秋入新诗本。遥知石桥边，有人方策蹇。
