蜀中秋柳和李沧云学使（清·朱黼）　　五言律诗　押青韵	萧萧听落叶，袅袅望遥汀。暮景犹长路，秋风只故亭。已衰眉未白，相见眼终青。铁索江桥畔，攀条浊酒停。
函谷关（清·朱黼）　　七言律诗　押齐韵	飞楼高压乱峰西，天险嵯峨不可跻。裂土自凭三尺剑，封关谁仗一丸泥。黄河北走声偏壮，紫气东来望欲迷。我学终童弃繻久，那堪霜鬓送轮蹄。
奉寄憺园先生（清·朱黼）　　七言律诗　押鱼韵	三年京国渺愁余，不向南州问起居。白发尚留豪兴在，青山应笑故人疏。消磨晚景能忘酒，料理虚名好著书。我亦倦游期息驾，与君江上乐樵渔。
秦淮杂咏（清·朱黼）　　七言绝句　押微韵	萋萋野草带斜晖，江左风流事总非。燕子不归门巷改，行人还说旧乌衣。
短歌（清·朱黼）	君不见成安君，泜水之上身首分，君不见管敬仲，贫贱之交腹心共。古道可慕今人隳，翻云覆雨羞者谁。种树莫种白杨柳，酌酒莫酌黄金罍。杨柳不向雪中舞，金罍但向豪门举。
虞姬祠（清·朱黼）	高楼飞阁开云霞，明珰翠羽颜如花。夫君霸业在本纪，独少外戚留世家。英雄青史不堪说，美人黄土犹争惜。何曾垓下葬芳魂，空有霜锋污颈血。兵戈转战生死同，美人即是真英雄。咄哉孺子刘沛公，戚姬乃以人彘终。传闻飞雹从空起，灵爽犹能卫桑梓。可惜重瞳下相来，喑呜叱咤徒为耳。
长门怨（清·朱黼）　　押侵韵	桂殿金铺暗，椒房玉漏沈。犹闻仙乐奏，空对月华临。进御原非貌，思君独此心。宫中谣诼易，不敢动悲吟。
