大慈寺（清·杨岱）　　五言律诗　押支韵	久废先朝榜，何人礼大慈。青苔荒石马，昏月宿寒鸱。不见张蠙咏，空留孟昶碑。年年春草绿，古迹问谁知。
栈道（清·杨岱）　　五言律诗　押齐韵	鸟道与天齐，盘云万壑低。层峦飞瀑下，空木乱猿啼。山势危巴郡，边声隔陇西。可怜存辇路，烟雨草萋萋。
夜泊 其二（清·杨岱）　　七言绝句　押麻韵	拍堤春水四无涯，吹笛楼中起暮鸦。旧寺僧残江树尽，空留残月老芦花。
夜泊（清·杨岱）　　七言绝句　押齐韵	夜船将泊棹歌齐，芳草萋萋野路迷。只有断猿无宿处，最高枝上彻明啼。
