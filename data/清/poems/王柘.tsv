驻跸山（清·王柘）　　五言律诗　押支韵	万马簇龙旗，征辽此驻师。军中破阵乐，塞上纪功碑。兵力雄于昔，山名起自兹。天威犹想见，弩火克城时。
落星石（清·王柘）　　五言律诗　押真韵	古来名将相，天上应星辰。到地化为石，当时何许人。更无光采在，竟与珷玞邻。五丈原头事，因之感汉臣。
海舶夜望（清·王柘）　　五言律诗	扬帆行浩浩，良夜净风霾。海月龙衔出，天霜雁负来。得偿宗悫愿，祇乏木华才。叫绝三浮白，秋涛响若雷。
追和梅树君芦花原韵（清·王柘）　　七言律诗　押虞韵	隔岸分明积雪铺，伊人宛在望中孤。西风八月正萧瑟，渔火一星时有无。野色暗随烟共暝，秋痕淡到笔难图。雁声远向平沙起，寒梦苍茫落五湖。
古剑篇（清·王柘）	土花绣涩血痕碧，中有英雄古魂魄。白日青天拔鞘看，毛发阴森起离席。昔时成此百炼钢，撼摇星斗批风霜。蛟螭胆落匿踪迹，鸊鹈膏淬生辉光。年湮代远连环坏，石上重磨锋尚快。世无薛烛双明瞳，又无郭振诗豪雄。剑乎剑乎汝不自言可以托生死，安知人不视作钝铁与顽铜。报恩报仇随人意，何如去化延平龙。神龙首尾不可测，汝独胡为久在尘埃中。
闾山大松歌（清·王柘）	盘古氏前生此松，栋材未入唐尧宫。孙枝早受大夫爵，祖干自匿高人踪。太古甲子不记忆，曾见十二山初封。松高一层一千尺，五层已跨山尖峰。七层拔起势不歇，再长将与天门通。倒身不瞰根托地，半截纯积烟重重。仙真来斸茯苓白，鬼物时守虎魄红。雨夜辄化老龙去，游戏飞到东海东。归来天晓鳞甲湿，尚带海气青冥濛。东丹王子藏书日，盘桓几度闲支筇。耶律相公吟诗处，歌声定杂寒涛中。医闾万古不改色，古人可惜今难逢。我今来此喜相值，见所未见惊双瞳。愿携枕簟卧朝夕，消受谡谡清凉风。从赤松游意已足，何必十八为三公。
