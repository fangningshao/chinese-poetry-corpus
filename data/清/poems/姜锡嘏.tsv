水口驿登舟（清·姜锡嘏）　　五言律诗　押东韵	山川围海国，形势最称雄。老树孤云外，轻舟乱石中。雾浓疑有雨，滩响不因风。清绝知何处，还看橘柚红。
古北口（清·姜锡嘏）　　七言律诗　押删韵	嵯峨山势绝跻攀，一线梯悬碧落间。大汉风烟连雁塞，雄边锁钥控鱼关。滩声怒激千层浪，岚气平吞万仞山。海岳升平无战伐，戍楼长对白云间。
