田宝应县舟行夜抵淮安（清·杨后）　　押庚韵	午发白田浦，夜抵淮阴城。川途广且修，榜人锐兼程。前以百丈牵，上有孤帆横。不识所经路，惟闻风水声。黯黯残月白，淰淰寒云生。人语出烟樾，篝火深丛明。紞如戍楼鼓，壮哉湖防兵。宇内正多事，此地能宵行。疮痍会扫荡，四海期升平。
万安亭晚眺（清·杨后）　　押微韵	暧暧夕阴起，漠漠秋烟霏。北风卷地来，落叶皆倒飞。鸡犬识其主，一一还柴扉。水底多绿苔，下有寒鱼依。林鸟倦知返，高树巢斜晖。万族欣有托，予独无家归。眷言顾城郭，涕下沾裳衣。
