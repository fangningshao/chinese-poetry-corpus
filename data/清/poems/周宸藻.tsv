张稚恭中翰招同高念侣副宪王兰陔水部湖舫宴集（清·周宸藻）　　七言律诗　押尤韵	晴湖如练水云收，画舫相携兴自幽。几处柳阴浮绿蚁，谁家花影傍朱楼。回思聚散怜佳会，过眼风华感昔游。搔首斜阳频怅望，乾坤何地是沧洲。
秋怀（清·周宸藻）　　七言律诗　押麻韵	忆昔曾看禁苑花，恩深宁敢效《怀沙》。病收陶令三秋菊，贫卖青门五色瓜。丘壑道存惟我辈，江湖归老已无家。不堪往事空搔首，独立苍茫起暮霞。
