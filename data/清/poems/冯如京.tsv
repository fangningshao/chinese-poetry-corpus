寄舍弟容（清·冯如京）　　五言律诗　押微韵	羡尔能辞组，伤吾未拂衣。天涯同寂寞，骨肉几暌违。片月千山静，孤云一雁飞。何时重载酒，共醉旧柴扉。
哭妹（清·冯如京）　　五言律诗　押元韵	大节甘心死，沉河无一言。寒江流积恨，明月吊孤魂。两岸啼鹃血，千秋怨女冤。夜风吹冷骨，不复葬家园。
春日郊行携子骧作（清·冯如京）　　七言律诗　押歌韵	当年跃马事如何，老去寻芳两鬓皤。夹岸草平连大泽，句山岚影下滹沱。白云澹染春衫湿，黄鸟晴眠古树多。贳酒不因贫病减，呼儿共醉绿茵莎。
赠马大将军援漳凯旋（清·冯如京）　　七言律诗　押尤韵	将军大纛奠南州，麟阁功名万户侯。露布惊摇漳海月，云旗高拂闽山秋。黄金绣甲三千士，碧玉清歌十二楼。共醉升平无战伐，西风射猎臂青鞲。
和纪伯紫（清·冯如京）　　七言律诗　押先韵	空明火树九霞天，咳唾珠玑落座前。画省高檠开甲帐，雕窗小饮及丁年。龙身佩影光惊白，鹤籀翻奇道又玄。此夜谁多金谷酒，漉巾老子欲先眠。
