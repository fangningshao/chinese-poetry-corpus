水宿怀赞君先生（清·何承道）　　五言律诗　押侵韵	推篷落残月，津鼓响初沈。斜汉澹微碧，澄川生夕阴。华年同寂寞，遥夜忆徽音。坐对沧江色，萧然禽向心。
冬夜睡起作（清·何承道）　　七言律诗　押删韵	茜纱隔子护红蛮，栩栩游仙梦乍还。满院严霜催市柝，一帘寒色上屏山。重温茗碗都成趣，微拨薰炉尽著閒。便听檐铃语长夜，静中清福几曾悭。
杂感 （清·何承道）　　七言律诗　押先韵	何人开府海南偏，鹿耳秋潮画角悬。雄镇自堪威绝徼，大臣自古制中权。青冥片月鸡笼塞，白发孤藩马革年。旧是武皇开辟地，此行急为策安边。
重游吊黄楼（清·何承道）　　七言绝句　押尤韵	荔支香遍古戎州，有客轻维一叶舟。如此溪山谁管领，夕阳重上吊黄楼。
南园看荷花作（清·何承道）　　押霰韵	静练涵虚光，赪霞散奇绚。繁葩竟何力，矫此炎威煽。逶迤映华馆，窈窕移清宴。污黦岂独殊，高怀亮谁见。世人贵稀得，纷晻神先倦。鳞鳞秋水间，凉红坐疏贱。微波亦何托，孤香若为恋。尽日对方池，逍遥欲忘膳。却怜西商急，转幸孤赏先。怜赏难自任，遐心滞閒院。
