道士洑晚望（清·余溥）　　五言律诗　押庚韵	路向黄州发，春风送客行。暝烟延野色，落日走江声。历历渔翁舍，悠悠旅客情。重兵江楚扼，世泰卷旗旌。
辰沅舟中（清·余溥）　　五言律诗　押青韵	五溪环似带，二酉列如屏。云矗两岩黑，天余一线青。滩声晴亦雨，岚气昼还冥。耳目惬幽趣，樵歌入暮听。
登瓜州城吊古（清·余溥）　　七言律诗　押支韵	帆樯塞路去舟迟，来倚高城八月时。荒渚草封王播宅，寒空云暗佛狸祠。江声东走秋风壮，山势西蟠夕照欹。京口从来关锁钥，将军节钺控南维。
