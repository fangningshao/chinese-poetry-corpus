雨夜怀人（清·熊赐履）　　五言律诗　押真韵	寒宵苦独酌，忆汝复谁亲。为念诗情冷，应知道味真。残烟笼野色，细雨暗江春。何日过桑牖，花间共饮醇。
春亭对雨柬于皇（清·熊赐履）　　五言律诗　押庚韵	草堂花意近，风雨乱春晴。修竹摇空冷，残梅入望清。烟霞本故物，丘壑自多情。鹿鹿胡为者，输君学晚成。
金山（清·熊赐履）　　五言律诗　押侵韵	十年思胜地，此日试登临。海气侵云湿，江光带雨深。宁堪方外想，粗了未来心。倚槛频恣眺，阴风动客襟。
焦山（清·熊赐履）　　五言律诗　押萧韵	人隐偏名地，山灵转姓焦。偶然通帝座，遂尔逼云霄。丘壑风烟老，江湖岁月遥。我来寻古洞，披石坐松飂。
吴园六朝松（清·熊赐履）　　五言律诗　押冬韵	六朝销废尽，剩此一株松。石劈苍根冷，脂乾白藓封。团烟巢鹳鹤，老干逼虬龙。薄暮婆娑下，清飕动远钟。
临皋渔人挽歌（清·熊赐履）　　押纸韵	先生家住团风里，笭箵婆娑照江水。年年欸乃洞庭滨，信口吟成槎上史。泛泛兰舟一叶飞，西风吹入浔阳涘。垂纶高挂洪塘鲨，投竿引出白沟鲔。沧溟何处不烟波，扬子矶头舟可舣。抱瓮丈人山下逢，开尊共话羲皇理。天地为笼江海罛，渭渚严滩安足齿。何况戋戋上谷骄，飘然返棹麻溪沚。归来不脱旧时蓑，一夕乘槎弃如屣。芦花自白峰自青，七十年来梦泡耳。楚些一曲哀江头，思君不见悲风起。
