登河北城楼（清·邓绎）　　五言律诗	巨浸排天府，金城倚大堤。太行斜入赵，河水折吞齐。云送蛟龙北，山驱虎豹西。崧高维岳秀，留得镇华夷。
衡阳道中（清·邓绎）　　七言律诗　押萧韵	碧天无际映潇潇，水驿萦纡长暮潮。帆影向人飞欲近，歌声随牧去还遥。清江竹翠疑相忆，衡岳云开岂见招。柔翰尚堪挥洒在，未应身世托渔樵。
洛城（清·邓绎）　　七言绝句　押尤韵	大堤河水向东流，杨柳芙蓉映画楼。几度洛城回首望，最怜山色似扬州。
