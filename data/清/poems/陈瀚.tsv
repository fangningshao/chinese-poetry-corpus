留别湘上诸友（清·陈瀚）　　五言律诗　押真韵	久处情殊淡，将离意转亲。寒江哀断雁，秋雨送行人。文酒平生事，艰难日后身。敢为儿女态，騄駬自风尘。
客中有怀东山诸子（清·陈瀚）　　五言律诗　押文韵	知我邓夫子，英年好论文。平生多白眼，高义薄青云。湖海能穷命，狂名痛累君。祇今伤肮脏，不敢对斜曛。
京口怀古（清·陈瀚）　　七言律诗　押阳韵	铁瓮城边暮气凉，丹阳湖畔晓飞霜。江山四顾空吴楚，父老千年说霸王。山寺梵钟连废垒，贾胡楼阁蔽垂杨。临江歌管今犹旧，逝水悠悠祇自伤。
