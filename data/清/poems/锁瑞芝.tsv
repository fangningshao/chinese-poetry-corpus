花朝口占（清·锁瑞芝）　　七言律诗　押尤韵	晓日迟迟露未收，红绡剪彩祝添筹。二分春色催新句，一片花魂寄远愁。画扇烟凝杨柳岸，琼箫声暖木兰舟。妆成小坐帘初卷，乳燕蹁跹傍玉楼。
题自怜待月湘帘下银烛烟多怕点镫诗意便面（清·锁瑞芝）　　七言绝句　押歌韵	天风飒飒起银河，但觉帘阴次第过。曾记梨花时节雨，西窗剪烛夜寒多。
湖上观晚霞（清·锁瑞芝）	画图亘天际，倒压长桥影。空舟掠波来，沙堤一千顷。微风吹澄湖，夕阳归远岭。逋仙在何许，红梅梦初醒。隔岸有芙蓉，娟娟媚清冷。狂吟小谢诗，不羡潇湘景。
荔支香新歌曲（清·锁瑞芝）	海棠初醒华清睡，锦伞长生供游戏。《荔支香》里按新声，风流争说唐皇事。唐皇旧事说难详，别院离宫乐未央。閒却翠钗空贮盒，抛残红豆欲盈箱。金盘颗颗呈佳果，雪质冰肌看磊砢。玉儿娇韵两无双，剥鲜笑卷珠帘坐。梨园子弟试轻喉，一幅绫绡十斛愁。唱到生辰新制曲，六宫无语尽低头。人生悲与欢相续，左车动摇病已伏。芳树移来南国轻，凉风吹到西头促。《霓裳羽衣》舞且歌，封事飞传唤奈何。恨杀李、杨双相国，君王妃子别愁多。渔阳鼙鼓纷纭起，珠沈玉碎梨花死。黄泉碧落两茫茫，空传名字留仙史。吁嗟乎！侧生当日翠眉开，扰扰红尘吊马嵬。关内六军陪辇去，岭南一骑捧盘来。
