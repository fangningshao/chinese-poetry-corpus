扁舟（清·龚贤）　　五言律诗　押东韵	扁舟当晓发，沙岸杳然空。人语蛮烟外，鸡鸣海色中。短衣曾去国，白首尚飘蓬。不读荆轲传，羞为一剑雄。
饮徐氏园（清·龚贤）　　五言律诗　押萧韵	春来无此日，午过尚如朝。水气亭三面，城阴柳半腰。清歌连白舫，长笛隔红桥。最是欢娱地，年华觉易消。
晚出燕子矶东下（清·龚贤）　　五言律诗　押尤韵	江天忽无际，一舸在中流。远岫已将没，夕阳犹未收。自怜为客惯，转觉到家愁。别酒初醒处，苍烟下白鸥。
