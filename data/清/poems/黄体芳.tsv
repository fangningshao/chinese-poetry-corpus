信陵书院作追述耆献留别院中诸生叠仙屏河帅韵（清·黄体芳）　　七言律诗　押文韵	飒爽须眉太史文，原尝侠气并时闻。监门上座犹常事，为国申威最轶群。安得屠儿诛嚄唶，并将媾使痛锄耘。荐绅莫笑衣冠敝，此辈肝肠不负君。
信陵书院作追述耆献留别院中诸生叠仙屏河帅韵 其二（清·黄体芳）　　押真韵	草疏饭客淡弥亲，巾袖高谈亦伟人。车似鸡栖偏疾恶，釜惟鱼在卒全身。服边讲授堪连席，申夏韬潜耻触纶。此后晋材推阮庾，藻思还复数安仁。
