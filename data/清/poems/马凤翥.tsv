戴宾有意山书屋谈次偶成时宾有举子（清·马凤翥）　　七言律诗　押歌韵	意山书屋我曾过，无句堪题邵子窝。卖赋近闻车辙满，乞钱常致酒材多。檐前绿竹添新笋，石上盘根长旧柯。莫笑客为汤饼至，携尊高唱待如何。
题张羲阳道院（清·马凤翥）　　七言律诗　押微韵	道人爱饮灵泉水，清晓提壶露湿衣。黄叶不离松下火，白云常护竹间扉。厨香斋钵和钟动，塔响檐铃识鸟归。何日丹炉容我伴，荷锄还问药苗肥。
答史陶亭（清·马凤翥）　　七言律诗　押先韵	高楼闻枕大湖边，湖上青山山下田。共羡子真居谷口，方知彩泽爱斜川。扁舟拟棹剡溪雪，蓬阁思登阆苑天。忽睹新吟如问渡，渔歌樵唱落尊前。
送姚象山之粤西（清·马凤翥）　　七言律诗　押尤韵	挟策桐江每借筹，又携铅椠向梧州。元龙意气宁高卧，司马文章本壮游。官舫定期南浦驿，宾筵合醉大云楼。欲寻谢传庭前咏，燕寝凝香好唱酬。
落叶次江观察韵（清·马凤翥）　　七言律诗　押庚韵	摧枯真觉可怜生，绕地漫天太怆情。红似林花辞故蒂，黄随边草杂寒声。旧承雨露春何蚤，尽脱风霜野乍清。莫向江城高处望，许多溪壑扫难平。
夏日睡翁招过方丈即事偶成（清·马凤翥）　　七言律诗　押侵韵	趺坐绳床万虑澄，寒山一片结同心。诗虽压药原无病，竹偶吟风可代琴。动静总输间处觉，去来休向定中寻。请看蜀魄离群久，未必思归直到今。
