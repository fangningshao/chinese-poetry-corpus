赵河感旧诗（清·杨文照）　　七言律诗　押侵韵	飞絮萍花感不禁，东风影里认浮沈。异乡岁月愁中鬓，末路功名醉后心。城郭千年仙鹤杳，阴符一卷草堂深。天涯随意留鸿爪，多少泥痕没处寻。
梅花（清·杨文照）　　七言律诗　押支韵	梅花香静雪晴时，二四番风次第知。佳日从容宜小饮，故人持赠有相思。碧云仙馆三更梦，红树春山一卷诗。果是还家无限好，几年留滞在天涯。
感旧（清·杨文照）　　七言绝句　押豪韵	琵琶未解《郁轮袍》，三月春深一径蒿。记得年时新过雨，落花零乱紫樱桃。
