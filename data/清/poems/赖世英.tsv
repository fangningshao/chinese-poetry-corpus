入横山沿途即景二首之ㄧ（清·赖世英）　　五言律诗　押真韵	奇峰形兀突，怪石状嶙峋。谷暗疑藏魅，禽鸣若唤人。萝藤垂栈道，莓藓绣荒津。世味尝甘苦，方知姜桂辛。
入横山沿途即景 其二（清·赖世英）　　五言律诗　押麻韵	逼仄羊肠险，崎岖鸟道赊。溪深桥独木，泥滑径三叉。露重滋新笋，林深噪暮鸦。昂头行且住，犬吠有人家①。
游虎溪岩（清·赖世英）　　五言律诗　押先韵	鹭岛多名胜，虎溪别有天。冽泉飞漱玉，好鸟韵新弦。寺古存灵气，林深霭暮烟。登临兹一到，回首感何年。
游白鹿洞（清·赖世英）　　五言律诗　押先韵	白鹿闻名久，居然小洞天。鹭江环霁色，厦港乱归船。远望家山渺，高吟旅思牵。此间无俗韵，愁绪付流泉。
幽栖（清·赖世英）　　五言律诗　押先韵	得此幽栖趣，真成世外天。筐浮沙见蟹，琴响树闻蝉。草阁无冬夏，藤床任起眠。个中閒日月，世界自神仙。
城陷入横山（清·赖世英）　　七言律诗　押文韵	未到横山日欲曛，一行童仆自成群。烟迷炮响乡心碎，猿啸鸦啼小径分。鸟道行迟头上月，羊肠步健足生云。如今为说城中事，浩劫茫茫不可闻。
郊望（清·赖世英）　　七言绝句　押元韵	平田草长变荒原，兵燹遭馀几剩村。云树苍茫迷远道，落花流水问无言。
咏鼠（清·赖世英）　　七言绝句　押冬韵	薰穴歌豳①□孟冬，衣裳啮敝复穿墉。肥甘盗去犹他顾，忌器权将小忿容。
