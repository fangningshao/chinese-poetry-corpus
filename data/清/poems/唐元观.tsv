忆王孙 春花月夜（清·唐元观）	月上妆楼花影偏。花浓月淡映湘帘。爱月怜花人未眠。整花钿。学拜深深花月前。
醉公子 题轩外竹（清·唐元观）	庭栽千个绿，好把南华读。我爱此君幽。琅玕戛玉钩。寄情时觅句，枕瑟常眠里。破壁长孙枝，思君十二时。
鹧鸪天 和外，咏柳（清·唐元观）	叶叶撩人太瘦生。枝枝荡漾最轻盈。长堤驿路随云断，小阁疏帘伴月明。邀舞燕，住啼莺。风流张绪是多情。几回欲寄回文字，万缕千丝织未成。
临江仙 题山园遥青阁（清·唐元观）	野径苔荒客少到，双扉春昼常关。朱栏曲曲水流湾。莺啼修竹里，犬吠白云间。远翠飞来白似练，望中碧浪青山。桃花烂漫竹成斑，杖藜沽酒出，麋鹿采芝还。
