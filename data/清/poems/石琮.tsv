狮子峰（清·石琮）　　五言律诗　押支韵	岂是巉岩石，天然护法师。奇形藏浑沌，猛气露之而。松下千年伏，钟边尽日窥。一声长吼处，万岭走熊罴。
卧象峰（清·石琮）　　五言律诗　押先韵	一峰空半落，色象自昂然。有齿曾闻戒，全身且听禅。驼将云外日，吸得谷中泉。已解生公法，低头学睡仙。
香岩寺（清·石琮）　　七言律诗　押真韵	遥忆当年往返频，讵期此日又遄臻。寺僧但解迎新客，野鸟犹知唤故人。松院棋枰今古幻，苔花碑字岁年湮。香岩胜迹难更仆，辜负同游细问津。
雪庵塔（清·石琮）　　七言律诗　押先韵	寻碑问字考前贤，知是隋唐有道仙。屈指丹成经五代，飞身塔筑已千年。想应舍利光常在，故尔菩提水似泉。石不能言空拟议，个中谁解妙机缘。
普安观（清·石琮）　　七言绝句　押真韵	西观崚嶒势不群，送君步步出红尘。依稀犹似当年景，曾否山灵问故人。
五佛顶（清·石琮）　　七言绝句　押先韵	诸君齐上最高巅，我不登临意也牵。莫怪攀援今独后，神游早在众人先。
