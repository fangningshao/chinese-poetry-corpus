钱生蜀道图（清·贾臻）　　五言律诗　押庚韵	飞鸟不到处，青山让客行。乱云搀马尾，旅恨入鹃声。幕岂依严武，鞭应著祖生。披图莫惆怅，天险际时清。
题越南阮勉审仓山诗集（清·贾臻）　　五言律诗　押文韵	王子才超绝，新诗迥出群。名山存盛业，异域总同文。至性根忠孝，陈编拓见闻。交南天万里，翘首揖清芬。
哭黄树斋少司寇师（清·贾臻）　　七言律诗　押支韵	噩梦魂惊觉又疑，茫茫天道竟如斯。升沈一例丹心在，功过千秋信史知。大有江山助奇气，更无方药问良医。羊昙肠断西州路，多少孤寒雪涕时。
客居萧寂归思甚浓诗以自遣（清·贾臻）　　七言律诗　押庚韵	短梦瞢腾浊酒倾，梦回酒醒记分明。来如赴约霜前鬓，得不偿劳纸上名。除是归田学元亮，不然叱石访初平。东风吹绿河桥柳，付与离人管送迎。
绝句（清·贾臻）　　七言绝句　押豪韵	五言摩诘剧清高，凝碧池头首重搔。漫倚宫槐悲落叶，新声犹记《郁轮袍》。
杂诗（清·贾臻）	猛虎长百兽，百兽为之奴。豺狼及狐兔，踆踆效走趋。岂有甘下人，而中无所图。不复相周防，谓此皆吾徒。威权任假借，百计为虎娱。危机知已伏，巧以术自疏。若辈奚足嗔，尔虎何其愚。
