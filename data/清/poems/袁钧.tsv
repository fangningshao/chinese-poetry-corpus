黄仲则景仁自太平来新安留试院月余将有武陵之行诗以赠别（清·袁钧）	忆昔相逢岁在丑，五载天涯惜分手。如何复此客中别，小住匆匆未为久。君家旧在东海东，君才矫矫如游龙。独怜孤贫亦如我，打包行脚身飘蓬。飘蓬一去知何处，风雨西泠梦中路。锦囊收尽好山川，邮筒定有惊人句。少陵已往谪仙死，后之作者竟谁是。韩门张李苏秦黄，同学故人望吾子。我辈行藏不可常，侧身东望天海长。那堪去住同为客，辜负桑榆爱日光。
城南观荷（清·袁钧）　　押尤韵	幽意每不惬，独行谢朋俦。今朝暑未退，且作城南游。城南古胜地，漫漫隐林丘。下有采莲人，莲花过人头。水涨一痕碧，香浮数顷秋。参差互相望，衍漾分平畴。好风穆然至，解袂临清流。即此得间旷，终日忘淹留。高兴会有尽，飞光忽我遒。暝色送归棹，明月非所求。
