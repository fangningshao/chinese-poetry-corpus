自翠微山望金精（清·谢秀孙）	薄暮秋初风，木叶下庭圃。夫君招我游，盘姗出坡树。山菊垂好花，阴影随行步。几折临高厓，敛足不敢顾。夫君指金精，谓此汝所慕。吴王洞口来，仙女云中举。至今千百年，烟霞生其处。自怜长闺房，荏苒秋草暮。结庐十五载，不识金精路。夜月明空山，时闻钟声度。忆我七八岁，曾一随诸妇。巾车到洞门，嘿然生疑惧。洞中忽有光，云殿凌丹雘。翠竹摇空寒，白日蒙雨雾。仿佛记曲水，海棠缘石户。草色映罗裙，逐伴踏花去。涧水湿弓鞋，逡巡避母怒。忽忽三十年，仍向峰头住。世事几兴衰，家门亦多故。徵兰不可期，弄瓦杳无与。出户泪如丝，入户泪如雨。人生能几何，年光如驰骛。安得辞人间，洒扫侍仙驭。
池上秋海棠（清·谢秀孙）	芳草依碧池，佳花点秋石。绿叶与紫茎，何数秋兰色。主人策仗行，三径偶相值。采之置瓶中，颜色照几席。有如浣纱女，斜立石潭侧。幽芳独自怜，忽遇五湖客。沼吴果何人，撚花长太息。
