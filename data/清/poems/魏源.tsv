花前劝酒吟（清·魏源）　　七言律诗　押寒韵	细雨濛濛江汉宽，楚天无际倚阑干。水为万古无情绿，酒是千龄不老丹。故国鱼兼莼菜美，新霜人共菊花寒。楼船楼阁俱雄壮，黄鹤黄龙醉里看。
寰海后十首（清·魏源）　　七言律诗　押庚韵	曾闻兵革话承平，几见承平话战争？鹤尽羽书风尽檄，儿谈海国婢谈兵。梦中疏草苍生泪，诗里莺花稗史情。官匪拾遗休学社，徒惊绛灌汉公卿。
江行杂诗（清·魏源）　　七言律诗　押青韵	试登大别观荆鄂，何似君山俯洞庭。如束估帆三楚至，无穷征雁六朝听。大江东去风月白，春色南来天地青。何事悲歌更怀古，乾坤元气是吾形。
晓窗（清·魏源）　　五言绝句　押纸韵	少闻鸡声眠，老听鸡声起。千古万代人，消磨数声里。
高邮州署秋日偶题 其二（清·魏源）　　七言绝句　押庚韵	传舍官如住寺僧，半年暂主此荒城。湖边无处看山色，但爱千家带雨耕。
庐山杂咏偕蒋子潇（清·魏源）　　七言绝句　押庚韵	与君同是再来僧，共拨寒灰听水声。谈罢不知庐阜月，只疑青海寺中行①。
三湘棹歌 资湘（清·魏源）	溪行欲尽竹不已，苍雪纷纷化流水。船尾甫出碧玉湾，船头不见白云起。舣船斩竹撑竹篙，篙声响应空谷号。舟底水将石作骨，江边山以石为毛。滩声渐急篙渐近，知有截溪渔簖近。渔翁晒网鹭晒翅，一潭竹影涵鱼影。
三叠泉（清·魏源）	渴虹倒吸西江水，万丈老龙飞不起。三奋三坠下无底，喷为雨雹风霆诡。一练三帘万玉珠，奋迅奔腾十数里。水石昼夜万訇，双崖铁立殷空。日月万古照不到，一峡终年烟雾里。数尺短松千尺苔，山深六月寒苍。不知何人暗相报，遂令闯破混沌死。至今山灵怒游客，百步飞霖射衣履。山非山，水非水，仙非仙，鬼非鬼，回头洞口云扃矣，千秋万岁何时启？
天台石梁雨后观瀑歌（清·魏源）	雁荡之瀑烟苍苍，中条之瀑雷硠硠，惟有天台之瀑不奇在瀑奇石梁，如人侧卧一肱张。力能撑开八万四千丈，放出青霄九道银河霜。我来正值连朝雨，两崖佰束风愈怒。松涛一涌千万重，漭泉冲夺游人路。重岗四合如重城，震电万车争殷辚。山头草木思他徙，但有虎啸苍龙吟。须臾雨尽月华湿，月瀑更较雨瀑谧。千山万山惟一音，耳畔众响皆休息。静中疑是曲江涛，此则云垂彼海立。我曾观潮更观瀑，浩气胸中两仪塞。不以目视以耳听，斋心三日钧天瑟。造物贶我良不悭，所至江山纵奇特，山僧掉头笑休道，雨瀑月瀑那如冰瀑妙。破玉裂琼凝不流，黑光中线空明窈。层冰积压忽一摧，天崩地坼空晴昊。前冰已裂后冰乘，一日玉山百颓倒。是时樵牧无声游屐绝，老僧扶杖穷幽讨。山中胜不传山外，武陵难向渔郎道。语罢月落山茫茫，但觉石梁之下烟苍苍、雷硠硠，挟以风雨，浩浩如河江。
黄山绝顶题文殊院（清·魏源）　　押微韵	峰奇石奇松更奇，云飞水飞山亦飞。华山忽向江南峙，十丈花开一万围。
岱谷西溪（清·魏源）	山大水声小，水与山不敌。谁知砉砉响，能静岩岩魄。岱宗石不裂，裂即万寻壁。山泉云际青，飞下勇无择。涧水奔赴会，供此双龙吸。嵯峨萧瑟间，声光百寒碧。仰视苍苍天，坼入巉巉石。倾崖宿苍阴，倒影地不及。不辨峡西东，但随溪转侧。到此顿忘归，今古空明积。昔贤此考槃，觞咏谭王伯。至今濯缨亭，气与岱宗赫。山禽不敢啼，草树若屏息。悄然万虑澄，何独红尘隔。
客怀柬龚定庵舍人（清·魏源）	一年春一度，一夜梦一枕。春去梦醒时，回首了无影。微雨原上来，洗我生窗静。以君衣上月，照我花前饮。门前临大道，石坂成畦畛。左有万蹄痕，右有千辙轸。自有宇宙来，车马无停骋。车上客遥遥，车下尘隐隐。
岱谷灵崖（清·魏源）	北山恒若渴，得水已足豪。何况天城墉，四壁围周遭。万木千水石，相合成空涛。置身万绿中，眉入松间毛。回顾木杪平，始觉所历高。离宫负苍翠，梵宇横山椒。当年法雨地，诸天殷海潮。逃喧入寥寂，未觉流泉嚣。僧愧隐居逸，悯我征途劳。极目云天间，陶然咏唐尧。
华山西谷（清·魏源）	苍苍惟一色，不辨云树峰。浩浩惟一声，不辨风泉松。入谷几千曲，穿云将万重。时时乱石间，洄潭卷天容。寻源不得源，讵惜劳双筇。山荒人迹绝，猿鸟俱鸿蒙。谁知万壑响，出自微泉淙。万泉之上游，关键万峰中。出入石府藏，讵非龙所宫。空翠风不卷，气与诸天通。
太室东溪卢岩涧（清·魏源）	度梁访天门，忽讶山无底。穿出碧玲珑，渐深青壁垒。人影没数重，倒在波涛里。白云不在天，明月不在水。落此乱石坳，钟声催不起。但闻涛隐沦，不测泉终始。崖高水深深，天寒日色死。请君雨后来，一赠钧天耳。
重游百泉（清·魏源）	天风吹夜泉，琤若雨声碎。不知一片月，已上啸台背。遥山白于晓，林樾失翠黛。湖云碧丁烟，因风荡为籁。相将沿堤去，步入空明内。俯仰寒苍然，清气不可界。且与夜渔人，伫立听石濑。
盘山纪游（清·魏源）	北龙到海尽，郁钟泉石秀。巀然大黑云，横枕蓟门右。矫首忽西上，欲与太行斗。青苍无坼虩，谁识中藏奥。全变边塞莽，自成苍玉宙。阳崖百卉尊，阴谷千冰溜。松云栋牖出，韶頀阶除奏。我来雨后山，黛洗烟岚透。干霄千石奋，喷雪万泉吼。雄哉造化藏，远笑骊山陋。
登太行绝顶（清·魏源）	临险如大敌，奋势成独往。竭尽筋力能，驯至青冥上。一壁石怒生，千崖狞相向。石云昼不收，崖瀑夜逾响。数日惟一登，不知所历向。及颠反下视，始悔轻身妄。俯影如在渊，其深不及望。中奥何包孕，山于斯府藏。一降一生妍，一步一回仰。
重游盘山寺（清·魏源）	青壁障我前，丹崖枕我席。瀑雪响我左，松云滃我腋。溪声以为楼，溪光以为宅。山重水复中，放出一泓碧。僧送出山泉，泉迓入山客。同音有殊听，高下善相即。心间水益空，谷静音如积。去年听盘泉，泉声尚凄激。今年听盘泉，盘泉更清寂。
剑阁（清·魏源）	出坎入坎千，上天下天百。陡然万古奇，森此寸眸昃。石石欲刺天，石石怒争壁。不见一鸟飞，但闻万马栗。线溜泻石髓，哀玉鸣不息。筋力尽青冥，渐与空天逼。世界缩地入，万鬼拔山出。落日照天南，绝峭横空墨。凄凉战垒风，惨澹游子色。奇从险极生，快自艰余获。我身天外来，尽讶云中客。河山两戒雄，喟矣二仪塞。
