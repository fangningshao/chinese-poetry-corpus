送林武宣之楚（清·曹尔垣）	金风秋气肃，霜林翳远道。游子辞故乡，登途展遐眺。寒烟横苍莽，积翠迷深窅。扬帆千里去，云山一何杳。江声日夜闻，清猿伤客抱。抑郁念伊人，抗情寄物表。俯仰今昔间，爰披江蓠草。相思秋水清，相见春风杪。同心蕙与兰，两地参与昴。侧身云梦泽，离怀空缭绕。申章托缱绻，意气良自宝。
