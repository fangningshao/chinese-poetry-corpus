和月楂观察秋感（清·张宝森）　　七言律诗　押阳韵	台城草浅下牛羊，纵论南朝让客狂。天远生云微似发，人归踏月白于霜。零残碑碣寻僧寺，寂寞关河忆战场。黄菊渐乾红叶饱，一年一度看山忙。
秋日杂咏（清·张宝森）　　七言律诗　押先韵	水漾秋光卵色天，夕阳明灭起炊烟。疏花似穗曾相识，新月如弓绝可怜。欲醉翻思缸面酒，不归空问橛头船。今宵短梦知何处，绿水桥西老屋边。
石帆歌（清·张宝森）	长鲸挟怒将波送，黑风飞出观音洞。江上楼船欹欲眠，惟有石帆吹不动。石帆何高高？张如鲎背立如鳌。不知插入江心几千仞，世间知者惟神蛟。上有巍巍之铁塔，下有滚滚之银涛。此帆非蒲亦非布，高排石笋坚且牢。安得挂之游沧海，天风吹落瀛洲坳。吁嗟乎！天公造作遍穹宇，刻划雕毋乃苦。若非操蛇二子运鬼斤，定是金牛力士挥神斧。
与客谈徐武功事感赋（清·张宝森）	三百年中两妖鸟，秦会之后徐有贞。同罪者谁？御史王文。同功者谁？将军石亨。前日议南迁，今日议夺门。武功武功，尔亦腼然人，甘与分尸之桧万年遗臭独何心！宋少保，明少保，栖霞山色至今好。两家祠墓岿然存，秦徐残骨贱如草。东窗饶舌莫嗔司晨鸡，此时并无长舌妻。
读太白望九华赠青阳韦仲堪诗感赋（清·张宝森）	我读太白诗，如见太白豪。青阳有韦生，名山同游遨。莲花亭亭出渌水，谁其卧者赤松子。相期携手凌紫霞，俯视云台若敝踪。青莲仙人不再来，韦生韦生安在哉！九华山中何所有，但见玄猿白鹄悲吟而徘徊。空江月明几千年，采石谁放宫袍船。我欲临流一长啸，夜深恐惊鱼龙眠。吁嗟乎！丈夫在世贵行乐，安能摧眉低颜就羁缚。夜郎万里仍生还，笑尔公卿枉谣诼。名山有约不可忘，端委何如在岩壑。有诗须乞太白灵，有酒须酹长庚星。他时白鹿青崖路，重访芙蓉九朵青。
答黄陂黎济川孝廉秋思诗（清·张宝森）	银河澹无晖，虚庭忽已白。筦簟清于冰，微风入帘隙。残梦犹摇摇，晨钟荡烟碧。秋士恒善悲，况此久羁客。羁客动归心，有如燕将别。岂不志四方，风尘难合辙。四壁秋蛩鸣，临风助凄咽。去去勿复陈，搴帷望明月。明月入我抱，凉风吹我襟。白云自舒卷，去留皆无心。海内方多故，志士甘浮湛。不见梁伯鸾，《五噫》有馀音。馀音渺何许，独鹤鸣青霄。君才夙磊落，惊采追湘骚。枳棘虽暂栖，六翮终翔翱。努力祖生策，万里乘长飙。
