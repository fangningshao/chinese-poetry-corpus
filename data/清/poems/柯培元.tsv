小停云春初寄兴（清·柯培元）　　五言律诗　押麻韵	匆匆新岁换，春色到天涯。阶茁姑婆草，庭开姊妹花。四山纷沐雨，落日独明霞。羁客还乡梦，风吹海上槎①。
玉山积雪（清·柯培元）　　五言律诗　押冬韵	天外玉芙蓉，晶瑩彻几重。可望不可及，无夏亦无冬。海上殷红日，云间描白龙。仙人藐姑射，皎洁好姿容①。
噶玛兰署佛桑花（清·柯培元）　　五言律诗　押歌韵	艳说佛桑树，厅前印绿莎。果参般若蜜，花似曼陀罗。下界昙云幻，西天镶色多。朝朝烘日出，映我醉颜酡①。
苏澳连舶（清·柯培元）　　五言律诗　押先韵	烂贱鱼虾市，喧阗䑩客船。晴明占海熟，丰稔看樯连。帆影惊涛外，潮声落照边。黄昏灯火盛，水面聚人烟①。
兰城阴雨（清·柯培元）　　五言律诗　押先韵	阴雨竟如此，绳床客不眠。浮沉成大梦，哀乐感中年。拥絮与谁语，挑灯只自怜。夜凉官鼓静，睡鸭枭残烟①。
石港春帆（清·柯培元）　　七言律诗　押歌韵	港口晴朗点翠螺，船头风力动纤萝。今年节气迎春早，半夜潮声到客多。照海白云低近水，开帆细雨不扬波。天边鹢首如飞鸟，指点艅艎顷接过①。
望玉山（清·柯培元）　　七言律诗　押庚韵	到底神山不可名，此间疑即是蓬瀛。晶瑩一气冲云出，缥缈三峰削壁成。翠水瑶池应彷佛，琪花珠树不分明。天门朗朗乘风上，好伴仙人饵玉②英①。
噶玛兰城（清·柯培元）　　七言律诗　押尤韵	绕城修竹笋新抽，竹外弯环入海流。清浊分溪芳草界，东西对势白云浮。春晴丽日烘金面，雨过浓烟隐凤头。遥指玉山笼瑞霭，居人尽道是瀛洲①。
头围（清·柯培元）　　七言律诗　押先韵	白板低檐数百椽，周围修竹袅炊烟①。山中自有梅花历，海上常看玳瑁天②。丈甲三时分䆉稏，居民终岁饱鱼鲜。此间饶有淳民意，法古应教复井田③。
兰城除夕有感（清·柯培元）　　七言律诗　押冬韵	官阁萧条百事慵，举觞白眼看云容。食因养胃宜求淡，交未倾心莫太浓。绕砌苔痕经雨滑，补墙山影被云封。瞢腾尘梦醒来后，海外新年蓦地逢①。
汤围温泉（清·柯培元）　　五言绝句　押艳韵	华清第二汤，赐浴世所艳。海外有温泉，波浮空潋滟①。
沙南秋水（清·柯培元）　　七言绝句　押先韵	峭壁奇峰抹远天，山根环绕镜含烟。平林落叶秋风起，水净沙明好放船①。
龟峰衔日（清·柯培元）　　七言绝句　押先韵	曳尾波间不计年，日华吞吐雪花溅。扶桑远上曈昽影，昂首红云碧落边①。
风岫嵌云（清·柯培元）	丹穴白云封，威凤翔其外。一落千丈强，仰视青空界。天半朝阳鸣，海天翠羽翙。昂首衔梅花，洞口风吹快①。
草岭偃风（清·柯培元）	山上山下翠云接，一山上下飞蝴蝶。经年青草长如人，此处蝴蝶大如箑。上山一路何茫茫，蛮雨瘴烟停落叶。披襟恰当天风来，纵目惊看海浪叠。春风吹暖秋风凉，春草茁绿秋草黄。四山响应叫鹧鸪，一天云暗啼寒螀。行人踽踽行不得，千里縻芜渺斜阳。吁嗟乎，莫为远志为小草，寸心报答春晖长（施懿琳编校）。
生番歌（清·柯培元）	风藤①缠挂傀儡山，山前山后阴且寒。怪石丛箐②巨龟卧，横根老干修蛇盘③。呦鹿成群④觅仙草，捷猿结伴⑤寻甘泉。蕉叶为庐竹为壁，松皮作瓦棕作椽。中有毛人聚赤族，喧作鸟语攀云端⑥。黔面文身喜跳舞，唐人头颅汉人奸。或言嬴秦遣徐福⑦，或言零丁洋贩船。或言云南梁王后，或言日本荷兰传。不识不知竟太古，以似以续为葛天。薙发输饷归王化，女则学织男耕田。人生大欲先饮食，此辈喜见汉衣冠。我朝舆图轶千古，梯山杭海暨极边。天之所生地所载，几希禽兽诚可叹。吁嗟乎，此亦穷黎无告者，圣人仁政怀与安（施懿琳编校）。
过草岭（清·柯培元）　　押漾韵	荒草没人作风浪，我御天风绝顶上。风吹飞瀑冲石过，雾漫前山殢云涨。老猿攀枝窥行人，怪鸟啼烟弄新吭。千年老树无能名，十丈悬崖陡相向。下瞰大海疑幽冥，仰视天光透微亮。安得化险为平夷，中外同歌王道荡（施懿琳编校）。
熟番歌（清·柯培元）	人畏生番猛如虎，人欺熟番贱如土①。强者畏之弱者欺，毋乃人心太不古。熟番归化勤躬耕，荒埔将垦唐人争②。唐人争去饿且死，翻悔不如从前生。传闻城中贤③父母，走向城中崩厥首。啁啾𠹳格④无人通，言不分明画以手。诉未终，官若聋。窃窥堂，有怒容⑤。堂上怒，呼杖具。杖毕垂头听官谕，嗟尔番，尔何言，尔与唐人皆赤子⑥，让耕让畔胡弗闻⑦。吁嗟乎，生番杀人汉奸⑧诱，熟番独⑨被唐人丑，为父母⑩者虑其后（施懿琳编校）。
龟山歌（清·柯培元）	千岁老龟化为石，遍体绿毛眼深碧。蹒跚欲上蓬莱山，道逢巨鳌话仙迹。天风惨淡迷寒云，水路①苍莽震霹雳。缩颈潜伏波之心，奔浪汨没露其脊。不计岁月皴莓②苔，竟饱烟霞附③砂碛。细草④如鳞群鹿游，深涧穿胁老猿据⑤。我家东鲁有龟山，宣圣奏琴何戚戚⑥。我望金沙有龟山⑦，迩英说书叹⑧啧啧。兹龟避地兼避人⑨，不为世人十朋锡。我行正值春风生，遥见空中翠新⑩滴。曳尾波中甘沉堙⑾，昂首天外去咫尺。更闻中央澄清潭，中有金鲤化梭掷。吁嗟乎，龟兮龟兮如有灵，力捍蛟龙⑿斩荆棘。买山有愿终乘桴，此间支床学闭息（施懿琳编校）。
