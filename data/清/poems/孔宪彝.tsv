王秋垞子梅携酒见过同酌黄叶堆中（清·孔宪彝）　　五言律诗　押支韵	黄叶忽摇落，秋风搴碧帷。青天月初上，照我举杯时。清景此相惜，高歌应不辞。明朝庭树下，还约酒盈卮。
闱中与张亨父同号舍喜赠（清·孔宪彝）　　五言律诗　押支韵	尽日望不至，相逢此最奇。几人争问讯，怪尔竟来迟。海内诗名盛，贫中病骨支。城南天尺五，好醉晚春时。
赠包慎伯明府（清·孔宪彝）　　五言律诗　押先韵	材大难为用，垂垂七十年。此怀自饥渴，余论总流传。入品书真圣，多情句欲仙。白门游已倦，高卧对江天。
戏简汤海秋（清·孔宪彝）　　押先韵	浮丘先生诗中仙，锦囊万首人争传。兴酣落笔一万字，长河倒泻惊奔泉。闭门忽复厌高咏，一百五日无新篇。立言奋起诸子陵，天人物理留真诠。挂名君家诗集里，三年怀袖心拳拳。小册乞题遍海内，青莲诗意谁为传。得君奇句写狂熊，声价十倍应无前。短札索诗手相报，许我破戒吟苍烟。是时新雨始澄霁，夕阳红上西山巅。拓窗高阁砚含润，诗情定与花争妍。愿君吟成为亲写，腕底倔彊盘蛟蜒。焚香扫地且相待，一披词翰驱尘缘。
张小圃学使以重刊秀野堂本韩诗见贻赋谢（清·孔宪彝）	平生尊韩公，梦寐每若见。学诗名吾斋，古来宝李汉。侧想秀野堂，苦心事摩研。精本世罕求，日久或漫漶。嘉惠重开雕，朱墨何璀璨。流传贵有人，欣复归使院。我登文海堂，获此剧欢忭。篷窗日吟诵，客路消午倦。窃谓公文章，流派实淹贯。光焰万丈长，已导欧苏先。寻源共追溯，乌能得涯岸。性情得所近，学焉志吾愿。拜嘉多余珍，此惠实所冠。
张诗舲方伯以伏波铜鼓送焦山寺中作诗纪事依韵和之（清·孔宪彝）	宝气夜上贯东斗，蛟龙拜舞江声吼。无人知是铜鼓来，但讶虹光满户牖。此鼓流传自峤南，伏波将军手亲叩。斑斓古色青且苍，神物犹存千载后。张公得之桂岭西，万里携归达江口。草堂藏弆多吉金，独此神奇宝永久。兴至摩挲日千百，诗成落笔驱蛟虬。忽思位置焦山巅，径买扁舟载之走。雁堂有鼎属定陶，诸葛鼓左此在右。昔染蛮云瘴雨寒，今依佛火禅镫黝。词坛歌咏诗人豪，寺门镇压老僧守。千秋雅举传名山，真州延安同不朽。
