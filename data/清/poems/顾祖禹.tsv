送王石谷恽正叔（清·顾祖禹）　　七言律诗　押青韵	秋色牵衣户半扃，君行应念此园亭。桐枝濯濯侵檐绿，竹叶垂垂带雨青。别意欲言思转涩，愁怀难解酒无灵。漫劳握手增惆怅，他日还添两鬓星。
甲辰九日感事（清·顾祖禹）　　七言律诗　押尤韵	萧飒西风动客愁，携尊无处漫登楼。赭衣天地骊山道，白帢亲朋易水秋。征雁南飞无故国，啼猿北望有神州。茱萸黄菊寻常事，此日催人易白头。
过石谷秦淮水阁看画鹊华秋色图（清·顾祖禹）　　七言绝句　押阳韵	辋川六月写沧浪，梦入平津逸兴长。却忆挥毫千万里，风生腕底为君凉。
送魏叔子还宁都（清·顾祖禹）　　押纸韵	大地方冱寒，君行涉江水。问君行何为，抱膝深山里。易堂好弟兄，事业寄文史。天空雕鹗飞，日落云霞起。遥望翠微峰，迢迢四千里。吾欲牵君衣，君行其少俟。好风从东来，扬帆疾如驶。山中正春光，寒香放梅蕊。
