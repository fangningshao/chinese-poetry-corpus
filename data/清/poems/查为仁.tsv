大悲院题壁（清·查为仁）　　五言律诗　押虞韵	秋气先林薄，郊行得自娱。官河斜抱寺，野舍近通衢。粥鼓迎人出，畦蔬当砌敷。到来尘虑涤，留客有僧雏。
草桥道中（清·查为仁）　　七言律诗　押麻韵	草桥南去是吾家，十里青青官柳斜。旧曲何人歌骤雨，荒亭无地问匏瓜。听来野树多啼鴂，望里居民半艺花。笑我淹留似胡贾，每逢佳处即停车。
青县（清·查为仁）　　七言绝句　押青韵	咚咚戍鼓促扬舲，篷底吟成独自听。一色好风刚百里，日斜吹到峭帆亭。
和杜鹃老人寒食后重过花影庵韵（清·查为仁）	飘然楖栗横肩去，梦入邪溪旧来处。一笠应辞燕市尘，孤篷好听江南雨。怊怅庞眉问信稀，樵风泾口鹤重归。几时也泛山阴棹，乞敢天花糁衲衣。
送宋廷俞还长洲（清·查为仁）	昔我梦江南，如垢思栉沐。幽怀萦千缕，胜鉴觊一蹴。沿缘涉吴会，欢喜到童仆。天霁朗以澄，河转缭而曲。依依接林塘，历历惬心目。言寻鹤涧流，遂憩虎阜麓。远水畛平畴，长松荫低屋。丹枫欹岸明，黄菊绕篱簇。登寺日未斜，陟山风颇肃。遥堞蜿蜒盘，旁塔岋嶪矗。侧睇云唳鸿，俯瞰坂驱犊。林影散参差，盘石互磅礴。绀殿翳龛镫，香厨具茗粥。坐深钟梵沈，吟余木叶秃。积愿起夙疴，清游屏繁缛。送君感前尘，蜡屐定当续。
病起郊游用东坡安国寺寻春韵（清·查为仁）	一月不出愁东风，金卮翠杓无人同。鬓丝禅榻成独卧，水边孤负夭桃红。今晨一笑上蓝举，出郭前导双凫翁。清明寒食次第逼，春声吹入饧箫中。画船尾尾移堤外，中有吴儿歌小海。侬亦心如木石枯，不用倾城贻杂佩。锦瑟年华剧可怜，掉头吹落沈郎钱。花前且为留旬日，莫待花残忆花发。
