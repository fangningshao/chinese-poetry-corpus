余澄夫广文招同宋于廷蒋澹怀集饮偕游缪氏水西园即事（清·曹楙坚）　　五言律诗　押真韵	贫贱百无取，乃知欢我真。名场谁健者，交谊见斯人。祗可菊相对，莫辞酒数巡。莛莼休更卜，蕉萃楚灵均。
天生桥（清·曹楙坚）	西出龙尾关，长风起林壑。纡回俯平冈，直上削灵崿。天低众峰偪，涂危寸步却。元气斡混茫，层阴互包络。石梁跨飞虹，何年五丁凿。奔雷走怒泷，匹练洒晴瀑。箐荒窜鼪鼯，砦密斗枝格。夕烟生孤墟，寒翠湿双屩。揽辔蹑崔嵬，白云高不落。
霁虹桥（清·曹楙坚）　　押霰韵	阴崖插层穹，苍寒扑人面。壁立阻岖嵚，磴回行撇旋。鸟啼不知处，猱影时一见。丛深竹翠交，峡逼藤梢罥。洑流瞰兰沧，奔涛洒晴霰。危梁穿铁縆，嵌空挂匹练。俯视惕屏营，仰瞩骇冥眴。夕阳开林光，前峰堕云片。祠宇耸岧峣，清风缅羽扇。长怀沪水勋，欲采溪毛荐。理策骛征途，耽幽寄遐眄。
罗池谒柳柳州祠（清·曹楙坚）　　押月韵	苍垠划穷荒，奔流恣潏淈。八龙蜿蜒来，遗蜕作山骨。画戟俨清森，云车睹恍惚。夙秉兰玉姿，谈笑朝天阙。朝披鹤头书，夕佩鱼须笏。置身九霄间，一堕烟瘴窟。失路各赍咨，对面判秦越。插州虽未迁，高谊不可没。秋江见鰅鳙，蛮雨啼深掘。健笔括混茫，真宰怒剞劂。衣冠渺一丘，文字开百粤。蕉荔罗芬芬，尘容怍修谒。颓垣读古铭，蔓草仆残碣。黄鹤去不还，丛祠掩萝月。
短歌（清·曹楙坚）	有酒不饮史不读，二十男儿长刺促。雌剑化去雄剑愁，箜篌一声神妪哭。黄者地，青者天，火云烧日桃花然。鸦啼碧烟作人语，梧宫秋苑三千年。旋风吹釭杀蛾茧，吴刀绞肠雪丝软。雕陵不少秃尾鹊，洛下空题黄耳犬。去年有家归不得，打门索逋作士色。今年欲归归无家，翠烛冷照棠梨花。
黔山杂吟（清·曹楙坚）	南出蛾螂塘，记险从此始。山脉悉联络，形若臂使指。又如骏马足，一逸不能止。峭根拔地生，危峰倚天起。光含朝暾红，气积暮烟紫。云开壁面削，雨过翠骨洗。行人望不见，下马秋色里。
魏熨斗歌（清·曹楙坚）	有盖有底尺可量，穿以插柄柄较长。熨人之首像饕餮，造自太和中尚方。鸭炉东阁喷香热，细腰手熨芙蓉结。长门月落斗阑干，金仙泣露铜槃折。带火零星话劫灰，西陵歌吹总堪哀。洛神去后李娥活，谁掘芳林土一堆。裁缝密密申鸳绮，珠襦玉柙重泉底。君王自爱辟寒金，坏色罗裙吹不起。匏庐好古耽风雅，月华麟首亲摹写。款识真同雁足镫，题诗合用香姜瓦。绣涩苔花跗自圆，销沈又过一千年。摩挲熨斗同威斗，一笑麻姑沧海边。
