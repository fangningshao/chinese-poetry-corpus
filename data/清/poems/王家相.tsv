对雨（清·王家相）　　七言律诗　押先韵	不辨苍茫雾与烟，冥濛一气蔽江天。阴浓蜀郡童童树，润入扬州下下田。野色清当登麦后，雨声畅及插秧先。却宜小簟疏帘下，炉篆无风自在眠。
晚抵刘智庙（清·王家相）　　七言律诗　押支韵	一角斜阳在酒旗，马因长路觉行迟。云光白到天垂处，野色青如雨过时。箫鼓东风人赛社，胭脂北地客留诗。颍川遗迹犹存否，我欲披苔读旧碑。
袁浦登舟（清·王家相）　　七言绝句　押庚韵	风柔水滑橹声轻，人在江南画里行。两岸绿阴舟一叶，果然云树尽多情。
水车谣（清·王家相）　　押有韵	米有麦有，门前桑枣槐榆柳。赍钱买水牛，收秫酿春酒。南邻杯盘邀社叟，北邻箫鼓迎新妇。夜户不闭风大同，余一余三复余九。米有麦有。
