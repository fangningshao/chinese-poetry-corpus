白云寺阁次壁间张使君韵（清·宋照）　　七言律诗　押庚韵	白云小阁与云平，开阁莹然眼界清。飞鸟没边孤塔见，乱山缺处夕阳明。僧投远寺烟中去，筏下空江镜里行。林外声声啼布谷，青郊应及试春耕。
雾凇（清·宋照）	风寒雾下成银沙，遍糁林木垂鬖髿。天公知我太岑寂，先遣万树开梨花。梨花一望杳无际，应是碧空惯游戏。东方渐见升阳曦，还怜化作轻云飞①。
