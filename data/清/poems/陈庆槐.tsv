黄新庄（清·陈庆槐）　　五言律诗　押肴韵	看饱芦沟月，行旌驻远郊。日高烘湿瓦，风急堕危巢。官柳绿无缝，野花红到梢。层城屹如画，一抹翠烟交。
雨中次桃花寺（清·陈庆槐）　　七言律诗　押寒韵	新泥滑滑路盘盘，古刹连云欲上难。春雨偶从行帐听，好山却当故人看。镫明如海摇群宿，旗湿因风卷暮寒。苦忆小园深巷里，落红堆满石阑干。
