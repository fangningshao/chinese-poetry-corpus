赠侯彦窒（朝宗子）（清·任源祥）　　五言律诗　押豪韵	遂尔持鸡絮，仍然得凤毛。多闻光世及，如见𢠢吾曹。问字篝镫苦，传经阀阅高。梁园千载事，今又属枚皋。
陈其年游姑苏岁暮却寄（清·任源祥）　　七言绝句　押庚韵	吴王宫外踏歌行，紫玉坟边腊鼓声。岁暮乘舟湖海客，绨裘春草不胜情。
哭陈定生（清·任源祥）　　五言排律	天道一何远，夺吾陈仲弓。典型忽已替，志义更谁同。忆昔文章盛，相资气谊隆。先民推李郭，后进说褒融。清议排群小，危言仗数公。司徒神采毅①，上舍羽毛丰。厨顾名流辈，龙鸾国士风。节由贞母峻，德自隐君崇②。疾恶元成性，防微实有功③。祸机乘间发，世变涉途穷④。消长波涛里，存亡险阻中。冯生如束湿，吾党尽飞蓬。硕果人还在，灵光数未终。铜官秋色静，阳羡晓云空。默坐书千卷，论诗酒百筒。忘年为倡和，推分略愚侗。得句成欣赏，翻经赖折衷。狂夫惭阮籍，老友识王戎⑤。庭训高宗匠，家声擅国工。祇今瞻仰失，歌阕涕沾胸。
赠史遵之（清·任源祥）	涉江采芙蓉，日暮不盈匊。念子好芳草，栖迟水中宿。中有双鸳鸯，羽毛纷沃若。知君无嫌猜，相随傍君屋。
赠侯方域（清·任源祥）	有客自梁园，薄游千里来。举手揖故人，下马拂远埃。同调诚匪易，相逢述中怀。我友并宴集，良夜相追陪。开筵飞羽觞，璀璨列九徽。诸伶按节歌，丝竹清且悲。参横斗复转，霜露涂阶墀。君有慷慨情，今昔多所哀。黄鹄绝四海，羽翮何差池。咏彼《西园》诗，心焉难奋飞。
赠陈维崧（清·任源祥）	灼灼幽兰花，馨香不自持。昂昂千里驹，终当任驱驰。寒暑相代谢，岁用各有时。譬彼齐纨扇，当春复光辉。华堂列高烛，清夜相追陪。鸡鸣驾言别，俯仰各赋诗。江汉东南流，浮云西北飞。愿君崇令名，千载以为期。
