书王太守平山堂宴集诗后（清·宗圣垣）　　七言律诗　押先韵	古荫堂开大雅传，蜀冈风景重名贤。红桥爱看初三月，碧碗新尝第五泉。小杜难忘歌吹路，右军仍在永和年。暮春良会同修禊，真赏楼头奏管弦。
扬州晤童北砚因怀二树（清·宗圣垣）　　七言律诗　押支韵	过客停桡访故知，欣然把手慰调饥。红桥一水沿城郭，白发三年怅别离。梦草定应怀旧句，画梅毕竟爱连枝。闻君近作西堂约，花萼春风会有期。
晤袁芗亭先生（清·宗圣垣）　　七言律诗　押真韵	红喜村中认故人，特施一榻且容身。重游祇觉青山旧①，久别相看白发新。似水宦情何况老，生花笔意不关春。快心闻道随园叟，矍铄今年已八旬。
