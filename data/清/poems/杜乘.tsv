新秋（清·杜乘）　　五言律诗　押阳韵	薄云如曳絮，天际送新凉。暮雨残花径，秋星淡草堂。漏知前夜短，愁比去年长。谁复高楼上，秦筝响未央。
无计（清·杜乘）　　七言律诗　押阳韵	昨日鸣鸠唤夕阳，愁闻朝雨打空廊。云沈野寺山如梦，花落平林水尽香。一室轻寒徒袖手，满天离思正回肠。子规啼罢归无计，强市村醪入醉乡。
秋旅（清·杜乘）　　七言律诗　押阳韵	村村木叶下斜阳，百里云开见故乡。萤火渐稀隋苑冷，蘼芜不死汉宫荒。鲍照赋后尘封井，何逊诗成月满梁。惟有野鸦惊客意，群呼飞向古雷塘。
壬午仲夏与项伊泰游吉祥寺后范罗赭山林亭诸胜（清·杜乘）　　七言绝句　押麻韵	僧房列肆养新花，傍水湘帘映日斜。白首禅心无著处，荼蘼香里晒袈裟。
