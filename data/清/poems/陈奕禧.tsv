卢舜徒太守送余至天津留别（清·陈奕禧）　　五言律诗　押文韵	谁信黔西去，相随泛海云。明知终欲别，只为惜难分。老泪不空洒，此情倾向君。桃花潭水意，岂独古人闻。
云顶关（清·陈奕禧）　　五言律诗　押微韵	云顶关头路，丛篁绕翠微。蹴花双燕下，带雨一僧归。吟兴消长昼，春寒上裌衣。朋俦尽何在，行处颇忘机。
望中条山有怀吴天章玉溪隐居（清·陈奕禧）　　五言律诗　押侵韵	雪晴初日照，历历中条岑。下有幽人宅，长邻洞壑深。松门闲倚杖，潭水坐清心。静听风泉落，泠然弹玉琴。
虞帝陵（清·陈奕禧）　　五言律诗　押萧韵	陵寝古鸣条，平冈入望遥①。殿庭二女侍，冠佩五臣朝。府事开神禹，文思协帝尧。飨堂合乐处，仿佛奏箫韶。
往通州途中漫成（清·陈奕禧）　　七言律诗　押东韵	两载川衡转运功，今朝又挂布帆东。鹥凫野岸瀰瀰水，禾黍秋原淅淅风。高鸟独归残照外，晚山半入乱云中。淡然心事凭谁识，一笑吟成意未穷。
平山道上（清·陈奕禧）　　七言律诗　押微韵	暖日晴风弄远晖，好山嘉树绿成围。唤回僧梦蒲牢响，点破溪烟属玉飞。麦陇近秋垂穗熟，鱼梁向晚得鲜归。何人解作诛茅计，莫叹桃源客到稀。
祁州道上（清·陈奕禧）　　七言绝句　押阳韵	榆柳清阴覆井床，南风五月叫蜩螗。我行真为村农喜，绿树中间麦尽黄。
易隆寓夜（清·陈奕禧）　　七言绝句　押支韵	对客衔杯睡已迟，夜凉欲到被先知。暗风将雨窗前过，正是驿楼酒醒时。
