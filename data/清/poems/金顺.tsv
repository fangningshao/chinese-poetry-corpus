秋夜有怀姊氏（清·金顺）　　五言律诗　押侵韵	空闺闻落叶，天地入秋深。况乃中宵雨，因之远别心。漏长孤梦杳，江阔短书沈。忽听南征雁，离群感自今。
送南州姑氏回清溪（清·金顺）　　五言律诗　押寒韵	亦知非远别，转觉送君难。把盏心先醉，留题墨未乾。梦应劳寤寐，书望报平安。直为怜多病，临歧苦劝餐。
题管夫人画竹（清·金顺）　　七言绝句　押支韵	墨妙由来数仲姬，闺房静对写风枝。王孙若解凌霜节，合署鸥波老画师。
