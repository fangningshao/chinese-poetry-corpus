樊大舅客金陵有诗吊方正学先生墓予次其韵（清·倪瑞璿）　　七言律诗　押文韵	金川门入北平军，叔父周公逐嗣君。碧血一区埋十族，青山千古护孤坟。祠依忠烈缘同志①，藓蚀碑铭认旧文。樵牧那知青史事，经过也复吊斜曛。
阅明史马士英传（清·倪瑞璿）　　七言律诗　押文韵	王师问罪近江濆，宰相中书醉未闻。复社怨深谋汲汲，扬州表到血纷纷。金墉旧险崇朝弃，郿坞多藏一炬焚。卖国仍将身自卖，奸雄两字惜称君。
金陵怀古（清·倪瑞璿）　　七言律诗　押庚韵	石头天险壮层城，虎踞龙蟠旧有名。峙鼎三分吴大帝，渡江五马晋东京。高台凤去荒烟满，废苑萤飞茂草生。往事不堪频想象，夕阳西下看潮平。
闻蛙（清·倪瑞璿）　　七言绝句　押寒韵	草绿清池水面宽，终朝阁阁叫平安。无人能脱征徭累，只有青蛙不属官。
忆母（清·倪瑞璿）　　七言绝句　押歌韵	河广难杭莫我过，未知安否近如何？暗中时滴思亲泪，只恐思儿泪更多。
过凌城庙谒古戴二公忠义冢（清·倪瑞璿）	秋风鸣高空，乱峰下斜照。老树枝交天，苍黄覆古庙。入门扪残碑，太息拜遗貌。忆昔明运衰，群盗起聚啸。剿抚两失策，峰虿变虎豹。所过无坚城，苍生任凌暴。二公真人豪，忠贞出天造。金铁冶成心，冰霜厉寒操。贼峰一朝来，矢石躬亲冒。官小誓捐躯，力薄那自料。慷慨互争先，从容共谈笑。燃炮击贼人，天地为震悼。贼用魇魅法①，蚁聚蜂屯到。众寡势不当，头断臂犹掉。成仁并取义，日月争光耀。碧血洒平芜，贼马不敢蹈。至今旷野中，白日常见烧。如何八十年，荐绅少凭吊？姓氏已稀传，父老犹相告。兰台事纂修，幽微须阐耀。谁为秉笔人，搜求不遗奥。
四弟恳予易其名字，子取文王世子语为更名曰克昕，字徵子，因诗以勖（清·倪瑞璿）	人生重贤豪，不在名字美。难以易相方，赤将白自比①。岂遂足追配，效颦空复尔。四弟性明慧，翩翩致可喜。世业下相城，生来故家子。先人早弃世，沦落来居此。家毁不谋归，侨寓贫如洗。画获复和丸，提携赖母氏。就傅勤诵读，弱冠终军齿。挺然才气雄，籍甚声华起。尔字与尔名，呼之有年矣。忽然厌旧称，十呼懒一唯。向我索更之，我特不敢诿。文取《世子》篇，义载《大戴礼》。宋郊变宋庠，饮香从此始。名氏新改初，譬若居新徙。努力事葺修，栋梁庶不圮。莫若江南橘，逾淮化为枳。
戏赠山人李老（清·倪瑞璿）	李山人，年已翁，可怜白发颜犹红。矮茅屋是尔宫，青藜杖是尔童。烟霞满怀丘壑卧，夜呼骨痛朝呼饿。戚施举步行逡巡，天意厚汝汝真嗔。汝不见孙膑成名无一足，苻坚快意得半人。
