陈夕得庐字（清·马之鹏）　　七言律诗　押鱼韵	腊雪初消岁又除，炉灰徐拨定更馀。亲闱此夜思游子，客路经冬阻尺书。卷轴随身成故友，乾坤何处是吾庐？添年便惜年华减，饮罢屠苏转叹歔。
别毛姬黄陈相宜（清·马之鹏）	薄游至西江，东南逢二妙。本是同门友，同心复同调。乐奏金玉声，情深知仁乐（去）。清风披素襟，明月朗馀照。已见投胶漆，无庸判纻缟。胡然忽分张，殊方理征棹。越俗敛文华，楚风戒轻剽。安驱赴中和，研精归道要。江湖暂分流，终焉合廊庙。矢心展大猷，毋为恋蓬藋①。
