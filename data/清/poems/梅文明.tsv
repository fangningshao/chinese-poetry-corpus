塞上曲五首（清·梅文明）　　五言律诗　押萧韵	万里色萧骚，千山气泬寥。雪肥天北马，风劲漠南雕。燐火吊今古，浮云空暮朝。荒崖铭战绩，谁是汉嫖姚。
舟夜对月怀藜阁金陵（二首录一）（清·梅文明）　　五言律诗　押侵韵	四十犹秋赋，苍穹匪异心。斯文需后死，之子独元音。骥骨鏖风老，龙珠抱月沈。黄花香未晚，迟暮绚秋吟。
蔚州秋怀（清·梅文明）　　七言律诗　押阳韵	叶下亭皋信已霜，捣衣声里杵砧忙。独寻野兴呼驴语，尽放乡心逐雁翔。环郭万山遮远睇，凌空一塔点秋光。浮云无限苍茫意，黯黯无言绕客肠。
居庸关（清·梅文明）　　七言律诗	万折千回总是山，当山拔地起雄关。牛眠废堠烽烟靖，马上盘陀进退难。百雉插天云漠漠，一沟界道水潺潺。不堪重问前朝事，断镞沉沙夕照殷。
李堡野望（清·梅文明）　　七言律诗　押庚韵	塞外西风飒飒鸣，乱山堆里豁双睛。炊烟直向云边出，落日遥从水际明。人倚岸腰牵马饮，妇归驴背襁儿行。万家灯火疏疏上，暮霭苍然到蔚城。
次韵酬陈念慈（清·梅文明）　　七言律诗　押灰韵	汉廷久不重邹枚，十载公车又一回。老去心情成小草，年来时事要边材。连旬风雪春都冷，几处河山眼倦开。莫羡乘槎赴瀛海，何如浅水蹴蓬莱。
夜宿土木堡大风作（清·梅文明）　　七言绝句　押元韵	西风吹醒战场魂，走石飞沙夜打门。十万骷髅衔口叫，愁云乱窜月光昏。
春闱报罢答寄宜甫刺史四首（清·梅文明）　　七言绝句　押佳韵	壮不如人百事乖，命宫磨蠍早安排。囊钱腹籍参消息，绝倒治身许鲁斋。
与声之藜阁雨窗夜话二首（清·梅文明）　　七言绝句　押先韵	西窗雨话夜绵绵，触恨缫愁绪万千。谁识灵台一轮月，照人肝胆自年年。
李将军射虎行（清·梅文明）	将军射虎南山中，虎尽射石石火红。归来却遇灞陵尉，将军失气亭上睡。天骄犯塞来胡虏，将军视虏如视虎。诋欺偏遇主家奴，孤负腰间没石羽。数奇失道上所闻，将军死矣谁败论。如今有虎射不得，碧尽将军一腔血。噫嘻！碧尽将军一腔血，将军而生眦亦裂。
关沟道中（清·梅文明）	盘马越关隘，已惊山势雄。及兹入山坳，面面多奇峰。锐如莫邪剑，龛如凫氏钟。翼如将翔鸟，垂如下饮虹。或攒如列星，或迸如张弓。或旋如海螺，或排如衙蜂。偃蹇如懒僧，颓瘦如衰翁。蹲踞如卧罴，蜿蜒如游龙。下肆插地轴，高骞淩苍穷。闟闪无定态，气慑难形容。伟哉造化心，出奇真无穷。飞泉溜深涧，一线孔道通。怪石碎横路，行客愁蚕丛。迤折四十里，天险同函潼。闻昔界南北，十万藏貔熊。棋局一以变，过眼浮云空。锈炮卧衰草，颓衙馀古松。列雉若锯齿，齾齾撼危风。峭壁剔苍藓，战血犹殷红。腐儒慨凭吊，无病何呻恫。清时撤屯守，来往车轨同。在德不在险，此语洵可宗。不如饱看山，狂吟炯双瞳。崖石倘可疥，镌勒声隆隆。
与朱敬斋都中话旧，即以志别（清·梅文明）　　押阳韵	我客古上谷，君侨辽之阳。翁翁者何心，造此离别场。离别徂二岁，忽焉来帝乡。我昨得君书，昼夜以徬徨。轻骑入军都，期君金台旁。君笑为我言，人为天所忙。省亲返南国，觅举来北方。得马复失马，亡羊更寻羊。六月不得息，萍梗随风飏。且喜见故人，一饫饥渴肠。闻言感累欷，对饮倾百觞。姑作十日留，不妨次公狂。或话陶公田，或抚毛生囊。时事或恸哭，旧学或商量。诗或寻旗亭，曲或听教坊。或邀徐孺子（声之），或款张思光（漱泉）。名宰进姚合（东甫），懒仙招吴刚（迪光）。肝肠热如火，嚼冰不得凉。鴳雀处蓬蒿，乃思为凤凰。志意郁不遂，不敢偷太仓。素心四三人，晨夕歌慨慷。嘤嘤求声鸟，萃集旋飞翔。戢戢聚头鱼，堂策呼分行。我续出塞曲，君歌适馆章。握手送登车，黯然同神伤。亦知终有别，胡竟聚难常。亦知别不久，不久犹觉长。岂无寄书邮，不如觌面详。岂无抚尘交，不如知心良。翁翁者何心，造此离别场。愿言互鞭策，努力沛腾骧。更为语黄九（指藜阁），倔强母暂忘。不自弃驽骀，犹堪报君王。彭彭冀野马，会看联镳扬。
连日与同志谈诗率书已意质之（清·梅文明）　　押先韵	前有千古后万年，日月光景常经天。诗家陆离光怪发新意，共此两丸跳荡于云烟。风骚递嬗启苏李，建安正始风骨骞。六朝绮语稍变古，四唐丰格同争妍。二谢庾鲍不复作，横绝一世惟青莲。就中集成杜陵叟，昌黎后起望背肩。元白一变长庆体，储王独擅田家篇。下逮温李暨皮陆，支分派别同涓涓。拾遗古调久绝响，有宋大笔推坡仙。西昆艳体西江派，恶者太过好亦偏。南渡铮铮渭南伯，能包众体寻真诠。万首新诗一腔血，尤萧杨范望不前。元有四家明七子，惟青邱子尤翩翩。本朝蔚起新城老，百家集附蚁慕膻。南施北宋互轩轾，长水一胍羼银铅。乾隆中叶盛袁叟，长城屹立仓山边。偏师攻垒蒋赵作，锋铓烂烂森戈鋋。嗣是厥后百馀载，名家间出非才全。其实各有日月各新意，争门夺户何其颠。渤海尾闾产珊树，泰岱涧底生杜鹃。木有生气竹有节，鸟不喑语花不蔫。太阿出匣掣飞电，焦尾应律无涩弦。便可直追三百蹑汉魏，何况齐梁唐宋之蝉嫣。不专一家乃其大，不求近名乃其传。我辈天赋颇不薄，或古绠短尘缘牵。有时心之所得宣诸口，无论大言之炎小言戋。沐日浴月蓄光彩，祇须自浚灵源泉。功名任运鸟且过，富贵到手虫可怜。但求模山范水乐真乐，无使羲娥笑我如寒蝉。此语非矫亦非妄，鸟飞兔走指誓坚。何当家酝千斛酒，并得郭负五顷田。携朋镇日理高咏，永与日月光景相流连。
