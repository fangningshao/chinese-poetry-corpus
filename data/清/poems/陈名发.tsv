题谢孝子东纬先生侍疾图，用乐府体（清·陈名发）	父兮生我，母兮鞠我。酬答恩慈，百无一可。先生若曰，惟孝则颇（解一）。儿不愿致千金富，儿不愿觅万户侯，但愿长侍父母之春秋（解二）。风雨一庐，父老而病。儿与父母，相依为命。父病儿忧千种并（解三）。一方洞见儿能医，祇为天亲意转疑。陈牲酒，祷神祇，血痕缕缕泪丝丝，回思心骨悲（解四）。小人有母，又为造化小儿苦。手足拘挛两不良，声声愁绝听喔咻。儿手代母肱，儿足代母股。儿在母旁，母疾二分愈。鸡三号，更五鼓，药鼎茶铛终夜伍。人怜一十八年长，儿恨一十八年光阴箭去弩（解五）。人绘先生事，我绘先生心。先生有知，许我知音，此意还质吾江阴（解六）。
