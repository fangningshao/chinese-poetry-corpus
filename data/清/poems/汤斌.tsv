送李子德奉旨归养（清·汤斌）　　七言律诗　押侵韵	蓟门疏雨淡秋阴，惟尔斯行重古今。赋就《上林》才赐第，表陈东掖早抽簪。关河落照乡山迥，驿路鸣蝉野树深。到日高堂应戏彩，御香未散绕衣襟。
饮张尔成少参署中（清·汤斌）　　七言律诗　押寒韵	高斋竹柏漏声残，促席停杯兴未阑。千里风尘惊短鬓，十年供奉忆同官。霜深卫水云帆壮，雪满天雄玉麈寒。北斗共瞻新气象，故人几许在长安？
赠吴湖州（清·汤斌）　　七言律诗　押庚韵	仙郎起草最知名，几载搴帷霅上行。按部雨馀香稻晚，课农花发晓云轻。南宫书画添新谱，李相亭台续旧盟。闻道宾朋常满座，清尊真见古人情。
西来庵赠水斋上人（清·汤斌）　　七言绝句　押文韵	白马西来扫野云，居人谁识旧将军。《楞严》读罢焚香坐，一钵江泉到夜分。
赠李映碧先生 其三（清·汤斌）	向歆嗣经学，彪固续《汉史》。世业重兰台，千秋谁继美。先生令子贤，载笔石渠里。文藻曜朝华，持论平如水。众人惊未闻，庭训实尔尔。余也衰朽姿，追随愧迂鄙。南望东海滨，丹霞明若绮。愿言从执鞭，厕身堂庑底。恨无鸿鹄翼，翻飞平原里。
夏日咏怀（清·汤斌）　　押药韵	初夏朝气清，绿阴映竹阁。好鸟时来集，微风散林薄。养疴丰暇日，坐卧对云壑。图书纷几席，茗碗常间错。偶尔属篇章，怡情志简略。采药支短筇，寻泉踏芒屩。岂曰谢浮荣，明志忠淡泊。抗心怀古人，萧然有真乐。
赠李映碧先生二首（清·汤斌）　　押微韵	早年登朝宁，端笏拜彤闱。抗疏表孤忠，旭日丽黄扉。维时甘陵部，南北势相违。正色两不阿，岳岳世所希。元祐盛名贤，党论多是非。玄黄未息战，国是将安归？唯有哲人在，秉道还识几。石室留谏草，梦回尚依稀。
