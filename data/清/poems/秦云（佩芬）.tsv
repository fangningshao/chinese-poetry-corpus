念奴娇（清·秦云（佩芬））	试灯时节，记人来、传说西湖春好。中有箫鸾天上偶，一样絮才花貌。选字哦花，抽钗刻烛，对影红双笑。易安而后，江东无此才调。可奈碧海人归，红尘梦醒，春谢桃花早。零落琅玕三两纸，旧日伤心词稿。彩笔螺乾，玉牌燕瘦，残月纱橱晓。知伊潘鬓，新来吹白多少。
台城路 题蒋平伯茂才坦韬光纪游图（清·秦云（佩芬））	小红亭子清溪上，绿阶自生秋草。乱竹飘泉，乔松阁雨，如线长江横绕。残星曙早。渐烟火人间，万家青晓。风起潮音，布帆点点出林杪。前尘回首如梦，荒凉苔藓碧，沉没丹灶。钟影沉秋，茶声过梦，猿鹤空山都老。湘帘下了，只一片寒云，晚楼低到。独倚危栏，乱林风自扫。
临江仙 自题海棠菱镜画册（清·秦云（佩芬））	春寒小院刚初起，画帘垂地周遮。妆台浅碧护文纱。海棠带露，红亸凤盘斜。旧日花时人共语，今朝人去天涯。瘦眉慵画鬓欹鸦。恹恹情绪，掩镜懒簪花。
