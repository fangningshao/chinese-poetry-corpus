寒食同江作（清·杜岕）　　五言律诗　押东韵	墓田春草色，花信落梅风。倚槛今朝立，怜君客况同。炊烟微觉冷，酒盏不妨红。莫作焚林叹，荒芜旧绛宫。
赠罗山行僧（清·杜岕）　　五言律诗　押冬韵	一钵罗山下，千针破纳缝。得龛成古佛，扫地种新松。塔院心头住，形骸市上逢。看师行烈日，露顶自从容。
茸城三月同魏宪侄世农作（清·杜岕）　　五言律诗　押支韵	今日不宜饮，愁来何所之。草青犹在眼，云白已多时。懒慢冯驩铗，空濛虞舜祠。牡丹开又落，不忍酹残卮。
甲子八月郎赵客周贞栖宴集宗广文金陵寓斋分韵（清·杜岕）　　七言律诗　押冬韵	廿年离绪几回逢，晓起越南酒味醲。望阙有人攀老桂，避尘何处觅长松。邗关雁叫三江水，秋浦猿呼九节筇。旧事半留词赋在，满江红奏不妨重。
同徐松之登山上人草阁（清·杜岕）　　押元韵	雨余山黛豁，携手问郊原。茗色青于树，花光红过村。爱僧能种菜，礼佛恰窥园。默坐忘酬对，都妇画旨论。
独鹤亭（清·杜岕）	嵯嵯华峤孤，一径下云甸。荒草蔓荆榛，五岳谁能辨。有鸟从东来，大翮异乡县。武功虽尺五，仰视目不眩。圆吭裂层霄，丹顶甚平善。应惜青城游，见困如句践。
