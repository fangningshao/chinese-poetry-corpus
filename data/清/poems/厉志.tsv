登叠石岭望霁雪（清·厉志）	危径盘盘缘细缕，行步圯侧屡跛蹶。绝顶望见天际峰，一一排张如析翟。镂冰错锷森万象，高接彤云暗空白。槎丫老树杂野梅，忍冻作花少颜色。岩流挂玉何纷垂，互与枯藤缚危石。狐兔不出飞鸟尽，茫茫大地无人迹。山中应有素书在，安得相逢羽衣客。
晚步（清·厉志）	芳草已倦绿，老树犹酣青。间径糁细花，晚气失幽馨。群鸣羡禽众，孤赏凄客零。方园不盈亩，一日且百经。认兹双履迹，朝来杳以冥。邻沽足吾醉，清风吹牖楹。
三月二十日同阮林登江心寺塔置酒作歌赠阮林（清·厉志）	江心一塔何崔嵬，七层涌地波潆洄。低飞鸟雀俯丛树，高空云日手可麾。冈峦四面竞神秀，城邑千家环迤逶。夹岸村落置芳甸，荠菜花发堆黄埃。东来春色郁靡尽，絪缊大块为生涯。请君对此开怀抱，酌君美酒倾金罍。宇宙茫茫一炉冶，穷达修短何有哉。当前景物良可惜，岂必人事论兴衰。江头潮生复潮落，须臾变灭迅莫追。浩歌向天天不闻，吹堕空使行人哀。
谢池月夜（清·厉志）	雨霁云色净，天旷月会清。老树列池岸，修阑无人凭。坐拂苔间石，移时微风生。初虫润余渍，暗抱岩草鸣。阴律行未调，细涩无齐声。感我千载念，穆然来中情。胜赏昔所企，高怀今与并。阒寂了心悟，茫然尘世轻。
