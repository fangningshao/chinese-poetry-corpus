望雪山（清·方象瑛）　　五言律诗　押寒韵	未是峨眉境，何来入座看。蛮中晴亦雪，徼外暑偏寒。云散千峰白，霜凝万壑丹。鳞鳞望不尽，指点是松潘。
龙洞背（清·方象瑛）	神龙穿石飞，洞壑昼常晦。人乃捷于龙，盘旋出龙背。摄衣入重云，势与风雨会。危崖千万状，不知始何代。突兀浮图高，纵横屏障大。鳞鬣树千章，泉流吐飞沫。下注不测溪，沉沉气冥昧。倘燃牛渚犀，百灵宛然在。羌山多灵奇，策名此为最。何必御风行，旷然天地外。
七盘关（清·方象瑛）	鸡头关前七盘岭，蚓曲蛇蟠才见顶。氐中又复度七盘，诘屈纡回势相引。层崖邃谷路转通，拾级忽见云霞空。却怪顶触前人趾，不知举膝当心胸。宁心息魄诧奇绝，万里山川风气别。一关中断陇蜀分，羌笛渝歌乍相接。遥望川巴万点明，白云紫雾还纵横。鳞鳞仿佛峨眉雪，不知何处锦官城。北望京华南望越，怀人两地情偏切。今朝身入大荒西，凉风古驿中秋月。
