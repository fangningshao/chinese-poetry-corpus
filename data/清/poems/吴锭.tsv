九月五日初雪（清·吴锭）　　五言律诗　押鱼韵	渐觉重阳近，东篱菊绽初。秋风吹落叶，大雪到寒庐。宋玉悲遥夜，袁安怅索居。乾坤银一片，图画恐难如。
山居寄张星乙（清·吴锭）　　七言律诗　押麻韵	一亩园中半亩花，萧然物外足生涯。吟成白雪难为曲，游遍青山懒到家。傍舍寒松曾驻鹤，当门疏柳亦藏鸦。故人若肯重相访，缸面新篘酒易赊。
宿康子中山亭（清·吴锭）　　七言律诗　押齐韵	君住西山更在西，子孙相继老锄犁。云间贳酒方寻阮，柳下安炉独忆嵇。一枕落花春梦蝶，半窗残月晓听鸡。何当偕隐幽岩上，遍蹑真人万丈梯。
