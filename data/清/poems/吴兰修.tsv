山庄即事（清·吴兰修）　　七言绝句　押麻韵	白云深处古田家，谷雨新晴课种麻。我亦芒鞋间不得，满山开遍碧桐花。
春日（清·吴兰修）　　押庚韵	山村一夜雨，晓来春草生。看水出田原，触物皆移情。东风吹桑林，午鸠杂乱鸣。偶逢邻叟至，依依话春耕。锄耰恐后时，黾勉各有营。我亦守先畴，努力俟秋成。
九日登白云山望海（清·吴兰修）	晓来喜听樵夫语，今日重阳不风雨。出门一笑双瞳青，海色山光净如许。我访白云云忽生，石根缕缕炊痕轻。随风荡漾作波势，似闻万壑流云声。此时海上云亦起，曼衍鱼龙幻无比。吹上螺青不可攀，蓬莱缥缈秋烟里。须臾山海两不分，千里万里同一云。空际有人吹玉笛，骖鸾仿佛云中君。大风西来卷如席，六合苍茫去无迹。倒挽南溟洗碧空，海山寸寸皆秋色。从来过眼如云烟，秦灰汉劫知何年。负郭耕云自怡悦，岂必鸡犬皆成仙。况今中外无戎马，醉后茱萸不须把。四海农夫但望秋，云兮为霖雨天下。
药洲（清·吴兰修）	霸王忽欲求长生，磊石湖上为蓬瀛。尽种琼芝与瑶草，氤氲花药春冥冥。珠阑四面香为幄，炉火自青湖水绿。昼长时唤美人来，曼声细度游仙曲。胡子衣轻爱六铢，紫霞冉冉吹罗襦。却将尘事劳仙姥，从此官家称大夫。阿谁膝上能多记，特敕琼仙领外事。六宫内使皆天人，免死还闻拜恩赐。忽报西头起阵云，干城全倚郭监军。可怜烽火连宫禁，犹自梅檀吁鬼神。浮家几日劳装束，说与仙人应痛哭。刘郎下马作降王，乐范乘舟学徐福。
九曜石（清·吴兰修）	九星坠地化为石，一夜洞庭湖水赤。不胫而走来炎洲，竭尽重趼万民力。子成西角潴为湖，水晶宫殿开仙都。啼鸟丁当春树绿，九华缩入壶公壶。天然九朵芙蓉瘦，时有仙云出石窦。方丈蓬莱在眼前，九转丹成君曼寿。南宫夜燕开金尊，火急军书不敢开。井旁大石忽惊起，众星北走归中原。刘郎一去湖萧瑟，丹炉药鼎真何益。石头寸寸苔花斑，尽是黎民泪痕碧。可怜九点沈荒烟，旧时海水今桑田。何似城西五羊石，摩挲遗泽三千年。
卜算子（清·吴兰修）	绿剪一窗烟，夜漏如何许。碧月蒙蒙不到门，竹露听如雨。独自出篱根，树影拖鞋去。一点萤灯隔水青，蛩作秋僧语。
