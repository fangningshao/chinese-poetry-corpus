怀董缶堂（清·钱廉）　　五言律诗　押真韵	爱尔篇章好，临风见古人。讵无千载目，日益故乡贫。白发惭滫厚，青镫拭蠹频。嗟余亦寥落，执手倍伤神。
饮宋受谷云深草堂（清·钱廉）　　七言律诗　押真韵	何事劳劳苦问津，能安此日是高人。短屏题遍江枫句，小阁呼回好鸟春。率尔到村披素鞸①，便为把臂入林身。今朝我亦渔郎矣，岂必桃源是避秦。
雪中旅怀（清·钱廉）　　七言律诗　押虞韵	飞花点点落轻裾，一树寒梅伴影孤。夜与老僧依佛火，午随清磬入山厨。乡关迢递思黄犬，须发摧颓感白驹。自分不材甘世弃，蒲轮曾诏汉家儒。
闲居（清·钱廉）　　七言绝句　押删韵	闭门静息此禅关，误写斜分郭外山。车马不喧燕市里，松花一枕梦初间。
