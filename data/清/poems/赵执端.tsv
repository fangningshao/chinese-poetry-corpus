奉寄秋谷兄山居（清·赵执端）　　五言律诗　押微韵	闻说幽栖处，全家住翠微。偶同流水出，间伴倦云归。既喜清心迹，还堪远是非。相从空夙约，心事叹多违。
读仲韬东皋集漫题（清·赵执端）	束发慕通达，呫哔二十年。五谷不能分，安知衣食端。瓠叶与槐花，所遇良迍邅。旧业浸以荒，五亩成石田。贤哉北郭生，丘壑甘栖盘。戴笠狎风雨，负耒乘云烟。犯晓腰镰出，斜阳饮犊还。辍耕古原上，长吟秋树前。新诗亦已清，岁功良足观。顾我无所成，壮志徒颓然。愿为沮与溺，耦耕南亩间。
