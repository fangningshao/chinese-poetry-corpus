丁香结 为未婚顾烈女作（清·吴芳）	兰拂清芳，菊垂素影，那容蝶蜂轻逗。待妆台攀折。绣帘永伴，任凄清相守。不堪人去也，花容杳、镜鸾虚负。含芳敛艳，更教甚日，重撚玉手。难又。看袅袅娇枝，休拟彩丝牵袖。柳絮沾风，墙花笑路，从教甘受。谁识香心有主，怎许怜清瘦。拚宵来憔悴，敢惜尘埋罂缶。
阮郎归 寄远（清·吴芳）	东风吹就雨廉纤。慵将针线拈。暗愁多半上眉尖。残灯和泪添。罗帐冷，髻鬟偏。无言且独眠。欲凭清梦到君边，谁知梦也悭。
