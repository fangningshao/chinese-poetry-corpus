漫兴（清·徐湘潭）　　五言律诗　押萧韵	雨过田园静，春风不待招。新泥黏屐齿，软草度裙腰。鸭绿浅深水，鹅黄长短条。村童无一事，赶蝶过溪桥。
寄羽可（清·徐湘潭）　　七言律诗　押阳韵	绝少黄金壮阮囊，底须蒿目叹炎凉。穷非我辈难胜任，诗到愁时转觉强。天下谁为真富贵，吾生端合老文章。梅花不厌空斋吟，肯送春光入院墙。
山居（清·徐湘潭）　　七言律诗　押元韵	茅庐七八自成村，草蔓蟠窗山拥门。地僻久无宾过扰，昼长间与鹤通言。西风晚日翻鸦舅，野水秋田长稻孙。但得优游遂小隐，底须幸苦觅桃源。
夜坐（清·徐湘潭）	寒虫号穹壁，斜月炯虚幔。幽客难早眠，宵景孤赏惯。未雨叶疑湿，不风天转淡。稀星八九颗，错落当户瞰。前村白差差，霜瓦光破乱。大块清绝气，倾泄在夜半。安得伯牙生，冥写入丝缦。
游青原山（清·徐湘潭）	名蓝隐深邃，已近犹无觌。一径循纡回，乱峰森蔽翼。铁立石上松，黛蔚庭前柏。危檐炯金榜，犹是宋题额。觉王殿宇雄，庄严盛功德。缘阶鸽不怖，闻钟鱼就食。天香从西来，鼻受心有得。旁廊转深曲，龙蛇走石壁。颜黄及李相，忠义标心画。呜呼百世下，珍重摹手泽。徘徊此循赏，不觉日西昃。方丈惜一毡，凝神安偃息。半偈参沈沈，一镫明的的。夜来春雨寒，梦破前山碧。凌晨出西阁，祖塔礼幽宅。传闻牛鬼雄，赖此镇狂魄。碧乳泉更奇，顿足通水脉。何人安地轴，一激高数尺。地灵昭异境，兹理究莫测。东冈五笑亭，临渊踞盘石。仿佛三峡桥，怒流奔霹雳。战兢戒徒侣，无使蛟龙获。兹山在吾郡，丛林推巨擘。夜来讲学辈，于此混儒释。两家互有人，各各树坛席。可怜同盛衰，风流今寥阒。倒荆花久枯，五贤祠已坼。我来纵游眺，淹留祇一夕。探胜兴虽浓，怀古情尤剧。不识千载后，知否复此客。
石溪客馆夜坐示诸生（清·徐湘潭）	金溪距石溪，少悭十里途。养疴就邻党，聊复兼授徒。童冠森立竹，朝夕恒相于。岂不念家室，旬月便通书。半生远游倦，息肩中道舒。时有糗鞴入，兼为文字娱。夜深月影高，风厉镫花粗。诸生悉英茂，努力勤经畬。我醉一挥翰，诗律将毋疏。
