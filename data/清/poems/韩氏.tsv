雁字三十首次韵（清·韩氏）　　七言律诗　押东韵	木天怅望愧雕虫，那及天然点画工。小抹淡随寒露立，半横细入浅云笼。三千古碣文谁检，十二高台兴不穷。灏气长空真漱尽，笔端清味积来雄。
偶兴（清·韩氏）　　七言绝句　押阳韵	数日阑珊懒作妆，为乘清兴弄篇章。吟成只用画眉笔，信手书题字也香。
咏盆中松树（清·韩氏）　　七言绝句　押庚韵	偃蹇依然水石清，贞心独结后凋盟。生来不受人攀折，雪共荒寒月共明。
雁字三十首次韵 其三十（清·韩氏）	起草飞从弱水岩，春秋相值语呢喃。人家江浦花封字，使者燕关雪冻涵。天上图书无尺寸，世间笔札别仙凡。殷勤爱煞清虚符，好借轻云画素衫。
