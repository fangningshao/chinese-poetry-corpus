林以善画鹰（清·姚清华）	黄尘卷地风萧瑟，白日晦冥天变色。翻空一鸟从天来，欲飞不飞向虚壁。金眸铁爪锐莫当，卓立风骨森开张。将军猿臂不得控，一时狐兔皆遁藏。曹霸画马兼画骨，此诀流传幸弗失。尔良画鹰同画马，运腕如风笔屈铁。长林月黑阴风号，纷纷妖鸟来林皋。安得此鹰一奋击，的除六合无鸱枭。
弄珠楼题壁（清·姚清华）	骑龙神女踏波去，手弄明珠入烟雾。至今万顷琉璃中，犹有灵光莽回互。我持绿玉杖，身披白蕉衫。来登湖上楼，湖水如钩衔。千年神物不可见，应随云气归巉岩。天风浪浪振屋瓦，倒卷波涛向空泻。灵旗夜半偶一来，醉抱冰轮斫龙鲊。
