述怀（清·何彤云）　　七言律诗　押东韵	平生豪气过元龙，差喜年来战胜功。谈笑已轻黄鹞子，行藏欲问白凫翁。春风杨柳维吟舫，秋水芙蓉理钓筒。回首流光三十载，茫茫今是昨非中。
韩侯岭（清·何彤云）　　押纸韵	漂母哀其生，吕后快真死。咄咄韩王孙，命系两女子。死生事则殊，同是真知己。项王一妇人，却不识国士。堂堂萧酂侯，荐贤意良美。何哉钟室死，一言不为理。惟闻绐入时，祸因丞相起。郦寄卖友人，得毋君倡始。
黑龙潭古梅歌（清·何彤云）	寒潭黑虬老不死，偶向潭中攫云起。雪深霜厚忽僵立，万点骊珠缀花蕊。清芬微动月皆香，古干屈蟠铁难比。天荒地老不知年，仿佛传闻自唐始。唐家铁柱支炎天，荆榛久没蛮中烟。玉斧划断梁益土，冷落又阅三百年。此时灵虬在何处，抱珠想复潭中眠。时平神物再出世，腾拿依旧蟠蜿蜒。从此花开有常岁，岁岁天地春先旋。呜呼！和羹自古须此材，蒟酱乃使西南开。金马去已久，碧鸡不再来。余此一树好枝格，不知几生始修得。莫更踊跃变化入潭中，使我华山昆水无颜色。
