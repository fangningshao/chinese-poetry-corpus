重九后一日汤海秋郎中招宴集万柳堂未赴赋酬（清·陈长孺）　　五言律诗　押灰韵	未免肝肠苦，庄骚一种才。碧萝山鬼语，黄叶酒人来。老屋疏于画，斜阳冷到苔。鸥踪飞不去，惆怅复徘徊。
偕吴秋伊山人咏之登窑台作（清·陈长孺）　　五言律诗　押先韵	万绿渺无际，村边与郭边。山如名士画，秋是酒人天。野径都环苇，斜阳尚咽蝉。登临触乡思，一步一缠绵。
余芳园坐吟香榭作（清·陈长孺）　　七言律诗　押麻韵	亭沼回环绿树遮，吟襟疏散契烟霞。败荷经雨瘦于叶，荒苇摇风凉欲花。落落吾生伤逆旅，茫茫尘事感天涯。幽栖依约清苕好，一桁峰鬟最忆家。
晚步偕莱仙作（清·陈长孺）　　押阳韵	将花未花早稻秀，欲雨不雨秋云凉。老夫心事复谁识，要替乱山留夕阳。
