夜宿刘将军园亭（清·申涵昐）　　五言律诗　押文韵	建纛江东久，将军喜论文。门庭无棨戟，池榭有烟云。曲折堪修禊，风流已冠军。我来方夏日，凉月夜缤纷。
云台画（清·申涵昐）　　押阳韵	云台画，黜椒房，椒房庸何伤？君不见，麒麟阁上将军光！
铜雀台（清·申涵昐）　　押纸韵	铜雀台，分香履，一代雄风长已矣。台上月明，台下流水。
佛骨表（清·申涵昐）	欲佞佛，及于骨。然顶焚指，意在获福。谓可不死邪，佛如不死那得骨？
杂兴（清·申涵昐）　　押删韵	青青岭上柏，移植廊庙间。但能守清操，所至皆深山。疏水卿足乐，逢迎耻厚颜。闭门而却扫，坐卧有余闲。何为长戚戚，徒使鬓毛斑。
