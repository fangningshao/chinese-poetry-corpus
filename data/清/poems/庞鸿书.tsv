和城南渔隐送春诗（清·庞鸿书）　　七言律诗　押寒韵	陈宫玉树倏歌残，怕见飞花阵作团。满院阴浓谁是主，一池波皱讵无干。频将风信从头数，漫与星娥冷眼看。稚笋篱根勤护惜，犹应日日报平安。
莲池望月（清·庞鸿书）　　七言律诗　押东韵	娑罗散影自茏葱，水月相涵妙谛通。世界冰壶归眼底，禅机明镜在胸中。八功德本无泥滓，七宝装宁待斫砻。好与老僧同领略，澄潭证取万缘空。
吴兴刘翰贻以新刊雪桥诗话寄赠作此答谢（清·庞鸿书）　　七言绝句　押青韵	《河岳英灵》炳日星，百年坛坫有遗型。鸡林声价谁重问，收拾都归野史亭。
双银杏歌（清·庞鸿书）	霜林脱尽长风劲，老干凌空势特横。丛祠野岸俯寒潮，对立隐然君子正。或云平仲乃古名，叶如鸭脚森高擎。肌理细密类文木，雕镌裁制最中程。仰观有如双阙列，巨可蔽牛坚多节。肤皴石骨旁生瘿，枝蟠篆势力屈铁。千年灵根逃斧柯，盘郁不啻藏岩阿。若非里社耆年慎护惜，定烦双忠灵爽为总呵。松禅作图下笔迅，咫尺俨如耸百仞。寒林讵必仿李成，枯树应知伤庾信。我来摩挲坐树侧，重披斯图三叹息。图今兴树屹相向，乔木依然令人轼。君不见梁时七桧析作薪，星坛荒秽丛荆榛。又不见红豆山庄化尘坌，野田孤干无人问。独留此树依寒塘，两虬挺角立不僵。栎社未邀匠石顾，岂有黄鹄来翱翔。亦知材大古难用，磊砢犹应为世重。小山之招在何许，更拟作亭效楚颂。举杯相酹仍留连，回看林杪生暮烟。息盦髯叟诗在手，我欲和之写向石之右。
周梦坡得贝叶梵文无量寿经将施诸西湖灵峰寺法藏书来徵诗（清·庞鸿书）	兰台漆书成劫烬，竹简徒闻发汲郡。大秦羊皮韧而泽，海外流传亦已仅。祇园之树森贝多，诸佛成道尝摩挲。异种来从阿耨达，高柯不减必钵罗。写经功德虔释子，彼方初未有侧理。传模梵本礼牟尼，芦为不律叶为纸。华严字母义蕴深，宛转能该一切音。写成诵习托忒语，海潮音遍旃檀林。灵文次第来中土，翻经台开互编组。流支罗什各润色，诸家定本或异诂。初祖西来辟上乘，埽除文字说传镫。竞依高座证密谛，谁向珠林溯结绳。梦坡居士今摩诘，雅爱聪琴与殊蜜。驻足时闻檐葡香，宝盖飞来照丈室。忽从异域得元殊，不啻汉史藏壶卢。秘箧携来有耶舍，真诠译出须昙谟。灵峰连麓呼猿洞，梅花弹彻听三弄。护持大藏庋高阁，珍斯梵夹荐法供。金牛湖上参金仙，宝光应烛兜率天。山中老宿慎保守，好与龙泓补旧缘。
