尼山（清·王尔鉴）	寰中五岳插天起，神龙半隐青霄里。钟灵何地无伟人，毓圣特异尼之址。可知名山不在高，地灵往往生英豪。一自麟书降祥后，众山罗列皆儿曹。亭亭五峰中圩顶，其余四配若引领。青葱环绕文德林，俨然三千七十依坛杏。尼山之尊亦如岱岳尊，那许太华恒霍嵩高与之并。上有中和壑，下有坤灵洞。智源溪水浩瀚流，沿流讨源者颇众。关闽濂洛支派通，大海朝宗百川共。一泓活水千秋澄，谁向智源窥体用。观川亭前石罅如刀劈，一线幽深荒藓积。安得五丁凿破云雾堆，瞥见天光万重辟。西南诸峰拱如屏，五峰上映五老星。当年颜母山头祷，神哉木叶随降升。天生圣哲事岂偶，一山不世钟坤灵。平生是山切仰止，作吏何缘地邻此。只今小憩幽崖前，犹忆春风浴沂水。由来山水清音多，仿佛金石丝竹之声悦吾耳。五峰林密浮苍烟，抠衣未敢凭其巅。
观峄山牧牛歌（清·王尔鉴）	牧儿驱牛晓满峄，群牛乱石横山脊。起者伏者石如牛，卧者立者牛如石。忽然扣角一长歌，南山白石纷坡陀。腰间插斧口吹笛，头戴笠子肩披蓑。醉眠芳草松风下，饮犊归来月在野。借问世上悠悠儿，谁似山中牧牛者？
赠童子张昌（清·王尔鉴）	君不见张氏之子玉一片，四座惊看弄笔砚。蹲身据案用全力，双眸炯炯如掣电。文章气骨峻且奇，格虽未老绰有姿。染翰更能作大字，楷书杜曲早朝诗。尔家九龄饱经史，文陈终古称雄师。尔年九龄已如此，当以九龄期望之。
