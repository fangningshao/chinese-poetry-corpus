给假东归留别子未（清·赵善庆）　　七言律诗　押元韵	抱病人偏忆故园，东归萧索不堪论。张融陆处宁非屋，贾岛穷居尚有村。击筑悲歌醉燕市，敝裘羸马出都门。两年诗酒留连地，回首茫茫欲断魂。
醉题（清·赵善庆）　　七言律诗　押豪韵	苦吟镇日爱风骚，醉后偏矜意气豪。宁诵相如《大人赋》，不弹摩诘《郁轮袍》。矮窗残日排书卷，老屋青春压酒槽。栗里归来耻腰折，凉州那得换葡萄。
荆卿歌（清·赵善庆）	燕丹日夜思报秦，好客不减平原君。朝游燕市伴屠狗，夕入东宫为上宾。感君意气惟君使，函关西向轻生死。片言立杀樊将军，日暮悲歌临易水。易水萧萧疾风雨，渐离击筑声何苦。道旁送者涕纵横，壮士驱车不复顾。图尽须臾见匕首，惊起秦王环柱走。只今犹恨夏无且，英雄功败提囊手。擿王不中置锟铻，事后论人剑术疏。当时谁入虎狼国，自是昂藏一丈夫。
