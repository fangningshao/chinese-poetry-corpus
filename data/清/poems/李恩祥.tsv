观海（清·李恩祥）　　五言律诗　押歌韵	到此我方信，江河一勺多。楼通三岛路，日浴五更波。风雨孤帆远，乾坤万象罗。侧闻天使下，且住问鼋鼍。
乙春大侄来济感赋（清·李恩祥）　　五言律诗　押真韵	池草尚生春，行吟梦不真。空教予有泪，转望汝成人。乡里能安分，亲朋不笑贫。西畴将有事，行矣莫因循。
红豆（清·李恩祥）　　七言绝句　押支韵	小雨霏霏种未迟，春风门外易成枝。祇嫌坐少江南客，惹起相思合寄谁。
