过定远（清·褚维垲）　　五言律诗　押尤韵	十年前事在，驱马此重游。荒草迷残垒，斜阳下戍楼。赤眉余党尽，碧血故人留。判虎台边路，萧条满目秋。
书感（清·褚维垲）　　七言律诗　押先韵	荒村寥落树无边，齐鲁征尘接蓟燕。马蹋寒沙风四起，雕盘大漠日孤悬。登车敢负澄清志，抚髀惭逾少壮年。笑问此来欲何事，朝朝犯晓走霜天。
湖口山行（清·褚维垲）　　七言律诗　押庚韵	春来驱马出燕京，本拟西江取道行。时局休谈王景略，乡园愁赋庾兰成。但逢险阻心宜壮，得免流亡愿已平。三月舟车遍游历，笋舆前去又山程。
晓行即事（清·褚维垲）　　七言律诗　押侵韵	登车残梦续沈沈，寒逐轮蹄料峭侵。枯树著霜疑是雪，远山迎日半犹阴。江南消息愁兵事，蓟北风沙倦客心。只有荒村人最乐，晓驱黄犊出平林。
如许（清·褚维垲）　　七言律诗　押删韵	如许头颅两鬓斑，移文应亦汗尘颜。一春花柳江边尽，三面风涛郭外环。借箸更休谈击贼，读书何待乞还山。旅窗岑寂终朝坐，已是身居吏隐间。
过邳州（清·褚维垲）　　七言绝句　押覃韵	邳州城外远征骖，遍眼风尘世路谙。屈指离家将一月，行程还未出江南。
