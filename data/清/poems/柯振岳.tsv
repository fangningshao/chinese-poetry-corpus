杂咏 其二（清·柯振岳）　　五言排律　押遇韵	宁背孔孟言，不敢违传注。此语虽过激，足袪俗士痼。古来贤述圣，一间待神悟。及其笔之书，所见复非故。忠臣与佞臣，纷纷堕云雾。
读陶诗（清·柯振岳）　　押元韵	天地有元气，而无远作痕。作诗尚雕琢，真意竟何存。陶公五字诗，独得风雅源。高妙出自然，言外复有言。
读国风（清·柯振岳）　　押有韵	《唐棣》解未思，素绚识礼后。有意无意间，妙悟难授受。旁通信可参，时世讵容苟。《雅》《颂》尚铺张，义显不忧蔀。《国风》主谲谏，比兴无科臼。自非大小序，圣人亦束手。毛郑及孔疏，仰若山与斗。郑樵生也晚，私智力攻掊。一唱而百和，涂泽杂妍丑。但涉男女词，概出淫奔口。安得起诗人，一一为之剖。
杂咏 其一（清·柯振岳）　　押侵韵	寒暑变气候，旦暮成古今。蜉蝣与蟪蛄，安知霜雪侵。陶公一世杰，曰予惜分阴。
和周少溪补衣篇原韵（清·柯振岳）　　押麌韵	维天有缺陷，谁与鍊石补。诵君《补衣篇》，幅短情缕缕。万物不自轻，饥寒焉得侮。裋褐虽不完，文彩炳于虎。旷怀白香山，境甘心独苦。大裘庇天下，自命一何古。茫茫千亿身，欲使免终窭。末俗识拘墟，空言笑媚妩。岂知絮以仁，方寸如携取。刀尺制未毕，且复安环堵。补衣一补天，三复为起舞。
耕织图（清·柯振岳）　　押纸韵	中国有圣人，四海皆就理。仁风春台登，弦歌比户是。借问何能然，事从衣食始。维宋宝元初，耕织图垂史。一夫或不耕，受饥可立俟。一女或不织，御寒复何恃。饥寒两切身，岂独民遭否。谁以山水更，厥病中汰侈。鹅鹜余膏粱，后宫贱罗绮。非无恤民心，茫茫隔万里。圣祖暨高宗，天章前后纪。艰难无逸心，剀切《豳风》旨。谁云民隐遐，历历皆尺咫。汗雨想蒿目，机声俨盈耳。粒米与缕丝，忍作微物视。租税亦难蠲，其来辛苦矣。节俭慎持盈，丰穰敢遽喜。既富礼义兴，化行俗斯美。农桑邦家基，金镜莫逾此。我皇黼座陈，万年长顾諟。
读三国志（清·柯振岳）	青虹入殿赤符熄，分裂河山号三国。丈夫济世患无才，有才失身堪太息。当日关东起义兵，只有孙曹足抗衡。坚也横死策夭折，荆州一隅困斗争。阿瞒河洛经营早，袁吕纷如落叶扫。唾手神区旦夕间，吁嗟昭烈依人老。龙蟠凤逸尽飞扬，不谒曹公愿莫偿。号令情知非出帝，虚名谬喜附勤王。就中最是荀文若，帷幄运筹王佐略。为汉不忠魏亦疑，白首子房竟焉托。天下英雄惟使君，地无尺土孰为群。武侯眼自高四海，卓识吾还爱赵云。将军帝室之裔骨，国贼曹操权可寡。大义昭然日月光，俯视余子真鸟兽。纵使偏安阻益州，汉家正统系炎刘。顺逆不论论成败，今古人才貉一丘。
