赠丁翘山（清·姚庆恩）　　五言律诗　押文韵	仰止丁南羽，穷边始识君。清才葱岭雪，归梦岳州云。不俗官难达，多愁酒易醺。疏留辞主帅，春水绿沄沄。
抵丹徒（清·姚庆恩）　　七言律诗　押灰韵	何人重此辟蒿莱，北固南徐想霸才。万顷江光天外落，六朝山色枕边来。波恬八表鱼龙静，云满阡冈草木哀。客里马周谁更识，只同乌帽溷尘埃。
次邢台（清·姚庆恩）　　七言律诗　押萧韵	一望旌旗杂戍谯，寒沙莽莽路迢迢。长虹贯日荆轲水，满马悲风豫让桥。台上黄金能买士，樽前红粉可怜宵。感今抚昔苍凉甚，惟有诗情未寂寥。
新柳（清·姚庆恩）　　七言律诗　押萧韵	千章犹滞绿相招，前度秋风客意萧。吹笛桥边将进酒，凝妆楼上可怜宵。白门词曲黄金缕，红板烟花碧玉条。十五纤腰新宛转，不逢京兆也魂销。
杜村早发磁州（清·姚庆恩）　　七言律诗　押文韵	邯郸何事梦纷纭，醒眼真空冀北群。杨柳绿沈临水雾，蘼芜青拥出山云。一枝殷浩铁如意，十幅羊欣白练裙。不爱美人偏爱酒，陶潜还逊信陵君。
为毛煦初冢宰题毕秋帆宫保遗照（清·姚庆恩）　　七言律诗　押尤韵	麟阁须眉回不侔，丹青迟我识君侯。人皆白发归田老，士已黄金泻水酬。千里觚棱湘楚节，十年风月灞陵秋。买丝欲向灵岩绣，翠嶂藏书字字愁。
与张朗帅同作（清·姚庆恩）　　七言律诗　押文韵	孤鸿啼月不堪闻，葱岭榆关障宿氛。漏网尚稽铜马贼，射潮遥忆水犀军。才如白傅犹沦落，手缚乌孙告大勋。烟水五湖原有约，让人凭吊望诸君。
沔阳州（清·姚庆恩）　　七言绝句　押尤韵	景唐杰阁汉州舟，佳气葱茏据上游。一叶蒲帆三尺水，东风吹过沔阳州。
许州题壁（清·姚庆恩）	敝车破笠抟风沙，襄许历历情如麻。树云四面绿压地，黄莺一声春无涯。忽见人家在坡底，闲向青山傲朱邸。俗尘常垢奔波人，那得洒然山雨洗。
