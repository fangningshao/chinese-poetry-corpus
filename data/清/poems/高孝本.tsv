登华山三首（清·高孝本）　　五言律诗　押尤韵	万古神灵岳，三峰镇雍州。首阳曾北裂，星宿此东流。台驻轩皇跸，天垂白帝旒。行携九节杖，长啸访丹丘。
赠王山史先生（清·高孝本）　　五言律诗　押文韵	紫气行看近，重重岭上云。山尊秦二华，名重汉三君。独鹤亭初到，如鸾啸乍闻。欲依张楷市，可许一廛分？
鹿忠节公祠（清·高孝本）　　七言律诗　押庚韵	自是胸藏十万兵，提戈出塞事无成。庙堂不惜封疆坏，门户惟知水火争。辛苦四年随相国，仓皇一死殉危城。白扬风急祠前树，犹作金戈铁马声。
没字碑（清·高孝本）　　押支韵	山巅树石表，雷雨终不欹。扪读了无字，传是秦皇碑。东封铭功伐，曷诏丞相斯。或云藏金策，石函外覆之。亭亭霄汉间，观者徒然疑。祖龙昔多诈，兹意谅可知。六籍既已燔，焉用文辞为？将以愚黔首，徒令万古嗤①。
