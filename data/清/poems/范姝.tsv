闻蟋蟀有感（清·范姝）　　五言律诗　押侵韵	秋声听不得，况尔发哀吟。游子他乡泪，空闺此夜心。已怜妆阁静，还虑塞垣深。萧瑟西风紧，行看霜雪侵。
浣溪沙 月夜怀延公夫子（清·范姝）	庭竹潇潇弄晚风。月光如洗露华浓。瑶阶花影自重重。非爱良宵清不寐，因怜归燕思无穷。夜深独倚画楼东。
风入松 秋夜（清·范姝）	金风析析绕窗前。梧叶舞翩跹。空阶蛩语无休歇，不由人、无限凄然。天上月明如洗，桂枝影堕疏檐。砧残漏永如年，宝鼎喷馀烟。琵琶冷落无心拨，为闲愁、常锁眉尖。这苦向人难诉，还来题上花笺。
夏初临 药名闺怨，和周羽步（清·范姝）	竹叶低斟，相思无限，车前细问归期。织女牵牛，天河水界东西。比似寄生天上，胜孤身、独活空闺。人言郎去，合欢不远，半夏当归。徘徊郁金堂北，玳瑁床西。香烧龙麝，窗饰文犀。稿本拈来，缃囊故纸留题。五味慵调，恹恹病、没药能医。从容待，乌头变白，枯柳生稊。
