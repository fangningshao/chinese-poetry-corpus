采石矶（清·尤珍）　　五言律诗　押微韵	李白昔醉酒，曾游采石矶。矶流一何急，弄月不知归。山树色犹古，江涛声未稀。我来怀胜迹，怊怅对清晖①。
寄家信（清·尤珍）　　五言律诗　押阳韵	落日苍然远，浮云天际翔。潮声何处发，今夜宿江乡。有客归吴会，封题寄八行。明朝渡江去，烟水正茫茫。
邺都怀古（清·尤珍）　　七言律诗　押虞韵	风流佳丽魏王都，忆昔雄豪创霸图。邺苑人空花自落，铜台伎散鸟争呼。五官事业埋荒陇，七子才名付酒垆。惟有漳河东逝水，年年春涨浴飞凫。
夜坐（清·尤珍）　　七言绝句　押支韵	花影忽移知月上，树梢微动觉风吹。不看北斗天边近，只道家园夜坐时。
遣兴（清·尤珍）　　押庚韵	春风吹庭树，渐见绿叶生。众鸟引雏出，翩翩飞且鸣。鹍鹏及雀蛤，物类善变更。惟人独不化，感叹谁能平。万事天所命，达观息群营。思游五岳遍，入海登蓬瀛。浩荡乘天风，吾将从此行①。
东轩遣兴（清·尤珍）　　押真韵	顾此明月下，慨然思古人。古人不得见，世远久失真。独留诗书在，千载如有神。诵读思尚友，风期遥可亲。毋为守章句，兀兀徒苦辛。
简郑山启（清·尤珍）	闭关屏人事，悠然习琴书。春色从天来，梅花发庭除。眷言同心友，音尘一何疏。道里岂云远，咫尺东西居。日暮方停云，好风吹敝庐。中庭望明月，伫立空踟蹰。
题浯溪摩崖碑（清·尤珍）	有客示我《摩崖碑》，一幅之广径丈围。观者动色共叹赏，高文大字何瑰奇。忆昔天宝禄山叛，长驱铁骑蹂京畿。至尊仓皇出奔蜀，太子灵武誓六师。祸乱方殷以权济，苟不帝制众志离。乃践大位命诸将，收东西京不逾时。奉迎还宫就尊养，尧禅舜让两得之。漫叟夙推老文学，濡毫撰述《中兴碑》。鲁公笔力有神助，大书深刻青山陲。其后上皇在西内，张、李交煽思倾危。奠定社稷诚大孝，何乃晚节晨昏亏？碑铭当日纪盛事，惟有扬颂无微词。题碑后者为涪翁，其诗未免多刺讥。读书论世志未逮，摩挲古迹空嗟咨。
