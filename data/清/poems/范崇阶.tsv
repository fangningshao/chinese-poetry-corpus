哭汪仲房（清·范崇阶）　　五言律诗　押支韵	悲极转无泪，情深难措词。拌将成永别，恨不早相知。慧业原非福，天心我亦疑。囊中遗稿在，忍读古人诗。
舟次无锡（清·范崇阶）　　五言律诗　押尤韵	山影落篷背，苍然满舵楼。千樯撑晓色，一塔界中流。市聚城犹远，天高霜自浮。惠泉清可掬，吾欲写吾忧。
秋白有皋亭看花之约先一日邀至东茧（清·范崇阶）　　七言律诗　押青韵	一棹延缘溯远汀，东风吹面酒初醒。涨平草色沿堤绿，雨过山光绕郭青。别墅遥通多废埭，野桃才放映茅亭。桑阴日暖将成幄，想见幽人户昼扃。
寄怀小颠上人万峰山房（清·范崇阶）　　七言绝句　押蒸韵	萧条板屋一龛镫，剩有袈裟典未曾。昨夜瓮头应醉倒，满山风雨卧诗僧。
壬戌夏六月十四日赵菊潭胡秋白朱间泉孙秋风屠琴坞殳积堂拂尘庵雅集（清·范崇阶）	银潢未西倾，倒挂橐驼岭。森严岚气逼，深树黑无影。明月如相寻，朗朗出松顶。科头坐其间，人意与山静。潮声龛赭来，破屋小于艇。有客吹铁笛，声与江潮并。高梧近十寻，老竹瘦千挺。澹忘遗物我，语妙杂醉醒。诸君学道人，那不惜光景。清磬出疏寮，逃禅发深省。
