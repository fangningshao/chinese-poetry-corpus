柳梢青 寒食（清·叶翰仙）	风捲帘旌。人凭曲槛，燕语雕楹。扑蝶时过，踏青期近，何日新晴。雨馀花满春城。望几处、朱门柳萦。最好韶华，今朝寒食，明日清明。
柳梢青 帘波（清·叶翰仙）	旭日晴烘。低垂一桁，钩影玲珑。仍不笼烟，未能卷雨，祗合遮雨。湘纹叠叠重重。看卷处、縠痕漾空。窗下疏灯，花间微月，一样朦胧。
菩萨蛮 月夜（清·叶翰仙）	冰轮涌出明如镜。湘帘隔断梧桐影。何处玉箫声。吹来隔院闻。寒虫鸣玉砌。人静重门闭。小簟夜凉生。罗衫薄不禁。
南乡子 闻雁（清·叶翰仙）	万里织罗云。断续天边一雁鸣。试问新秋曾带未，声声。不管离人不要听。入耳韵偏清。枨触闲愁梦不成。我亦天涯同作客，飘零。已过江南第几程。
