冬日杂咏（清·金渐皋）　　七言律诗　押寒韵	日日愁仍揽镜看，楚人憔悴尚南冠。力微不任施横草，论定终当待阖棺。元亮晚途甘石隐，孔明早岁本龙蟠。救时事来须经术，莫遣苍生笑谢安①。
邗江（清·金渐皋）　　七言律诗　押支韵	画舸南游锦缆移，垂杨空有万条垂。二分明月仍今夕，十里珠帘异昔时。回望乡关迷咫尺，频年踪迹愧支离。可怜杨子桥边水，只与征人照鬓丝①。
秦淮女郎卞云装侨居半塘，八九年前曾过一面，比来湖，上见其案头有吴梅村诗册并虞山老人和章，寻览情词，不无今昔之感，因窃取二老意并云装近事，檃括成诗三首（清·金渐皋）　　七言律诗	芸帙缃函系所思，玉人郑重远相携。闷来只仗琵琶写，说处仍防鹦鹉知。破镜刀环寻旧约，琼枝璧月费新词。莫嫌大雅凋零尽，犹有春风属扫眉。
