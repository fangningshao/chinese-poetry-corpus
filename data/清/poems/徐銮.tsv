戚砥斋先生检书图（清·徐銮）	丈夫生不能校书天禄阁，枯坐一毡徒碌碌。蝇钻蠹蚀自年年，砚墨磨人放声哭。砥斋先生世守经，楹书手泽都能读。撑肠锦绣五千篇，压架琳琅三万轴。百城坐拥亦足豪，况此便便不负腹。饥来驱之出门走，疲骡偃蹇行驰逐。从此嫏嬛系梦思，校仇手自编书目。遗经自古胜籯金，差幸砚田岁不恶。吾友尘仙善继志，经史如瓶翻水熟。一门师友证渊源，两美丰凶擅谷玉。相见殚精下董帏，咿喔书声出老屋。无端鼙鼓动地来，燎原一炬谁能扑。心付昆池劫后灰，嬴政焚时无此酷。噫吁嚱！凡物有聚必有散，自古盛衰如转毂。祇今留得画图看，犹见当年富储蓄。披图展视重吁嗟，有书能读宁非福。我亦年年事远游，长剑在装笔在橐。案头册籍久飘零，断简丛残鼠生簏。悔不编成几卷书，惟对此图长局足。
