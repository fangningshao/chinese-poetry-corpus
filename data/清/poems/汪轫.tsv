斯园留别雷东甫正甫（清·汪轫）　　五言律诗　押支韵	鸡黍乐高会，行人多远思。策车当此别，前路复何之。涧水有归日，山云无尽时。板桥难竟度，心在绿杨枝。
关山行（清·汪轫）	关山秋草风萧瑟，戍角悲笳听不得。月照征人望远心，霜吹暮马苍黄色。黄云黯黯没金微，万里无人一雁飞。故乡此夜寒砧泪，尽入沙场战士衣。
调琴引（清·汪轫）	玉虫光薄钗头冷，秋雨秋风弦上紧。十指踌躇凤不飞，蟪蛄声咽芙蓉醒。金徽无语歌未稳，相思满镜凋铅粉。暮云寒破出高庭，五更一树秋红陨。
古意（清·汪轫）	朝阳入洞房，春气吹花暖。一心托明镜，照人光不满。三岁刺双鸾，神态尽委婉。宁辞针线劳，而使华翎短。
湘灵曲和子载韵（清·汪轫）	湘娥一夕泪，化作千年雨。风吹洞庭秋，月照香兰语。渺渺白波生，神弦咽灵绪。玄鹤立青松，高唳刷癯羽。苍梧起素云，帝子游何许。夜夜鼓瑟声，愁杀江头女。
