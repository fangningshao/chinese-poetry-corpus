咏史（清·靳荣藩）　　七言绝句　押删韵	大凌河水接雄关，啼笑相逢并马还。李广何庸重对簿，天留陷阱待清班。
圣泉寺歌（清·靳荣藩）	圣泉古寺烟波里，规矩双亭凌空起。怪石㟏岈吐幻云，游鱼拨剌跃清水。忆昔巴渝太守贤，佐以司马沧州李。公余飞盖时来游，指点亭台赋燕喜。太守迁擢感沧桑，司马青衫欲断肠。荷叶田田留败苇，雕栏曲曲剩方塘。矩亭零落规亭改，空余佛刹尚爽垲。载酒宾从旧已非，种桃道士竟谁在。我来信宿向寺中，蒹葭苍苍万事空。君不见池上生祠今非昔，已写汉前将军额。
金莲花歌（清·靳荣藩）　　押歌韵	龙门边外缘陂陀，芙蓉菡萏交枝柯。妍如重台滴早露，洁如百子凌清波。脆如并头晓日映，正如千叶春风和。却看黄中通理吉，才知不是寻常荷。忆昔金源绍耶律，行宫帐殿俱嵯峨。肇锡嘉名曷里改，金枝玉叶原非讹。莲曲新翻白羽起，莲杯既醉朱颜酡。遂令此花得所遇，史臣载笔为编摩。五百年来岸谷异，祇随塞草缘山阿。退之无繇咏玉井，子安不复谣黄螺。夙闻五台此花盛，裕之游赏曾吟哦。曷为塞垣竟寂寞，春风秋雨长蹉跎。讵比为镫送子直，奚知作烛随东坡。名花如旧世代远，田父樵子相诋诃。我谓赏花纪史册，已留名字辉羲娥。汗青缃绿自可贵，纷纷赋颂何足多。愿以此诗为花慰，见者应复来游歌。名花闻之似解语，风前摇曳常娑娑。
池上一首呈愿东岩（清·靳荣藩）　　押沃韵	雨后水苔生，与岸同一绿。柳丝覆其上，翠影繁以缛。池中水荭花，下有群凫浴。雅不与鱼争，各随性所欲。是时偕我友，共坐论心曲。濠梁岂在远，妙理斯亦足。天趣日日新，古谊以相勖。
