送别陈其年（清·冒褒）	城角苍凉夜如水，江干北风一千里。故人驾言欲遄征，薄暮呼童具行李。慷慨握手出城隅，欲别不别歌《骊驹》。酒酣相顾各叹息，仰天熟视西飞乌。须臾月落孤城堞，茫茫万里江涛叠。挥手河梁归去来，孤帆六幅轻如叶。吁嗟聚散何太悲，人生自有别离时。去年惜别寒江畔，今年又作送君词。君归勿复伤迟暮，世人谁爱扬雄赋。铜官山头百草枯，好向霜天猎狐兔。
