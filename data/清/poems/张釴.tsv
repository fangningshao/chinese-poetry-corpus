闽中九日寄吴中诸兄弟（清·张釴）　　七言律诗　押灰韵	海天万里独登台，佳节空嗟白发催。愁绝雁声从北至，苍然秋色自西来。霜清乌石蛮烟豁，潮落金崎越艇回。遥忆故园兄弟在，几人同把菊花杯？
月夜黄姑滩露坐简山中一二知己（清·张釴）　　押梗韵	明河争无波，憩息爱幽境。良游值杪秋，佳趣心各领。颓阳匿馀晖，微月扬清景。草中僧独归，烟际钟初静。霜林飒有声，风壑悄多警。怅与赏心违，长谣一延颈①。
