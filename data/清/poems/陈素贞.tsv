菩萨蛮 饯湘友侄（清·陈素贞）	井梧深掩苔痕碧。画阑同倚看新月。转眼别愁生。妆楼锁夕阴。秋光刚过半。人与秋俱远。来岁值中秋。还期续胜游。
蝶恋花（清·陈素贞）	槐柳荫浓庭草碧。阑雨梅风，又过端阳节。悄倚纱窗人远别，石榴枝上闻啼鴂。何事天涯成久客。盼断鳞鸿，迢递音尘绝。开遍珠兰香满室。笛声吹落梧桐月。
虞美人 春去（清·陈素贞）	东风吹梦浑无迹。芳径苔痕积。一帘飞絮正愁人。寂寞红芳，深护绿荫新。凭栏惆怅春何在。顿觉流光改。饯春时节几多愁，遥指吴淞，天际盼归舟。
一丛花 湘友侄手掣金粟钗见赠，以此酬之（清·陈素贞）	湘帘才捲晓风轻。芳径嫩寒生。绿窗人起铢衣薄，倚妆阁、无限幽情。金粟正开，和烟带露，剪取一枝馨。蛮环雅制最玲珑，巧样更翻新。攒成宝钿馀香沁，恰相称、斜插鬟云。点上湿萤，飞来瘦蝶，秋思十分清。
