采茶歌（清·许观身）	采茶早，冰芽小。采茶晚，绿云满。顾渚蒙顶春风多，女儿连袂来山阿。惊雷之莱吉祥蕊，社前细雨连番过。抽芽纤纤嫩于玉，绿痕瘦比蛾眉绿。山厨欲焙逢禁烟，限期只恐头纲促。茶纲作贡自年年，寒食清明断雪天。制得密云龙小样，君谟搜取入茶笺。公家榷茶问茶户，上品缄斟奉官府。此时但解嗜茶甘，此际谁知采茶苦。今年叶卷芽枯焦，恰值三春少雷雨。荈园早晚偿茶租，田间菜麦还乾枯。
