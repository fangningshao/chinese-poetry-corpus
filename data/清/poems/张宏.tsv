台湾八咏（清·张宏）　　七言律诗　押真韵	激荡飞流白似银，苍茫烟树绝纤尘。舟横两岸楼相对，风正孤帆月一轮。远近行人争渡口，东西归鸟歇鲲身。城头吹角音偏异，还听猿啼酸更辛①。
台湾八咏（清·张宏）　　七言律诗　押青韵	渔舟杂沓傍沙汀，灯影参差照北冥。旷野但看光烨烨，远山能辨色青青。天边荡漾非关月，水际熹微似落星。到晓尚馀红惨淡，莫疑宵烛放宫庭①。
台湾八咏（清·张宏）　　七言律诗　押阳韵	风和春暖水流汤，鹿耳雄开天一方。疾捲沙堤成白练，横冲古岸作潢洋。扬帆伐鼓争先进，撒网拖鱼自列行。过客纷纷皆冒险，利名牵惹到岩疆①。
台湾八咏（清·张宏）　　七言律诗　押先韵	鸡笼岩壑各争妍，雪积光摇庾岭然。日映鳞鳞铺玉屑，鸦飞点点拂云笺。参差石面千层白，高下林梢一抹烟。清兴此时已不浅，何须秋夜月流天①。
台湾八咏（清·张宏）　　七言律诗　押寒韵	云收雾捲水漫漫，天末曈昽渐吐丹。销铄千条穿白浪，琉璃万顷涌金盘。荧光波撼难成片，赤沫鱼□可作团。莫道扶桑相隔远，升沉明晦得同观①。
台湾八咏（清·张宏）　　七言律诗　押麻韵	夕阳摇曳紫金沙，西屿含霞景色奢。彷佛浓林成火树，依稀清涧斗龙蛇。光拖陌上如横锦，影射天边似散花。遥望飞鸦疑杜宇，顿教万物尽生华①。
台湾八咏（清·张宏）　　七言律诗　押庚韵	谩言游赏四难并，涛听斐亭接远声。车马飞奔连夜发，蛟龙出窟带山倾。潮平犹作松林吼，风净还疑草木兵。喧聒此时殊不已，轰轰岂止一牛鸣①。
台湾八咏（清·张宏）　　七言律诗　押虞韵	乘兴登台望四隅，海天莫可定嬴输。黄云浩淼离还合，苍霭微茫有若无。楼市结来成幻景，团圞涌出映方壶。渔人罢钓沙滩上，换酒归时招复呼①。
