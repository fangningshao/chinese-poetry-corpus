唐颓山雨后晚眺（清·张浤）　　五言律诗　押庚韵	倚眺唐颓阁，晴光四野生。残云留树湿，斜日射山明。江色连天色，歌声杂橹声。徘徊鱼磬里，新月向人清。
山居赠张石帆处士（清·张浤）　　五言律诗　押文韵	数椽空谷里，地迥绝尘氛。采药迷归路，看山踏乱云。杯倾松上露，饭煮水中芹。不识人间事，悠游麋鹿群。
姑苏怀古（清·张浤）　　七言律诗　押支韵	金阊系舫独探奇，虎阜登临落照时。天外有湖归范蠡，山中无客拜要离。杜鹃红染贞娘墓，杨柳愁深伍相祠。响屟廊中人化土，尚留新月认蛾眉。
泊表诚寺（清·张浤）　　七言律诗　押豪韵	茑萝寺外草萧萧，流水门前昼夜号。苔蚀残碑封瓦砾，烟埋古殿剩松涛。一杯麦饭同光武，三尺铜花类汉高。莫叹此间荆棘满，钟山陵上亦蓬蒿。
