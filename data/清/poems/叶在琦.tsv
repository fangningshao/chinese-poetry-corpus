题林文忠公京师日记（清·叶在琦）　　七言律诗　押先韵	沧桑胡变为人迁，终古蓬瀛在日边。远想严徐供奉盛，犹居李郭中兴前。委蛇初若无奇节，忧乐于时属大贤。自省虚庸曾窃禄，后生坠涕读兹编。
病间独坐寄默园（清·叶在琦）　　七言律诗　押真韵	负尽流光又过春，窗前夜雨绿荑新。堪怜丸药心情细，乍可翻书卧起频。扁鹊视人当未病，维摩贤我是无身。年时任率何须悔，莫向东风枉自陈。
和珍五同年汉上见怀（清·叶在琦）　　七言律诗　押寒韵	倦客心情未耐官，蹉跎弥觉去乡难。十年泥爪如过梦，此度参商最损欢。在树嘤鸣殊可感，解装食息得都安。雪残新见庭柯绿，怅倚黄昏独自看。
去年今日诗（清·叶在琦）　　七言绝句　押支韵	去年今日犬台上，纱縠禅衣造膝时。岩阶岂无群獬廌，凝听清禁漏声迟。
奉寄献恭叔父（清·叶在琦）　　押尤韵	寒澌缓缓回春流，闸河不任浮轻舟。空斋腊去六十日，短梅疏花为客留。梅花留客看春雪，三月西湖有此不。浙中山水夙缘重，官辙过处皆曾游。昔来趋庭不谒郡，潇洒题诗八咏楼。今来下车谕父老，邻邑人识新君侯。中年最乐奉亲事，况自官舍涓兰修。愉愉门内涤牏器，善气已动舆人讴。琦也弱岁从诸父，僧院镫火春徂秋。栖鸦暮满窗外树，斜月照见低枝樛。依稀此景但畴昔，辗转人海嗟萍游。新岁岭外有消息，阿叔奉檄归梧州。仲兄匆匆别数月，踪迹尚滞藤溪头。惘然当别念家事，未敢孟浪干时忧。都门送人已屡屡，居者不去宁无求。颇思十亩有收获，胜似朝市为身谋。高堂康健慰游子，宁赡邸费无归休。亲慈自望可树立，力薄欲进途无由。求才正亟汰冗长，太仓鼠雀能勿羞。还家温清帅群季，何有郁郁思八驺。
盘江铁索桥复成寄安义蒋镇军炳堂（清·叶在琦）	潜蛟生角隘潭穴，击水飞行越危岊。浮槎木石互撞㧙，严隒冲波半偏裂。长虹战衄失首尾，波落江心见丛铁。二三残絙远可数，窸窣犹鸣阴雨节。江流入夏悍且深，朅来一苇愁行人。蹑空讵有鞭石手，駴目更甚缘橦身。健儿触险尔勿矜，善泅常遇龙蛇嗔，衡流赪尾坐太息，延颈望有仁人仁。觥觥镇军顾我语，期我重来兹役举。千金之诺果如响，万口同讴固其所。峰回一转见栏楯，耸碧流丹映烟雨。导行一骑已欣欣，方驾群驺相衙衙。炉锤百炼力无惴，沤泡万钉巧能补。众材骈列直中弦，巨缆下垂句若股。谛观颇识巧工精，小憩都忘行役苦。当年当辙弄螳斧，捣穴偏师絷穷虏。飘飘大纛自舒卷，如此釜鱼何足武。牙门分筦般输籍，次第庀材料山泽。澜沧之制今宛然，更念西征恢旧驿。纪功莫忘奢香名，访古欲搜庄蹻迹。要令千里通滇池，亭堠画一悬旌旗。建牙出为方面守，古有举者勿废之。利民岂必创奇绩，凿空不若培其基。铁官矜贵铁政急，欲健元气忘疮痍。知君默默用此意，实事求是良可师。暄妍共爱山姜笔，小李画图纪风日。灵蠵赑屃能驮碑，深镌傥取吾言质。
林赞虞丈出守昭通过黔赠别（清·叶在琦）	长孺忠鲠臣，卧治典一郡。帝重二千石，择贤出邦宪。况轸边氓穷，宵衣廑清问。乌蒙硗瘠区，百产阙转运。比年累歉收，妇子乏馈餫。流亡入邻疆，风雪挟敝缊。颇闻今兹秋，可无颔顑恨。况又五马来，襦裤振贫困。吏人畏直声，屏息戢豪健。猺猓皆家人，睢盱听明训。政成召和甘，寒暑泯咨怨。春风苏枯壤，吹万有宏愿。崇朝天下霖，兴云自肤寸。姎徒岂敢私，俯首节旄建。实事副大言，乃不愧拜献。谁云儒术迂，卑之勿高论。
