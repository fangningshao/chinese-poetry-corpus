送友之长沙（清·何焯）　　七言律诗　押侵韵	怜君独向此江浔，把手河桥泪不禁。匹马西风千里别，一杯浊酒百年心。云开湘水横孤雁，日落荆门起暮砧。旧是贾生迁谪地，可应吊古动哀吟。
哭毛斧季（清·何焯）　　七言律诗　押侵韵	叹息老成俄向尽，相从较晚恨还深。钱冯旧学偏能说，苍雅遗文苦用心。阁上掩书仇未毕，门前载酒好难寻。生存残简亡来借，自古同悲匪直今。
金陵怀古（清·何焯）　　七言律诗　押庚韵	寥落寒云蔽旧京，歌残《玉树》听凄清。并无铁锁沉天堑，遽见金舆出石城。一马尚能龙变化，千门谁使草纵横？乌衣巷陌寻常在，可是夷吾浪得名①？
将南归题旅舍壁（清·何焯）　　七言绝句　押支韵	江上春生归已迟，栖栖九陌竟谁知。一竿自断鲈乡老，不用刘生五字诗。
拟古（清·何焯）	涧松自亭亭，山苗自离离。苗及三时实，松乃千岁姿。谁愤苗据高，谁惜松处卑。殖苗在松下，生恐复不宜。岁寒松独当，岁改苗又昌。松身渐为龙，松材中明堂。天意自有钟，地势本可忘。苗乎勿乱莠，亦得升秋尝。
庭柏旱久色悴漫赋（清·何焯）	列纛本长青，颇讶杂黑黄。虽云异彫落，黯然多不扬。岂伊渴天泽，姿貌摧昂藏。应坐旱尘封，莫听劲色彰。严风凝霿雾，挂树繁晓霜。日出但微泫，安能发故光。何时甘雪尺，高檠射深窗。翳霾尽漱浣，豁见翠凤翔。北岭苍髯身，凌寒皎相望①。
