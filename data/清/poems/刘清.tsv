道光壬午五月自曹镇任奉命致仕返黔俶装将行赋长句四章敬以纪恩兼用志别（清·刘清）　　七言律诗　押删韵	卅年冒宠玷朝班，诏许全家返故关。善饭尚夸身手健，恋恩先怅鬓毛斑。年来衣食皆天赐，老去林泉得自闲。万里栖霞知好在，只愁无计买青山。
月夜宿云门寺（清·刘清）　　五言排律	攀萝陟层峦，投宿远公宅。众鸟不闻声，悠然夜方寂。一规月破云，流辉照虚壁。萧萧松影寒，皎皎山光白。蛩号露草清，猿啸烟林碧。我心素爱间，此来惬所适。逝将谢尘烦，永伴栖元客。
偶书（清·刘清）	愁是秋所成，经春偏愈剧。耿耿有物存，驱之寡奇策。虽或听流泉，泉声更凄激。思欲凌风翔，而不生羽翼。庶几学神仙，聊用展胸臆。
