丙寅除夕（清·伊福讷）　　五言律诗　押阳韵	鼎鼎复堂堂，流年亦太忙。惊心来不已，弹指去何乡。且喜镫如月，休歌镜有霜。团圞小儿女，欢笑劝椒觞。
初寒（清·伊福讷）　　五言律诗　押元韵	霜余风力紧，池水见冰痕。落叶聚空巷，饥乌投远村。杯深山酒薄，火细竹炉温。病客将寒菊，萧然日掩门。
次韵车宜年民部感春诗（清·伊福讷）　　七言律诗　押支韵	花半阑珊月半规，车轮无恙竞刀锥。梦中亦觉生三耳，画里焉能斗十眉。雁到春来翻北向，鹏须海运始南为。何当载酒横箫去，风雨荒山读断碑。
寄台湾巡使六给事（清·伊福讷）　　七言绝句　押文韵	东华尘土应怜我，南海烟霞尽属君。惆怅暮春好时节，白沙红树草连云①。
次韵查俭堂主事移居（清·伊福讷）　　押先韵	墙角几叠倪迂山，高檐冷滴松梢烟。市南屋宇苦喧隘，此间气象何萧然。左桐右竹蹊径别，顿令杖履疑林泉。平台三面敞虚碧，隔城翠霁浮晴川。飘风偶送市声远，飞尘不到苔阶前。主人习静悦幽赏，聿来正值初寒天。瘦藤倚石霜色老，文纱卷日晨光妍。位置家具各得所，依稀风趣思南田。初白移居富吟咏，佳话传自康熙年。琳琅继和复今日，玉峰交映增便娟。三径已迟求仲至，一榻应待徐生眠。层轩看月树入画，石栏点笔人如仙。何必山亭与涧户，自无俗状能攀缘。第五桥边夕阳路，临风载诵《停云篇》。
故友音布字闻远又自号双峰居士工书嗜酒往往不与人书其所善虽弗请亦与也以故多所不合竟以诸生老板桥郑燮为长歌以哀之词旨悲怆余读之深慨夫故旧之存殁为作是歌（清·伊福讷）	吾乡书法双峰豪，藏帖千本如屋高。摩挲寝食四十载，镕铸昔哲神嚣嚣。平生爱友兼爱酒，酒酣始肯挥霜毫。笔圆墨润腕肘活，往来如运庖丁刀。楷法端庄杂流丽，九华春殿金环摇。草书怪变莫方物，规矩巧随风雨交。云屯海立露蛟蜃，巨石大木趋波涛。观者屏息不得语，甬道九绝神兵鏖。欻然却立更呼酒，纸上余力犹腾跳。长安城中贵介子，高车大马行相邀。等闲只字未易得，笑谓卿辈非吾曹。琳宫梵字偶独往，要寻残碣窥前朝。沙弥衲子喜一至，争煎佳茗沽春醪。解衣磅礴数十纸，戏拍僧顶如空瓢。晚游西园号老友，闻远晚年游康邸①，葛衣竹杖从逍遥。西园宾客多隽雅，一一心折同下僚。相赏独有板桥郑，酒场棋墅恒连镳。歌呼尔汝任所适，非云名士矜高标。板桥作字自奇古，衾被画破多吴绡。章草篆籀随手掇，懒同时辈为推敲。喜共双峰遇都下，韩陵片石尊琼瑶。戏鸿云鹤互倾倒，家鸡野鹜由诋嘲。即今双峰墓木拱，荒原冷落迷蓬蒿。犹复长歌致深慨，凄音激越兼《风》《骚》。寄我一篇寒月夕，烛花如豆荧虚寮。命儿细读再三听，涔涔老泪垂青袍。独鹤无声斗杓转，百灵下集云旂飘。怀人感旧渺何极，有酒难向霜空浇。嗟乎双峰已矣板桥远，使我白发空萧萧。
