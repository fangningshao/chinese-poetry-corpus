鹦鹉洲吊祢处士（清·王翼凤）　　五言律诗　押尤韵	广筵赋鹦鹉，手笔抗徐刘。鼓吏不能辱，网罗轻自投。皇居思宝璞，天汉待华骝。一殒芳洲草，青青万古愁。
至后一日郊外（清·王翼凤）　　七言律诗　押青韵	至后阳回草蕴青，晴光破腊放郊坰。间乘短步寻幽径，兴到孤吟坐野亭。江上几时逢谢尚，山中抵死学刘伶。粗疏自分身成弃，不是鸿飞意在冥。
秋日同范雨村游铁佛寺（清·王翼凤）	秋山入未深，黄叶落已半。遥遥人境心，似为云隔断。沿溪闻清澌，寒蒋覆凌乱。香刹丛林间，客至鸟方散。林沈古佛堂，青萝掩经幔。但闻候虫移，不觉时序换。宇宙夫何常，悲哉气先涣。愿假虚无缘，一证诸有观。卓性澄锡泉，冥身脱尘绊。共指娑罗阴，寥音迟来雁。
题刘楚桢先生江淮泛宅图（清·王翼凤）　　押纸韵	举家惬清尚，扁舟意如此。明月秋复春，沧波一千里。来往随云涛，凉风片帆驶。借问何卜居，詹尹未容拟。逦迤南北山，天转翠屏里。相逢尽渔钓，琴樽答烟水。自言河决流，频年罢于耜。漂摇尽室行，浪迹靡乌止。射阳田边宅，绿树今已矣。披图怀伊人，宛然蒹葭涘。雁晚长不归，洄溯傥有以。谁歌沧浪清，涩缨劝君起。
