柬顾亭林先生（清·郁植）　　七言律诗　押东韵	惊喜相看问阿翁，少年连袂各头童。家从十五年前别，身在三千里外同。且注虫鱼潜砚北，任教车马过墙东。乡关耆旧多萧索，阅历如公道未穷。
登州城南楼柬张庆馀（清·郁植）　　七言律诗	高城遥对暮云平，独客登临感慨生。附郭尚馀三户在，几家能办十年征。霜清废垒寒乌集，月黑孤村野烧明。寄语子山休作赋，江南风景倍伤神。
客晓（清·郁植）　　七言律诗　押齐韵	欹枕荒郊鸟乱啼，渐闻人语板桥西。愁边觅句天难晓，梦里还家路易迷。两岸茭芦千里雁，五更霜月一村鸡。吴侬到此肠先断，况复高城急鼓鼙。
读史偶感二首（清·郁植）　　七言绝句　押元韵	兵压邯郸气欲吞，时危公子下监门。满堂珠履三千客，朱亥从来未受恩①。
乌夜啼（清·郁植）	碧梧坠露惊秋早，罗帏辗转愁难晓。乳乌啼断井栏西，闺中一夜青丝老。只可闺中伴我愁，乌啼切莫向边州。卢龙碛里征人在，多恐闻时也白头。
猛虎行（清·郁植）	猛虎突出势恒怒，不住深山踞当路。风高月黑闻啸声，四野行人尽回步。一虎之猛尚可当，群狐假窃牙爪张。岂无壮士欲手搏，出门四顾心徬徨。耽耽尔威谁养就，昔犹昏暮今白昼。瞑目从教凡兽惊，肥身那管饥民瘦。虎兮虎兮知惧无？灞陵亭下秋草枯。飞将猝发金仆姑，石犹饮羽况尔乎①？
韩侯约台（清·郁植）	王孙昔钓长淮流，钓竿一掷重瞳愁。赤龙得水上天去，钟室酬功付刀锯。汉家青史两钓台，千秋独为韩侯哀。何如客星早归钓，一别东都更不来①。
悲歌六章（清·郁植）	男儿三十尚贫贱，土室低头事笔砚。落魄恐遭厮养辱，苦吟畏被妻孥见。冬日不炉夏不扇，坐穿一榻破万卷。西行发策献至尊，致身不受将军荐。由来绛灌谗贾生，胡用若曹弄柔翰。齐门挟瑟嗟徒工，独立荒郊泪如霰。
观灯行（清·郁植）	新年半月雨不歇，连巷春泥马蹄没。差池已过赏灯时，金尊玉管花空发。娄东刺史趁新晴，特促然灯照夜明。珠箔舞残初见月，红窗歌转乍闻莺。六街九陌灯光晓，海城今夜春生早。不是官衙恣宴游，为民预祝秋成好。对景翻教忆去年，此时听雨正高眠。华灯却掩春宵寂，谁道秋来更可怜。九月十月风雨恶，到处田畴尽萧索。卖男鬻舍仅供粮，那有馀钱更行乐？闻说言官特疏求，减租诏下可无愁。不辞彻夜笙歌沸，及此风光乐未休。乐事无多忧转续，书生迂愿何时足。乞取蟠螭玉九枝，携来遍照流亡屋①。
