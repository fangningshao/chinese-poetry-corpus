北道题壁（清·黄道让）　　七言律诗　押阳韵	未免他乡似故乡，万家云树总苍茫。风前客试新调马，雨后人耕旧战场。村学书声停卓午，社翁醉影散斜阳。湖山满眼虽然好，不及关门一炷香。
重登岳麓（清·黄道让）　　七言律诗　押青韵	万壑风来雨乍晴，登高一览最忪惺。西南云气来衡岳，日夜江声下洞庭。我发实从近年白，此山犹似旧时青。读书老友今何在，古木秋深爱晚亭。
春日再游岳麓（清·黄道让）　　七言律诗　押庚韵	麓山泉水在山清，海岳归来许濯缨。古寺重寻留墨处，老僧犹识诵诗声。青云过眼如春梦，旧雨联床望再生。除却凌烟诸叟外，登科一一是闲名。
