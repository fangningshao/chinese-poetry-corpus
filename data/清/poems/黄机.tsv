和高念东先生六合道中作（清·黄机）　　五言律诗　押青韵	寄眼秋光好，停车问所经。回峰藏短径，疏竹掩空亭。稻熟平栖亩，蘋开浅见汀。蒋山新入望，端为客来青。
读欧阳永叔秋声赋有感（清·黄机）　　押先韵	执素不盈尺，抚桐何事弦。夜气还太初，杳无尘虑牵。清商入林杪，抱膝忘吾年。人生感荣辱，而自损其天。闻兹檐外声，乌乎使之然。
