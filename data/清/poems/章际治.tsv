赠徐吉云军门六首（清·章际治）　　五言律诗　押支韵	圣代中兴日，奇才杰出时。浙东推巨阀，城北挺英姿。养志慈亲慰，成名上相知。忠臣原孝子，古训早昭垂。
和金溎生先生冰井寺诗即用原韵二首（清·章际治）　　五言律诗　押尤韵	久作投簪客，鸿泥忆旧游。补铭镌四字，揽胜历三秋。眼底烟云逝，囊中珠玉收。续貂愧佳什，雅韵试重搜。
勖子（清·章际治）　　五言律诗　押阳韵	丝毫不可假，微渐最宜防。毋友弗如已，为学但有常。慰亲端品行，华国籍文章。我意言难尽，夜时心自商。
烈妇行（清·章际治）　　押屑韵	人臣死忠女死节，万世纲常赖不灭。寒松耐岁叶后凋，古井不波泉自洁。各私所天死所天，自古迄今原一辙。孰云藐藐妇人身，不能慷慨争前烈。嗟嗟予季幼聪慧，父老相期成后杰。刘家有女淑且贤，彼此原为中表列。女家男室父母心，况复孩提互提挈。似水年华冉冉更，于归有期缡未结。忽然天半起罡风，初茁兰芽遽吹折。人家方祝月常圆，讵料未圆已先缺。一间凶耗声呜咽，寸寸肝肠为断裂。之死靡他妾本心，妾身何难即引决。顾念吾夫鲜弟昆，孝养翁姑谁力竭。况复吾夫未娶身，为殇立后讥前哲。纵然一死恐徒然，在室守贞计亦拙。何如循礼来奔丧，生未同衾死同穴。闯然入室新妇身，不被绮罗被缞绖。先拜翁姑次抚尸，抚尸一恸悲永诀。铁石之人亦酸辛，泪竭声嘶继以血。养生送死两无愆，子职妇代忘据拮。临妆讵复铅华施，未寝先将环瑱撤。双丸日月去悠悠，期而小祥真一瞥。小祥乃在八月中，一死一生经岁别。翁姑无子奉盘匜，翁姑有孙绵瓜瓞。愿从吾夫地下游，自笑浮生同蠓蠛。灵前展拜有馀哀，长恸一声声顿绝。有功名教足千秋，何必年登耄且耋。吁嗟乎，吾家祖妣练夫人，功在全城世艳说。馀风湔染逮云仍，清操凛凛凝霜雪。大节如山山岿巀，贞心如水水澄澈。振古贤媛相顽颉，一瓣心香永永爇。
