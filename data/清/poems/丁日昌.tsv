有感（清·丁日昌）　　七言律诗　押咸韵	一弓小辟读书岩，蔓草疏茅手自芟。敢诩史长才学识，难尝世味苦酸咸。此时说梦终无益，他日知谁果不凡。惟有旧巢双燕子，依依向我尚呢喃。
留隍道中（清·丁日昌）　　七言律诗　押齐韵	肩舆远出画桥西，密密人家傍柳堤。一路山光迎客笑，半林鸠鸟背人啼。园蔬破甲香犹湿，野笋添丁绿未齐。自笑劳劳缘底事，浮生镇日寄轮蹄。
途中杂咏（清·丁日昌）　　七言律诗　押灰韵	尽日肩舆踏翠苔，瘦牛猴岽各崔嵬。奇峰乱插愁天破，飞瀑奔流恐石开。村酒不妨留客醉，高云难得出山来。岭梅曾识诚斋面，冷落人间不受埃。
东巡台湾恒春（清·丁日昌）　　七言律诗　押尤韵	东瀛已是天将尽，况到东瀛最尽头。海水自来还自去，罡风时发复时收。徙薪曲突知谁共，衔石移山且自谋。饱听怒涛三百里，何人赤手掣蛟虬！
