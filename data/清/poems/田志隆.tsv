戒诗（清·田志隆）　　七言律诗　押东韵	岁岁征尘类转蓬，青藜无分悔雕虫。直须老去何曾细，未必穷来便得工。江上漫寻枫叶冷，梁间休觑燕泥空。数茎髭断腰围瘦，拟倩残毫退梦中。
汉阳旅舍书怀（清·田志隆）　　七言律诗　押歌韵	秋光马上半消磨，旅味浓于宦味多。小鸟暂窥温室树，轻舟重泛洞庭波。山云似墨心疑瘴，人语初蛮听每讹。却忆晴川芳草句，我才不及且狂歌。
