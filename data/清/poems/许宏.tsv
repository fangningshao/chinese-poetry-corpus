到妈宫新城（清·许宏）　　七言律诗　押齐韵	书剑飘零日色低，妈宫风景对如迷。空濛渔艇争波泛，料峭人家倚岸栖。岁月推移芳草歇，烟花冷落白鸠啼。归来指引边城路，满地荒墟半蒺藜①。
到观音亭（清·许宏）　　七言律诗　押文韵	梵宇经楼面吼门，红城西屿络包分。映阶昙影临风舞，绕洞潮音坐月闻。钟响万家惊夜梦，舟凌千顷渡慈云。浮萍孤客登仙界，应净凡心一念纷①。
新城（清·许宏）　　七言律诗　押灰韵	高筑坚城壁垒开，海门横亘锁阳台。三军金鼓临江震，万舳旌旗捲前回。雉堞霜寒留月苦，妖氛胆落久心灰。于今屈指安澜日，深荷百年圣泽培①。
红毛城（清·许宏）　　七言律诗　押尤韵	海国高城巨镇留，百年兵燹变平畴。沙场自昔誇驰马，雉堞于今见牧牛。月映颓垣孤岛静，烟锁残垒大江浮。堪怜蓬户空啼鸟，一带寒壕夕照秋①。
秋夕旅怀（清·许宏）　　七言律诗　押鱼韵	溶溶月色寂临除，一盏寒灯半榻馀。南浦幽閒花睡尽，西风萧瑟雁来初。长年乡思逢秋乱，此夜羁情对影疏。冷酒盈樽难独酌，徘徊窗外数星虚①。
