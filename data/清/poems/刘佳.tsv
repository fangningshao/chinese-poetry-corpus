东阿（清·刘佳）　　七言律诗　押东韵	峨嵯积翠古齐封，魏代名藩剩故宫。东顾雄心虚走马，西来京怨托惊鸿。釜中骨肉恩何薄，鼎足河山运易终。魂魄君王应恋此，鱼山指点夕阳红。
碧云（清·刘佳）　　七言律诗　押侵韵	碧云迢递阻幽寻，天上灵修罢远音。骚客孤怀搴蕙佩，美人情泪泻瑶琴。开山虚负千寻掌，填海难消万古心。说与石肠浑不解，月华如水浩盈襟。
江郎山松歌（清·刘佳）	青山突起三高峰，峰峰削出青芙蓉。云有仙灵觞其上，骖龙往往翔空濛。偶然一龙夜蜕骨，化为千岁虬枝松。仙都窈窕秘奇玩，至今万叠云霞封。何来草笠宛陵客，平地腾行轻绝迹。猱升玃走疾如飞，夜半山灵惊辟易。苍龙局促不能翔，长縆一丈缚其脊。挥鞭驱驰下九天，崖石摧颓山魅泣。舁与贵家置窗牖，主人矜惜得未有。我独一见心生怜，此意分明谁与剖。由来神物非偶然，托地既高得天厚。此松如历几千年，岂复区区屑培塿。尔曹不识造物心，坐使支离成老叟。呜呼尔松且勿悲，雷雨空山会有时。群仙云中一招手，掉尾仍化苍龙飞。
正月初八日与少史访烟霞洞复历理安寺五云山云栖诸胜（清·刘佳）　　押侵韵	谷转山已开，孤亭出烟林。不见飘幡影，但闻疏钟音。迤逦寻寺去，杳窈穿云深。万绿并一气，白日禅堂阴。疏花静方吐，幽鸟间自吟。松颠得高阁，摄衣同登临。群山如玉玦，苍然抱我襟。一泉饮法雨，顿悔出山心。
