浣溪沙 西施梦武塘梅花和尚墓下有此种（清·沈栗）	一别苏台不计春。浣沙石上草如茵。幻生花种也怜人。梦绕吴宫心独捧，香消南国态谁颦。小名低唤莫生嗔。
巫山一段云 梨花（清·沈栗）	腻粉匀梅白，凝脂分杏红。盈盈神女下巫峰。院落自溶溶。淡淡黄昏月，轻轻杨柳风。一枝带雨逗娇容。多被晓烟笼。
踏莎行 玫瑰（清·沈栗）	日暖蜂喧，群芳开足。药栏烂漫非金谷。柔条弱刺惹罗衣，摘来蛱蝶犹相逐。蕊绽骊珠，花凝紫玉。秦楼初度霓裳曲。香分太乙殿中烟，相公服色新妆束。
小桃红 李花（清·沈栗）	缓步寻芳径。试把花枝问。一样春光不匀，红白此情难信。想花神、亦自冷心肠，故洗铅华尽。素质羞涂粉，色倩冰肌并。怪尔夭桃染脂，沉醉何时方醒。最怜他、结实对王戎，谪仙夸上品。
