苦雨（清·程兆熊）　　五言律诗　押歌韵	隘巷春风少，蓬门细雨多。病增愁毋觉，酒尽愧朋过。短发输芳草，流光逐逝波。自惭生计拙，终岁任蹉跎。
柳青桥访潘江如先生故居（清·程兆熊）　　五言律诗　押微韵	高士沦亡久，书堂剩落晖。空怜芳草路，祇有白鸥飞。怅望春江晚，萧条过客稀。年年桥畔柳，犹自拂人衣。
早春送殷芷溪返吴门（清·程兆熊）　　七言律诗　押微韵	柳色初黄花未飞，春光正好又言归。客囊羞涩惟诗卷，故里荒凉剩竹扉。庑下赁舂身欲老，江边把钓事全非。可知去住皆无著，莫怪临歧泪共挥。
