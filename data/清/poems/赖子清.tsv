桃花浪（清末民国初·赖子清）　　七言律诗　押鱼韵	一湾遥接避秦居，夹岸缤纷涨绿初。水面文章花烂漫，源头干满月盈虚。千层翻雪春晴后，几数流霞夕照馀。盛世于今无祸乱，问津不见武陵渔①。
画菊（清末民国初·赖子清）　　七言律诗　押虞韵	壁间谁绘傲霜株，淡淡秋容鹤样臞。三径浑疑香欲动，数枝如见墨初濡。毫端点缀花多少，篱畔模糊雪有无。添个渊明来采撷，悠然一幅聚芳图①。
将辞台南州属出差阿里山偶赋（清末民国初·赖子清）　　七言绝句　押庚韵	孤馆凄清睡不成，宦情羁思雨中生。买山有愿今将遂，愧乏涓埃报圣明①。
