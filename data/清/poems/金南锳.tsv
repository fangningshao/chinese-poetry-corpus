赠吕雨村鹾使犹龙（清·金南锳）	河东后裔五作相，文安代兴美寅亮。华岳钟灵毓大贤，董鹾复尔临湖上。经文纬武莫与伦，双鹿夹毂豹为茵。画戟半笼红玳瑁，花槽都束翠麒麟。缁衣之宜雅好士，案牍余间订经史。赏心岂肯涉点尘，促膝时闻疏奥旨。廨西新辟亭三楹，翛翛竹色攒空青。寿母板舆御春日，至乐何减登蓬瀛。公为天子东南镇，十七郡人赖忧轸。行将丹诏入黄扉，指挥庶绩皆平允。湖涯贱子旧生徒，十年枯坐据槁梧。蠡瓢耐可探玉海，蓬心犹许对冰壶。此中真意世莫识，惟有香风吹赤舄。大厦帡幪构万间，怀恩不独平原客。
