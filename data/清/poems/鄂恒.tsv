拟山居晚兴（清·鄂恒）　　五言律诗　押元韵	空山绝人迹，终日不开门。落照当高树，炊烟带远村。渡头秋水涨，沙上暮鸦屯。月出田家约，陶然倒酒樽。
雨后抵观音门（清·鄂恒）　　五言律诗　押咸韵	簇簇排红树，行行傍翠岩。烟波摇古郭，江雨落春帆。路滑难移屐，寒轻不著衫。乌衣相识燕，樯上话呢喃。
徐州（清·鄂恒）　　七言律诗　押尤韵	作镇何人铸铁牛，波涛声里出徐州。万重翠嶂横堤起，千里黄河抱郡流。危堰树阴平寺塔，乱帆云影落城楼。蛟龙窟压闾阎宅，多小居人未解愁。
再咏潭柘寺（清·鄂恒）　　七言律诗　押删韵	龙潭喷雪响潺潺，柘树栖残野鹤间。满径白云凉古寺，四围红叶艳秋山。荷樵人语斜阳外，采药僧归积翠间。到此利名心尽洗，好参佛偈驻衰颜。
山寺坐雨（清·鄂恒）　　五言绝句　押叶韵	村昏雨不开，轻烟忽相接。山寺暮钟天，萧萧落黄叶。
静夜（清·鄂恒）　　押梗韵	晚风吹落叶，音彻空斋静。天际片月来，树林荡蔬影。四邻悄无声，沈沈夜方永。焚香侧书坐，镫青竹床冷。理从微处悟，趣向间中领。叹息将何言，晓钟下西岭。
晚过易水吊荆轲（清·鄂恒）　　押阳韵	夕阳欲堕天茫茫，风狂振地惊沙黄。易水当前忽横道，寒流呜咽摧肝肠。忆昔荆轲自此去，悲歌见志慨以慷。誓不生还报太子，冲冠怒已倾秦皇。献图上殿舞阳怯，霜锋陡闪虹霓光。祖龙绕柱骇且走，虎狼不得夸刚强。吾谋不就吾死耳，受恩敢以头颅偿。食人之食死人事，壮哉此语卿能当。或云计则谬，剑术非其长。责人无难古所病，懦夫壮士谁低昂。六国谋臣尽踵此，岂待楚火焚咸阳。英雄报君只有死，利钝成败归苍苍。此时月出寒于霜，欲持杯水酬国殇。冰澌凛冽手易伤，吊古不见空徬徨。北风复起号枯杨，恍闻击筑声悲凉，壮魂或来依我傍。
