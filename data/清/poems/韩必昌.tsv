有客问台湾土风者以此答之（清·韩必昌）　　七言律诗　押先韵	瀛壖久已沾声教，耕凿共安饮食天。渔火红摇官渡月，樵担绿破雉墙烟。谁沉铁网将奇采，空把灵犀向海燃。夜夜花村鸡犬散，太平时世任高眠①。
游竹溪寺观壁上溪西鸡齐啼限韵诸作戏效之复纳十二支其中知小技无当大雅姑存之（清·韩必昌）　　七言律诗　押齐韵	闻道竹溪胜虎溪，龙潭蛇穴夹东西。骑羊客解谈刍狗，脱兔僧能养木鸡。牛奶果垂松径满，鼠姑花发药阑齐。拚将系马烧猪肉，无奈归猪绕树啼①。
下弦月观鹿耳门渔火（清·韩必昌）	夜深群动息，气凉暑渐无。坐觉幽意适，徙倚阁东隅。正值新晴后，烟树稍模糊。沉沉半钩月，利露幽光孤。遥望鹿耳门，隐隐平沙铺。少焉月渐升，纷射鼋鼍居。错落渔火集，闪烁出菰芦。将与疏星杂，上下明空虚。风静波不兴，海面一镜如。皑皑东方白，拍拍惊啼乌。骤寒逼衣裳，吾将归吾庐（余美玲编校）。
