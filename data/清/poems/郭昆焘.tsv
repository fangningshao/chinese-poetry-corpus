重过洄溪渡有感（清·郭昆焘）　　五言律诗　押侵韵	一水抱城曲，数家垂柳深。十年重唤渡，万感入悲吟。世事仍无定，斯人不可寻。秋风吹落日，江上扫层阴。
重过白马市见刈稻已了偶作述怀（清·郭昆焘）　　七言律诗　押歌韵	磨牛陈迹几经过，瞥眼韶华叹逝波。世路栖皇同夏热，客中情绪觉秋多。不堪时事忧饥馑，已分浮生老薜萝。且喜田园无恙在，筑场稍稍见登禾。
观音岩（清·郭昆焘）　　押有韵	空舲高出云，其中剧深黝。兹崖稍低狭，划若神工剖。虬松蟠岩侧，真见支离叟。云是念庵植，绵历岁月久。如何风雨宵，不化蛟龙走。
