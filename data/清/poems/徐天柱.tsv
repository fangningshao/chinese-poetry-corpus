龙井（清·徐天柱）	幽竹一碧风篁岭，芙蓉叠叠静如影。危崖忽转天光开，凉风吹我入龙井。怪石牙错天梯钩，疑有老龙蟠林丘。树杪百泉流不断，老龙喷珠落天半。巫箫蛮管纷骈阗，共愿老龙醒不眠。肥𧒭旱魃不敢出，仰见黑云四面遮青天。灵山万古为民福，污邪处处篝车祝。仙人炼丹几千年，丹成何济荒年谷。甘霖频岁沛郊坰，不须祷祀仗神灵。但使雨旸庆时若，老龙无灵同尺蠖。
