即事（清·彭绍升）　　五言律诗　押文韵	庭前有遗粟，鸟雀共欣欣。回首见人影，翻然入远云。机心如得尽，万物可同群。到处春风里，何人不共君。
将出都门留别彭衣春韩公复李西园罗台山（清·彭绍升）　　五言律诗　押文韵	我怀江海意，未免念离群。落叶辞庭树，秋山带暮云。春明同作客，樽酒更酬君。为有平生事，行藏了不分。
谒二姜先生祠（清·彭绍升）　　七言律诗　押庚韵	飘零雁羽共残生，谏草空传千载名。九死流离君父痛，一生患难弟兄情。莱阳归去余荒戍，吴国淹留剩老兵。虎阜山头荐蘋藻，风流应共首阳清。
{石枭}矶孙夫人庙（清·彭绍升）　　七言律诗　押东韵	玉佩云旗下碧穹，寒矶日落冷青枫。贞心不梦荒山雨，浊浪常流古庙风。降表忽闻传邺下，义师谁见定关中。苍茫家国无穷泪，洒向空江怨吕蒙。
哺儿词（清·彭绍升）	朝哺儿，夕哺儿，儿饥儿饱惟母知。母哺儿，宁言疲，儿索母，无是非。儿夜半，方苦饥。啼索母，起作糜。糜不熟，儿还啼，解衣乳儿儿方嬉。儿勿嬉，有客为尔长涕洟。人生谁无阿母慈，尔生如我当知之。
