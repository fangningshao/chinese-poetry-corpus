题陈隐士山居（清·马敬思）　　五言律诗　押微韵	羡尔深山静，连宵不掩扉。秋潭鹤影瘦，霜草鹿胎肥。岁酒先储瓮，园丝半在机。此中多隐者，相识姓名稀。
怀尔升师（清·马敬思）　　五言律诗　押庚韵	先生真隐逸，家室未居城。世说卿惭长，人称姓不名。燕巢茅屋暖，鹤啄芡湖清。鱼汊今年好，方舟荡桨行。
宜城即事（清·马敬思）　　五言律诗　押青韵	宜城三万户，十载半凋零。画阁移蔬圃，朱门换荻屏。烟波当晚碧，汀草出寒青。独上江亭望，渔镫乱客星。
得方尔止先生书（清·马敬思）　　七言律诗　押真韵	三载移家桃叶春，钓船烟雨芰荷身。他乡白发惊新长，故国青山似旧贫。座上曾逢周铁虎，车前犹泣汉铜人。南朝多少尊官冢，冷落高低卧石麟。
祝山如席上同钱饮光先生夜话（清·马敬思）　　七言律诗　押寒韵	熟读《离骚》夜雨残，床头《周易》共盘桓。鹃从蜀破犹称帝，松自秦亡懒署官。钵冷瞿昙归后托，诗工摩诘晚年看。草堂幽处梅花发，偏与人间斗岁寒。
宿僧房即事（清·马敬思）　　七言绝句　押屋韵	老僧留我西窗宿，夜劈松薪煮新竹。起来云薄晓山青，几处疏烟出茅屋。
