二陆草堂怀古（清·张吉安）	婉娈昆山姿，俊伟产其麓。访古五茸城，喟焉叹二陆。将相门华腴，文章世推服。赤乌销霸业，天意覆邦族。《辨亡论》三篇，实自炫荆璞。相携事闇朝，羁旅作都督。恩感成都王，罹祸何乃酷。仕宦一熏心，肺腑尽成俗。漫将千里莼，比拟到羊酪。不见张季鹰，命驾秋风速。鲙斸吴淞江，鹤听华亭谷。
