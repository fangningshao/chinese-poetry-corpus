忆樊川（清·王启涑）　　七言绝句　押元韵	胜概曾闻白鹿原，邵平往事感青门。何如韦杜春三月，花发城南第五村。
同萧亭舅氏晚坐石帆亭听瀑 其二（清·王启涑）　　五言排律　押屋韵	振衣华子冈，飞花散芬馥。流泉百道鸣，激荡声喧蹙。栖鸟惊高枝，微风戛深竹。池上新月明，万绿如膏沐。缱绻渭阳情，清言惬幽独。参横夜凉生，且共茅亭宿。
同萧亭舅氏晚坐石帆亭听瀑 其一（清·王启涑）　　押梗韵	葱翠满西城，园林媚光景。女墙斜照明，春空霭云影。竹啸与松吟，众妙独心领。喷薄匹练飞，洞澈毛发冷。相对涤烦襟，如遇谷帘境。乐此遂忘机，陶然万虑屏。
