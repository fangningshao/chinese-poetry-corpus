上陈见复先生（清·王大椿）	读书不求名位高，饮酒不尽千钟醪。得心每在淡与泊，此中至乐诚陶陶。先生闭户穴《坟》《典》，卅年门径丛蓬蒿。三公令仆断梦寐，淡如云影径鸿毛。忽传不诏贲郡邑，水南水北纷喧嚣。公卿合辞拜手荐，汉廷经术千秋遭。申辕年已惫筋力，蒲轮难涉风尘劳。上陈著述达黼座，至尊下遣官胥钞。周情孔思审中正，辨别白黑穷厘毫。少司成职重太学，帝命取式风之浇。先生受官不受禄，几席讲学仍衡茅。走也仰钻希万一，有似蚁垤窥潐峣。韩门近在许偻入，欲抉精髓弃粕糟。寸莛巨杵叩俱应，试听鐄鐄天半鸣蒲牢。
