题金亦陶运甓图（清·翁诰）	清淡坐啸晋祚坼，五马南奔避刘石。长沙励志向中原，朝暮州斋运百甓。樗蒲戏具牧奴事，生既无闻死何益。高论犹堪振懦夫，光阴分寸谁珍惜。金君名字慕古人，昂藏磊落自写真。鸡群独立千里鹤，形貌不与寻常论。八州富贵非所羡，名山大业当精勤。君不见弃官归去彭泽令，祖孙高躅千秋敬。抚松采菊良可师，运甓君偏希士行。吁嗟乎！少年掣电须臾过，努力不早奈老何！及时矻矻休蹉跎①。
