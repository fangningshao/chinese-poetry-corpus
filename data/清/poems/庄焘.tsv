卖花声 送春（清·庄焘）	新绿满汀洲。月在西楼。池塘脉脉水东流。两岸蛙声鸣夕照，春去悠悠。往事怕回头。惹起闲愁。物华如梦杳难留。雨后飞花风里絮，身世浮沤。
卜算子（清·庄焘）	积雨喜新晴，小院风初定。月满芳阶露气浮，花动雕栏影。宝鼎篆烟微，幽梦残灯省。忽逐钟声度小桥，不管春衣冷。
减字木兰花（清·庄焘）	薄寒透帐。晓雨声声来枕上。纤草含春。荒甃颓垣到处生。落花无语。飞入池塘和泪去。杨柳丝柔。懒尽东风不送愁。
暗香 和张笔芳梅花词（清·庄焘）	四山寒色，正小园雪后，悠然闻笛。细蕾乍匀，休认珠胎误轻摘。略见横枝映水，渐催动、吟香诗笔。待画取、尘外幽芳，春思散瑶席。仙国，正寥寂。想庾岭夜长，月华重积。梦回自泣，一堕红尘渺难忆。闲向妆台对影，应伴我、湘兰凝碧。问素女琼佩响，几人听得。
