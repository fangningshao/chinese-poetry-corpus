赠许二舸沨（清·傅霖）　　七言律诗　押支韵	稽山镜水卜茅茨，又是炎炎六月时。因爱直名多召谤，为贪佳句少成诗。干戈历乱逃新鬼，书剑飘零远旧知。只有缠绵许丁卯，一帘疏雨话相思。
镇远楼（清·傅霖）　　七言律诗　押阳韵	揆日千年才御史，吟风八咏赵平章。层层梵阁联官阁，坦坦仙乡达帝乡。伊里而今通北极，蓼泉自昔跨西凉。升平那数筹边策，舞羽虞阶击坏唐。
送友人出塞（清·傅霖）　　五言绝句　押庚韵	白草屯边路，黄花戍里程。西风三万里，吹满别离情。
忆周菊存孝廉（清·傅霖）　　七言绝句　押文韵	惆怅离踪一水分，澹香楼上忆孤云。多情夜夜江南梦，不为梅花便为君。
王昭君（清·傅霖）　　七言绝句　押真韵	欲诉琵琶泪满巾，边风到处是胡尘。伤心马上容憔悴，还胜当年画里人。
红簿祠（清·傅霖）　　七言绝句　押支韵	绿柳红桥短簿祠，为瞻遗像献空卮。桓公毕竟非英物，喜怒由人不自知。
题王侣樵诗集（清·傅霖）	愿食三斗艾，不欲逢屈突盖。愿食五斗葱，不欲逢屈突通。我自新亭来古历，海烟沙雨殊寥寂。不闻豪侠健如龙，徒见老伧多似鲫。瑶台七十二神仙，只有王乔最少年。倦驭红鸾朝紫府，偷骑彩凤下青天。紫府青天来我友，玉真一笑夷光丑。目空赵胜客三千，辞压庄生言十九。九尾妖狐双眼碧，珠光剑气知君得，夜戴骷髅哭山月。
葛将军歌（清·傅霖）	将军来，人间有杀敌才。将军去，世上无擎天柱。问将军何族，武侯骨肉。问将军何名，桓侯季昆。云云霓霓，将军之旌与旂。霹霹雳雳，将军之矢与石。将军曰走，龙咆狮吼。将军曰居，鳌喘鲸呿。将军曰贼可迎，孝娥庙口水都撑。将军曰贼可逐，义妇台前山乱扑。谍者为将军喜，曰我卒皆全，将军曰天。谍者为将军危，曰我师已尽，将军曰命。剖将军拳，拳密于函。割将军舌，舌长于尺。削将军首，首可削兮灵不朽。剥将军肤，肤可剥兮血不枯。吁嗟乎！将军存，贼如鼠。将军亡，贼如虎。贼兮贼兮，尔莫谓将军不复威，尔莫谓将军不复武。十万奇兵，八面丛生将军忠。五千厉鬼，三更哭死将军恶。
