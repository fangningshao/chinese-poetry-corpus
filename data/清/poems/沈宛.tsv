菩萨蛮（忆旧）  见《众香词》（清·沈宛）	雁书蝶梦皆成杳。月户云窗人悄悄。记得画楼东，归骢系月中。醒来灯未灭。心事和谁说。只有旧罗裳，偷沾泪两行。
临江仙（春去）（清·沈宛）	难驻青皇归去驾，飘零粉白脂红。今朝不比锦香丛。画梁双燕子，应也恨匆匆。迟日纱窗人自静，檐前铁马叮咚。无情芳草唤愁浓。闲吟佳句，怪杀雨兼风。
朝玉阶（秋月有感）（清·沈宛）	惆怅凄凄秋暮天。萧条离别后，已经年。乌丝旧咏细生怜。梦魂飞故国、不能前。无穷幽怨类啼鹃。总教多血泪，亦徒然。枝分连理绝姻缘。独窥天上月、几回圆。
