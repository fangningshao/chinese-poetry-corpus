穿石室（清·向光谦）　　五言律诗　押先韵	日月双丸出，风雷九地穿。江山留汉室，表里见青天。涨作神龙窟，中通太乙船。谁怜拳石腹，曾饱五溪烟。
久不得武陵周仙樵秀才消息（清·向光谦）　　五言律诗　押删韵	虎穴经时堕，鱼书亦未还。闻从洞庭去，直下秣陵关。生死今谁卜，妻孥涕共潸。招魂余旧雨，日日唱刀环。
九日偕王谢两生渡江登绿萝山（清·向光谦）　　七言律诗　押歌韵	迢递群山涌绿萝，参差艓影掠江波。携来谢朓惊人句，听彻王郎斫地歌。岁晚野风吹鬓发，秋高落木见关河。茱萸系臂浑间事，避乱无方奈尔何。
定州观东坡雪浪石歌（清·向光谦）	楚南少人而多石，此语吾闻诸柳侯。我亦自是石之一，远寻石友来定州。定州城北众春园，槐柳夹道绿映门。抠衣直下石公拜，安知中无苏子魂。黑白相错石之文，盛以芙蓉丈八盆。惜哉无人作飞雨，不见中流雪流奔。我为若歌若起舞，平泉木石在何许。当时不遇苏长公，也应终古閟尘土。独恨楚石空嶙峋，平生拂拭竟何人。
