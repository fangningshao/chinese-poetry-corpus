魏塘舟中（清·赵铭）　　七言律诗　押庚韵	月落潮回迫五更，魏塘孤棹汎烟横。篷边霜色欺衾冷，船尾镫光透隙明。远罶星沈天在水，残芦风折雁无声。江湖滋味亲尝惯，青鬓萧然百感生。
五厍（清·赵铭）　　七言律诗　押青韵	落梅风里峭帆停，系缆斜阳绿水汀。哀雁语从中泽诉，乱蛙声带断潮听。疏烟起岸浮芒屩，凉月窥人倒瓦瓶。却忆年时曾宿客，萍蓬两地各飘零。
闲居（清·赵铭）　　七言律诗　押鱼韵	新营小筑十年余，棐几湘帘得静居。秘阁评花皆史例，草堂话梦亦仙书。避人柳下偏宜锻，叠石梅根未许锄。长日闭门无一事，自开绣帙曝蟫鱼。
韬光同玉珊作（清·赵铭）	鹫峰炫天奇，兹寺静自匿。万竹阑俗驾，一莲峙仙菂。曲折行百盘，精蓝窈未觌。云光自离合，泉语互喧寂。俯视脚底寒，芬陀雨四滴。梯霞到绝顶，古坛枕巉壁。瑶空下青鸾，招之适无笛。浩荡见无垠，清啸未敢砉。茫茫海如杯，磊磊星可摘。忽悟斯境高，本自前山历。从来妙理封，纡境须冥觅。矫首吟天风，苍莽意何极。
杂诗（清·赵铭）　　押东韵	雨露滋万卉，枯荄转苏融。心苗一寸槁，生死天无功。何以资灌溉，古人书丛丛。开卷若有得，灵芽逗春风。化机偶长养，结撰天葩红。柰何忍就萎，委折如秋蓬。
李莼客同年用山谷以双井茶寄子瞻诗韵叠寄三首依韵奉答（清·赵铭）	我乡诗老数朱李，梅里并时徵鹤书。看君用意直相仿，光焰欲夺明堂珠。春明雅集洵可图，渔蓑宫锦恣所如。何必挂帆始言隐，身在魏阙心江湖。
