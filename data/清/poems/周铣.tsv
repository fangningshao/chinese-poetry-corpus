登大像山（清·周铣）	万山祖昆崙，支裔如析木。巨灵舒半臂，移来小天竺。直竖千刃高，横亘一峦矗。平立睨天门，向背见要腹。巀嵲群岫中，千里归结束。上界辟鹦林，真源佳气独。暇日得跻攀，肩舆止平陆。宛转蹑龙脊，崎岖登云麓。临崖一眺望，遥天关画轴。四围俨列屏，尽向此山伏。俯首瞰平川，町畦共联属。天雨新麦苗，油然殊众绿。渠水活且盈，一线通盘曲。整衣礼旃檀，再拜愈齐遫。他福非有邀，丰年是所祝。吾蜀饶名山，峨眉未登瞩。嵩华心徒想，匡卢耳亦熟。何幸山水缘，遇兹畅所欲。一年两陟巅，佳景饱经目。山花袭我衣，归来尚馥郁。静夜涤烦嚣，疑在峰头宿。
