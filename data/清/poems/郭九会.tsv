燕山道中（清·郭九会）　　五言律诗　押真韵	燕地秋声起，辞家忆自春。关山云外道，风雨梦中身。客久知金贵，途穷觉仆亲。微名何足恋，悔作远游人。
即事（清·郭九会）　　五言律诗　押真韵	扫地勤童子，开关忆故人。车来花外月，诗入瓮头春。好事耽幽僻，忘机任喜嗔。常疑青白眼，终未避嚣尘。
重九前三日（清·郭九会）　　七言律诗　押鱼韵	休官莫道计全疏，千载风流在遂初。但使开笼放飞鸟，不须激水活枯鱼。归程预数三冬雪，行李新添几卷书。白发倚闾劳望眼，浮云散尽见吾庐。
