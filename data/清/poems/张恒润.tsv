自述（清·张恒润）　　五言律诗　押真韵	疏水贫中味，湖山画里身。圣朝容弃物，天道健劳人。藏酒荆钗妇，分甘鹤发亲。家庭亦为政，输粟救芳邻。
杀虎行（清·张恒润）	猛虎一跃万山过，胡能饮啄于柙中。忽闻夜半破柙去，人间三日鸣长风。西山突兀云峰多，飘然入山将奈何。六丁惟恐圣君怒，横断山路相总诃。是时夜黑近上苑，壮士相从去不返。挥戈四顾星满天，但闻旷野松涛远。天晓猛虎凭高蹲，乘风势若山峰奔。遥落林外觅不得，尺深足迹留前村。禾黍高低隐原隰，其中虎卧谁能执。忽惊壮士迎其前，枪刺虎胸虎人立。绿沈之枪天下奇，上与猛虎坚相持。虎爪双蹯不得下，半空昏黑风霆垂。欲伏壮士盬其脑，不管霜锋入怀抱。山石震裂山谷鸣，一声长啸颓然倒。风沙满目午日晴，观者如堵咸无声。遥见虎死近相视，风摇毛尾犹心惊。壮士酒肆曾论兵，男儿自负那敢轻。大言常遭世俗笑，今日儿女皆知名。吁嗟乎！世俗论人以成败，以虎小试亦一快。
