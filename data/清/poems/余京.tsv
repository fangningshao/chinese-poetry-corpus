登金山塔（清·余京）　　五言律诗　押尤韵	半空月忽住，陡觉下方浮。白浪连山走，青天入海流。尘埃吹野马，城郭动蜉蝣。极目穷巴蜀，风帆万里愁。
舟宿（清·余京）　　五言律诗　押侵韵	舟宿成吾懒，推篷尚拥衾。晓烟孤塔失，细雨一村深。春浅余寒气，人闲见定心。家书败游兴，不问客浮沈。
确士索和叠韵（清·余京）　　七言律诗　押肴韵	朔风连日吼西郊，对酒频惊屋卷茅。异地关河悲客况，暮年肝胆向贫交。住山闭户论千古，坐市垂帘卖六爻。耐得冰霜存我辈，笑看冻蕊放寒梢。
柬苍浦（清·余京）　　七言律诗　押歌韵	未许闲身卧薜萝，风尘青鬓付蹉跎。故枝近日悲三匝，好友红旬懒一过。燕子不来春正冷，梅花初放雨偏多。醉乡新制江南曲，月夜期君把臂歌。
秋日登银山别墅同碧江（清·余京）	亭敞北风大，高秋气近冬。山寒坚草木，江怒斗蛟龙。市远难呼酒，崖危欲借筇。夕阳看未厌，村岸冷云对。
