鸬鹚桥晓起（清·王之棠）　　五言律诗　押支韵	破晓天犹晦，微飔绉碧漪。山云排树起，水气带寒吹。日闇晴难定，船迟岸不移。调停风力处，南北总参差。
沅州石屏歌在黔安作（清·王之棠）	湖南山地辰沅多，辰沅之山何嵯峨。其间怪石备形状，{上八下几右王}磹礌砢纷岩阿。小如道士羊，大如将军虎。正如菩萨庄，侧如罗刹怒，大都顽劣不足取。那知潭阳有山石转奇，中红外白分妍媸。去其肤壳之粗厉，忽开真面流胭脂。土人命匠刳山骨，朝镵暮斲山之窟。雕成万象尽嵌空，钩心斗角何咄咄。画家作画粉本先，抹涂五采随增填。此将母赪作粉本，外施粲粲白章鲜。凌虚楼阁屏中起，烟峦竹木穷怪诡。翔禽容与舞鹤翩，譬如妙墨皆离纸。我疑九天阊阖开银宫，堆琼积玉森玲珑。其中物物均皓色，缤纷掩映朱崖红。又疑隆冬凛冽雪箱迫，雪山雪苑排江白。峨嵋六月光不消，余霞散绮一层隔。适来何处国工精，镌镵刻划通神明。千形亿熊一一毫发露，直令造化甄陶不得与人争功力，而于妙手惨澹经营成。自生此石有此刻，人间两美庸易得。不然或遇校书鲁，共倕无所施斤斧。古来美巧必兼赅，乃知良工需良材。无材但恨良工少，将毋名士生悲哀。沅州此物本恒产，搜奇不入冬官选。一朝上贡荐天庭，坐看云岫菁英显，何须啧啧壶中九华才不简。
