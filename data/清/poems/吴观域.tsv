春风（清·吴观域）　　七言律诗　押真韵	才解寒冰蹙细鳞，还来陌上度芳尘。香生帘幕人如醉，暖过园林绿渐匀。麦陇晴中吹浪远，柳阴浓处送歌频。年年二十四番信，幻出繁华刺眼新①。
二赞行桥（清·吴观域）　　七言绝句　押尤韵	竹溪双渡涨溪流，草绿寒烟拂拳头。马足欲前还又却，数湾春水冷于秋①。
新绿（清·吴观域）　　五言排律　押覃韵	春老红将瘦，柔芳黛色涵。密疑和露染，高渐与天参。接叶迷三径，浓阴锁一龛。半帘风力细，深院雨声酣。暖映溶溶水，遥添叠叠岚。云来还衬白，烟过欲拖蓝。鸟弄枝间语，鱼游影里潭。霭生书幌润，翠滴袷衣湛。颇觉良辰好，因思往事谙。碧纱窗绕槛，金勒马停骖。望远高楼倚，寻幽近郭探。凤城极目处，频唱忆江南（黄美娥编校）。
