同郑砚溪北冈小眺归途遇雨（清·毛贵铭）　　五言律诗　押虞韵	暮鸦将雨色，一并落平芜。归近还余兴，寒生只半途。山随云起断，天共树低无。今夜斋头卧，萧萧听转孤。
还乡河（清·毛贵铭）　　七言律诗　押东韵	汴水河头王气穷，还乡遗恨亦成空。千年花石留残魄，一笛牛羊归晚风。才解望天悲蓟北，可能挥泪忆陈东。家山念尽南冠客，五国城中断塞鸿。
月夜池上独酌（清·毛贵铭）　　七言律诗　押微韵	小船漾漾受风微，疏竹泠泠坠露稀。人影倒池鱼骇逝，月光穿树鸟翾飞。异乡秋老频中酒，永夜寒深数换衣。已忍伶俜强高兴，年来祇道不思归。
荒郊（清·毛贵铭）　　押纸韵	我行经荒郊，荒郊不忍视。暗林疑履声，阴风飒然起。千茔卧荆榛，犁痕尺以咫。想其奔苦时，怆恻念孙子。安知非英雄，临绝心未死。茫茫大地间，百岁仅弹指。勿论彭与殇，贤达尽如此。
