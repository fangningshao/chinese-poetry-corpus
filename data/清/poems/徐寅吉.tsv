春郊独步（清·徐寅吉）　　七言律诗　押真韵	半面山滩半水滨，携筇得得独寻春。桃争映面怜新雨，柳欲扬眉认故人。茅屋几家成小集，芳郊一路绝纤尘。牧童指点平桥路，草软花稠近禊辰。
梅坡弟生子喜而赋赠（清·徐寅吉）　　七言律诗　押支韵	听说添丁喜不支，莫嫌白发始生儿。仙桃实绽何嫌晚，黄菊花香转爱迟。凤觉有毛方焕彩，麟知生角自矜奇。由来天道堪凭信，积累如君稳报施。
梦游随园（清·徐寅吉）　　七言律诗　押先韵	金陵回首隔江天，重访随园好梦圆。不比蒙庄矜化蝶，惟联临汝赋游仙。松篁有约徵前契，猿鸟相亲认旧缘。更有未穷名胜处，怎能此夕永如年。
重九前江干野步（清·徐寅吉）　　七言律诗　押庚韵	重阳节近动游情，景色秋深满眼清。两岸芦侵衰鬓白，一林枫醉夕阳晴。江中浪定涵帆影，天半云飞带雁声。未到题糕先寄赏，笇来真不负斯行。
程百泉和京江卢估之对菊四首寄示依和（存一）（清·徐寅吉）　　七言律诗　押支韵	西风帘捲动秋思，香冷惟宜酒一卮。为向丛中寻寿客，因于岭上忆前诗。小春景色君能爱，老圃繁华我亦知。独惜卢鸿谋面未，远书欲达恐羁迟。
送诸老秋试感而有作（清·徐寅吉）　　七言律诗　押微韵	閒居十载别南闱，诸老登场志不违。一局残棋思角胜，半生弱羽倦高飞。谅来笔得生花梦，应复戈回落日晖。年少相逢莫相笑，当时刘叟著麻衣。
冬月桃花（清·徐寅吉）　　七言律诗　押冬韵	后雕正是羡孤松，何意桃开竹外逢。特遣陶公呵冻笔，再来渔父话晴冬。放娇且喜霜难挫，解恨饶他雪未封。天纵一阳扶老干，成阴应不待春浓。
和缪继丰赏菊（清·徐寅吉）　　七言律诗　押先韵	清淡方能结净缘，引来白雪喜连篇。九秋独立心俱远，三径幽栖地觉偏。花不炎凉邀客赏，香惟悠久带霜妍。唤回春色西风里，欲与梅兄抗暮年。
