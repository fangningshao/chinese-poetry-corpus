闻颐道夫子议行海运寄诗规之（清·管筠）　　七言律诗　押虞韵	空劳辛苦说飞刍，几使楸枰一局输。自昔人材混萧艾，未容高议出菰芦。无多斟酌花前酒，随分杯盘竹里厨。月桂风荷好烟景，不如閒写晚凉图。
题绣君女史百花卷子（清·管筠）　　七言绝句　押麻韵	云裳月佩各清华，斑管凝香绚彩霞。知我性耽禅悦惯，毫端多写妙莲花。
小鸥波馆豢华蚕饲以百花茧破化蝶飞去赋诗纪之（清·管筠）	折花和露贮荆篮，数到眠三起亦三。不望络丝学天女，双蛾珍重赧华蚕。梦绕巫山十二峰，朝云如画楚台封。何如但作双飞蝶，花海春深处处逢。
写碧城摘句图竟题诗（清·管筠）	奇句如飞仙，长啸弄云碧。天门扫落花，春山横一尺。月华飘羽衣，鹤背夜吹笛。
浪淘沙  见《词综补》（清·管筠）	日迟芳甃，声停玉漏。东风种出双红豆。好韶光偏是，春瘦花瘦人瘦。重帘不捲香微透。频添红袖。小池风软闲春昼。镜奁依旧。波皱云皱眉皱。
