酬宋樗里次韵（清·汪曰桢）　　七言律诗　押文韵	庞眉屏迹海东濆，翕集声香溢齿芬。有豹深藏方隐雾，与龙追逐愿为云。书仓珍秘灵兰室，诗律精严细柳军。他日幅巾来问字，忘年应许结同群。
得上海李梯云书中述吾友南汇张啸山语感而有作（清·汪曰桢）　　七言律诗　押支韵	未习脂韦媚世资，闲官冷署且栖迟。《四愁》平子兼多病，五短文通祇自知。尺素偶然贻友讯，寸长何敢作人师。青云冠盖多如许，齿及衰翁恐未宜。
冬日学舍病中作（清·汪曰桢）　　押药韵	忍饥甘作纥千雀，腰缠莫羡扬州鹤。冷官破屋风骚骚，颂酒弦诗亦云乐。奈何小极忽见侵，一热一寒相间作。困眠无复纵谈豪，可惜知交尽离索。区区微禄岂救贫，敛版低心不知作。名争利夺纷勃溪，安得天游袪六凿。姑吟苦语遣病魔，或者病魔能退却。君不见古来文章胜良药，檄愈头风诗愈疟。
