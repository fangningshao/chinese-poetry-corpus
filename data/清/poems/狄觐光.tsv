三月（清·狄觐光）　　五言律诗　押侵韵	雪意作春阴，黄云四望沈。关山孤剑气，风雨落花心。野色团荒戍，边声到素琴。燕然宜泐句，片石暮烟深。
春日赴独石口作（清·狄觐光）　　七言律诗　押先韵	沙卷黄云赴朔边，冰开已过好春天。地犹残雪空三月，人与落花又一年。村户旧巢迟燕到，关山新草尽驼眠。入都多少间儿女，指点风光笑欲颠。
春阴（清·狄觐光）　　五言绝句　押药韵	春阴似人意，醉梦两无著。微雨暮阑干，海棠开又落。
