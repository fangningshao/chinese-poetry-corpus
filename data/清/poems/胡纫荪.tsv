浣溪沙 题大士像（清·胡纫荪）	七宝庄严坐普陀。慈悲一切感通多。金容画里果真么。莲萼足登开觉路，杨枝手执洒恩波。贪嗔痴奈世人何。
念奴娇 中秋坐月，和姑大人韵（清·胡纫荪）	秋风送爽，看团圞冰镜，遥空驾起。收拾绣床瓜果设，拜月桂花影里。小院香烧，高堂酒酌，笑语生欢喜。寒辉流照，一年良夜能几。还念赏玩琼楼，豪华易歇，难把铜山倚。天上人间清是福，我与常仪同意。坐转银壶，歌赓玉树，欲向晶宫寄。约他来晚，碧天依旧如洗。
