晚过水心岩（清·田均豫）　　五言律诗　押侵韵	远水浴残日，延缘信碧浔。风萤飞不定，江鸟起还沈。古洞穿岩腹，危峰堕水心。仙源闻此近，好入白云深。
次盘塘松云山（清·田均豫）　　五言律诗　押麻韵	巷盘之字出，桥倚蚁封斜。松翠晴为雨，枫丹昼有霞。苔延缘鹿迹，犬吠想人家。只少名泉汲，无因一试茶。
雨中迟人不至（清·田均豫）　　五言绝句　押灰韵	春雨止还落，故人迟未来。可怜花落尽，不共一尊开。
