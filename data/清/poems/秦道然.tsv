静坐吟二首（清·秦道然）	我爱山中坐，白云来无时。垂天自霭霭，归山亦徐徐。青松千岁姿，天矫干霄枝。舍此下栖鸟，营营竟安之？超然无怀世，日夕心刘怡。
夏日闲居（清·秦道然）	何以娱水日，对景常忘言。栖迟讵非计，造物与我闲。碧草长庭除，珍禽息树间。微风生秋意，雨气在远山。良友欣然来，小酌俱陶然。柴门月色里，相送溪桥边。
春日月坡初成（清·秦道然）　　押支韵	湖干月无际，月坡先得之。山人倚杖间，坡上月到时。逝者不可留，明月常如兹。田夫荷锄归，渔舟亦来斯。笑言堤柳畔，谁云不相知？仰观天宇空，不碍浮云驰①。
湖上闲居友人适至（清·秦道然）　　押有韵	昔人感离群，吾亦念吾友。片帆湖上来，扁舟系堤柳。呼童扫三径，欣欣竞奔走。清言味道腴，庶慰别来久。相期在千载，聚散亦何有。结契不同方，合并亦非偶。载歌《伐木》章，真气满户牖。
韬光静坐（清·秦道然）　　押鱼韵	一涉山水趣，所得常有馀。况兹禅境寂，更值三春初。岚光照几榻，花气盈庭除。忽聆清馨音，顿觉尘迹疏。先圣言渊渊，瞿昙说如如。门庭别疑似，当别静与虚。欲识道味腴，莫厌山中居①。
咏史（清·秦道然）	六籍委秦焰，圣学弃榛丛。董子乃崛兴，遗经究始终。不沿纵横流，不将枝叶穷。精心契先圣，高文发群蒙。譬如剥复间，微阳生穷冬。譬如百世系，一线传其宗。孟氏醇平醇，继之则有公。何为昌黎书，乃称轲与雄①。
偶作（清·秦道然）　　押先韵	文章从何生，其道本自然。中天列象纬，川岳蒸云烟。风来水生波，春至花自鲜。人心何所有，出之则绵绵。悟此无文意，至文乃生焉。嗤嗤夸毗子，绮丽徒争妍。
老境（清·秦道然）	天运日推迁，人生有大分。隆冬百虫蛰，分耳非为困。老年精力衰，聪明安所骋。冥心了无怍，无怍乃无闷。
山居诗（清·秦道然）　　押灰韵	山斋寂寂，玄鸟初来。春风融融，林花乍开。共二三子，抚景衔杯。从容咏歌，吾师点哉①！
