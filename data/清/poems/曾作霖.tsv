定寨望洋（清·曾作霖）　　七言律诗　押阳韵	定军寨倚镇亭旁①，放眼遥看碧水洋。赤剧村庄馀落叶，红夷海市闹斜阳。涛奔澎岛掀天动，汕绕蓬山特地长。沙鸟风帆明灭外，烟波无际感沧桑②。
虎岩听竹（清·曾作霖）　　七言律诗　押侵韵	虎山岩寺窅而深，半是香花半竹林。赤剧①有君当不俗，白沙许我最知音。禅参玉版空尘虑，梦入瑶篸惬素心。老衲怜渠风韵好，常教作笛效龙吟②。
珠潭浮屿（清·曾作霖）　　七言律诗　押删韵	山中有水水中山，山自凌空水自閒。谁划玻璃分色界，倒垂金碧浸烟鬟。蓬莱可许乘风到，艋舺知为举火还。别有洞天开海外，人家鸡犬绝尘寰①。
清水春光（清·曾作霖）　　七言律诗　押阳韵	策杖寻春镇日忙，■①来清水见春光。山开图画天然秀，花隐禅林分外香。赠客何曾逢驿使，问津应许到渔郎。此间不是藏春色，蜂蝶如何竞过墙②。
鹿港飞帆（清·曾作霖）　　七言律诗　押尤韵	鹿港沿溪大小舟，潮来叶叶趁潮流。水花乱溅飞红鹢，山势随奔压白鸥。几点帆才天际认，许多船在望中收。傍人亦具英雄气，破浪乘风往返游①。
碧山曙色（清·曾作霖）　　七言律诗　押先韵	碧山山寺半崖悬，九九峰尖刺眼前。微濛夜气疑将雨，罨霭晨光别有天。世界恍如开混沌，俗尘真不到林泉。许多螺髻迷苍翠，杲杲犹留几点烟①。
龙井观泉（清·曾作霖）　　七言律诗　押庚韵	龙目泉井浅又清，井边双石肖龙睛。醒人醉梦堪千古，沁我诗脾在一泓。饶有馀波供挹注，尽无纤滓翳晶瑩。看他涌出泉花喷，似把真珠十斛倾①。
丰亭坐月（清·曾作霖）　　七言律诗　押阳韵	太极亭①高夜气凉，更阑小坐月华光。多烹苦茗清诗思，好对冰壶洗俗肠。漫说前身人是玉，依然故我鬓如霜。关心惟有年丰乐，拟向姮娥祝降康②。
