兴京道中（清·许乃普）　　五言律诗　押阳韵	雷雨昨宵过，郊原气莽苍。群峰相紫翠，万树各丹黄。空谷马蹄碎，夕阳人影长。停车寒更甚，星月满衣裳。
壁上琴是室人汤采梧故物感赋（清·许乃普）　　七言律诗　押阳韵	七弦涩似九回肠，线迹尘封古锦囊。魂魄有知应恋此，性情相得未能忘。阳关雁落边云白，楚水龙吟晓月黄。一片商声最萧瑟，当时倾听已神伤。
和琴坞耶溪渔唱绝句即题王椒畦图后（清·许乃普）　　七言绝句　押支韵	秋风一棹水云迟，日日船头理钓丝。间煞浣纱人未去，为君临水立多时。
题李桐村冷泉待月图（清·许乃普）　　押养韵	冷泉出危峰，亭中极幽敞。空翠落秋影，虚白涤尘想。恍疑仙人来，蹁跹曳鹤氅。笑揖图中人，赠以邛竹杖。飞泉不到处，松心自孤往。明月照吟襟，遥情挹秋爽。
