邹县道中喜晴（清·朱棆）　　五言律诗　押庚韵	峄山青未了，迢递接孤城。古木崇祠暗，斜阳断碣明。雪消知土活，风细喜尘轻。去去征人迹，鞭丝大道横。
夜坐有感寄排山大兄（清·朱棆）　　七言律诗　押东韵	思君晨夕浑难释，梦里欢娱觉后空。独饮小窗镫烬后，不眠终夜雨声中。青炊云壑堂前豆，碧洗柑园阁下桐。少壮依依形与影，残生回首乐何穷。
胭脂井（清·朱棆）　　七言律诗　押虞韵	望仙楼阁认模糊，尚有脂痕并畔污。玉虎春寒惊晓梦，铜驼秋老泣平芜。笺裁碧月怀江令，曲度红牙忆佛奴。试向石栏间徙倚，几行疏柳乱啼乌。
过赵北口十二连桥作（清·朱棆）　　七言绝句　押青韵	烟雨横塘短棹行，红栏宛转界鸥汀。分明此是家乡景，只少楞枷一角青。
