太原阎百诗先生见示尚书古文疏证因赠（清·范允{钅芮}）　　七言律诗　押寒韵	东南淮水壮波澜，鲁殿遗经树讲坛。不见古人时有恨，尝疑知者亦良难。典型莫忘中郎似，谭笑宁同楚相观。千载梅生应悔作①，无瑕白璧久当完。
赵文敏十子碑在宫后今已断缺感赋（清·范允{钅芮}）　　七言律诗　押元韵	金人辞汉泪收痕，一任推挤出里门。内院但知元学士，东吴犹唤赵王孙。丰碑僵卧人争写，碧藓深蟠手可扪。杀马毁车胡不逝，尚留文采动天阍。
晓发钱塘（清·范允{钅芮}）	望海楼头更漏息，残星耿耿江月黑。摩肩掉臂争一门，渡口茫茫行不得。何郎操楫近颓岸，客子棼如褰衣涉。自云恰受十五人，过此一钱辞若直。岂意廉贾出君辈，人生何者非贪墨。昔闻江边拉渡客，不满百夫无行色。公然劫夺入船来，何异对面为盗贼。水痕欲上与船平，颠风扑面孤帆侧。谁与习没是吴儿，千载含沙为鬼蜮。今年长吏除弊政，篙工惴惴自投劾。弃灰徒木令必行，以之正用亦有力。我乘轻舟捷于鸟，霎到西兴未午食。腐儒念国岂止此，百感频生无终极。
