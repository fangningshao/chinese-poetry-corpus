客官渡除夕咏怀（清·殷岳）　　押皓韵	世故纆牵长，御之无其道。我非好贫贱，禽鹿终悦草。担簦縻岁华，幽谷穷探讨。古人于隐沦，称心以自保。
读史（清·殷岳）	冒顿纵鸣镝，何有乎妇翁。齐虏穷计画，和亲苟弥缝。白登帝胆落，事急聊相从。官家屈体貌，四国少颜容。贻谟累风俗，边鄙讵偃弓。若淮阴而在，不当歌《大风》。
登岱（清·殷岳）	石蹬蹑高危，仰见日观峰。赤丸涌沧海，星河淡遥空。天鸡发先唱，声落野鸡中。俯视群山巅，风色初冥濛。
