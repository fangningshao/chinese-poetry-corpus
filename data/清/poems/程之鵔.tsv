芦花被（清·程之鵔）　　七言律诗　押寒韵	不并青绫一样看，只从江上借秋寒。覆时应共鸥群梦，卷处浑疑云影残。中夜月侵如有失，半醒霜凛觉无完。可知雪满江南路，借与袁安卧更安①。
晓过平望（清·程之鵔）　　七言律诗　押东韵	半夜帆开遇好风，平明平望一湖通。人家水气涵虚白，野树霜华染浅红。舵尾鱼虾吴市早，船头歌唱越吟工。前途烟雨楼边过，身入空蒙罨画中①。
黄山（清·程之鵔）　　七言律诗　押冬韵	黄山三十六芙蓉，浴罢汤泉曳短筇。仙乐①疑闻缑岭鹤，钵盂②欲豢鼎湖龙。迷漫云气皆成海，穿穴峰头半是松。始信到来仍不信，天工理外若为容③。
云外峰（清·程之鵔）　　七言绝句　押东韵	飘渺离奇峙碧空，浑疑云外复云中。杜鹃开向春光后，烧遍峰头万树红。
抵金陵（清·程之鵔）　　七言绝句　押覃韵	晓风策策柳毵毵，帆影遥天破蔚蓝。一片伤心金粉地，落花时节到江南①。
黄山登光明顶（清·程之鵔）　　押职韵	山心高望四无极，回合烟岚恣登陟。六六峰推一一奇，到此输灵咸效职。莲花如幕列侍臣，洞中待漏光常黑。老人天外进朱砂，多自轩辕台畔得。翔舞青鸾报喜音，歌为上寿丹书勒。西走狮子东飞龙，吼号夭矫凭封敕。惟有天都稍与齐，九百仞余通气息。他如罗列实附庸，北把云门对南直。我欲长呼绝顶间，摩挲颈项天风拭。惆怅真仙招不来，容成陈迹浮丘匿。昂藏磊落丈夫身，何用吞霞饮瀣力。掉头返照迫苍黄，巑岏倏变金翠色。朝天万笏晚朝开，此即中天一海国。
泛东氿游张公洞（清·程之鵔）	破曙凌苍烟，片帆东氿指。蒲苇散凫鹥，蓼蘋跳倏鲤。五云擅荆南，罨画茶烟起。行行日卓午，循麓蜀山抵。瓮牖丁山来，车载捣泥紫。湖汊取次到，舍舟岩壑里。孤杖众同行，披莽临山趾。先从后洞窥，小口磬同拟。延步几逡巡，冷风洞中起。鲫背闻滑油，窄不易容跬。前洞旋复登，敞深一门启。琪林树蔽亏，层叠石磈礌。雾气洞底横，一白浑疑水。瞪睇下层崖，玉柱排银齿。跫然石燕飞，扑漉翻不已。石床辨模糊，石灶火熄矣。石髓滴琤琤，天然乳结蕊。须臾迫日暮，亟欲回仙履。尚有后客来，相待同徙倚。从来神仙窟，往往足至理。豹变难窥全，管见讵测蠡。留取待芳春，恣游穷复始。
庚申七日（清·程之鵔）	今夕何夕是巧夕，爱说人间七月七。瓜果筵陈事绮罗，飘香婍妮妆楼侧。对月临风针线多，五色缕穿九孔隙。天家会合正团圞，那许人间余巧乞。我愧无书腹曝庭，空负亭午当空日。千里乡心又隔年，女牛亦笑人离别。银河昨夜经雨余，鹊路尘清更如涤。还访君平卖卜人，灵槎重觅支机石。
