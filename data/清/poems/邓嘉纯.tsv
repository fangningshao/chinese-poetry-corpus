西师（清·邓嘉纯）　　五言律诗　押阳韵	陇右仍烽燧，关中倏犬羊。颇思萧相国，愿觏郭汾阳。道远军储竭，风颠大树僵。愁看日落处，尘雾混微茫。
山行即事（清·邓嘉纯）　　七言律诗　押尤韵	洒镫吟鞭及早秋，山中景物剧清幽。沤麻村落水当户，种菊人家霜满楼。崖树倒悬牛砺角，溪鳞潜动鹭低头。据鞍顾盼忘饥渴，一味清凉散客愁。
题画（清·邓嘉纯）　　七言绝句　押寒韵	瓜皮艇子系江干，江水茫茫江月寒。人与沙鸥齐睡熟，芦花偷上钓鱼竿。
