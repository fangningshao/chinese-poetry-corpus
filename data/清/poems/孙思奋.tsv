乞种山茶花示萧大令（清·孙思奋）　　七言律诗　押真韵	细雨如烟荡曲尘，山茶新乞自东邻。十年树木归吾辈，百岁看花待后人。幽干能贞存晚计，名心未死托芳春。何当永作升平想，薪木无他日月仁。
初月（清·孙思奋）　　七言律诗　押阳韵	昏黄渐翳风林色，树杪明星耿欲光。稍觉倾愁在何汉，略随残吹下城墙。忧时天意春无信，绝塞军声夜有霜。独向清宵悲宿府，晚来砧杵动苍茫。
释梦示桂秀才（清·孙思奋）　　押支韵	至人不遗物，神定物自遗。纷然六凿内，一与神委蛇。原澄万汇见，妖眹相纷披。天人晚交午，忧患生龟蓍。魔魇何足凭，水魅山有魑。我梦若堂府，百怪堂下驰。炼我定中力，神胜妖自疲。惧德不虑患，逐物圣所嗤。夫子定者流，颇怪含嗟咨。子心良足闵，同此离家悲。我有一樽酒，媵此五字诗。不为爱酬酢，劳苦聊娱嬉。神全气自王，理极天根移。倒床失思议，归梦章江湄。忧喜两无用，惟有春熙熙。
