秋夜（清·唐鉴）　　五言律诗　押庚韵	槛外露华盈，垂帘气独清。虫声吟四壁，镫火近三更。编简有余味，乡关无限情。纸窗留月色，老树一枝横。
舟过昆山（清·唐鉴）　　五言律诗　押东韵	双桡乘激浪，一叶趁轻风。塔立斜阳外，山移薄霭中。钟声遥出寺，树影暮浮空。胜地知多少，登临兴未穷。
过黄河（清·唐鉴）　　五言律诗　押支韵	万里安澜日，频来唤渡时。风驱征应急，云逐片帆迟。捧士原无术，乘槎会有期。中流思砥柱，激浊更伊谁。
入九排至桐太墟（清·唐鉴）　　五言律诗　押删韵	猿声啼不住，远在半峰间。岭树溪云合，村篱涧水环。蛮烟通象郡，夜雨入猺山。一路逢田父，提壶有笑颜。
庐州陷江中丞阵亡诗以哭之（清·唐鉴）　　七言律诗　押庚韵	中丞英爽一儒生，三载披坚卓有声。正冀登坛推上将，谁知授命死危城。征南浑是春秋义，蜀相长垂宇宙名。欲问庐江消息渺，几回惆怅泪纵横。
粤西杂诗（清·唐鉴）	湘江撼衡疑，漓江走桂管。二水本同源，分之各异畛。群山郁其间，矹硉而嶾嶙。或蹲如虎罴，或伏如蚌蜃。绵延二千里，其势不能尽。五岭起嵯峨，清淑此中蕴。闻有绿发翁，云霞与深隐。若往从之游，潇然脱尘坌。可柰世间人，不知反其本。
巢县漫滩围盆渡（清·唐鉴）	盆高二尺围丈余，数人环坐中心虚。篙师持篙撑徐徐，前仰后俯波中凫。平时积贮供仓储，此盆本是田家须。兹逢大水盈沟渠，沿山之下浸为湖。以盆当作中流壶，我本砥砺希廉隅。斲方为圆觚不觚，济人无术胡为乎。依然一样画芦葫，今年奔走穷长涂。先驱楚粤后齐吴，朅来水澨舟楫无。揭衣就渡双跏趺，有如鸱夷逃陶朱。又如木罂斩龙且，坳堂一芥差相殊。冰床水马都不如，何妨缩瑟同侏儒。荡漾中央小似盂，逦迤登岸理我裾。欲挽河伯与之书，毋使赤子化为鱼。
襄阳（清·唐鉴）　　押东韵	万山西转水环东，南北关键一镇雄。司马平吴由岘首，卧龙扶汉起隆中。贤豪本系兴王事，耆旧犹传隐者风。自叹须眉太尘俗，何从修敬访庞公。
