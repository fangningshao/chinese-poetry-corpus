送雪龛兄任保宁（清·沈荃）　　五言律诗　押齐韵	最忆阆中胜，云山到眼迷。地从巴水折，天入剑门低。夜月桐花艳，春风杜宇啼。池塘应有梦，乡思更凄凄①。
晓渡扬子（清·沈荃）　　七言律诗　押齐韵	曙色初开扬子渡，片帆遥挂海门西。横江晓雾千峰失，隔岸寒云万堞齐。短棹苍茫渔浦外，长天缥缈雁行低。中流倚棹频回首，吴楚山川极望迷。
同徐宁庵宪副席竺来太守荥河秋望（清·沈荃）　　七言律诗　押歌韵	西风猎猎动寒波，荥水相逢一浩歌。广武秋阴迷旧垒，太行晴色下长河。黄蒿断岸奔流急，野寺疏杨夕照多。萧瑟那堪风景异，高天极目雁行过。
寄怀张冷石先生（清·沈荃）　　七言律诗　押元韵	溪上老人五柳门，廿年高卧住江村。义熙日月闲中纪，商洛衣冠乱后尊。秋老渔蓑吹铁笛，春回江岸撷芳荪。何时再访东轩下，浊酒黄花好细论。
送张篑山学士归庐陵（清·沈荃）　　七言律诗　押庚韵	襆被萧萧出凤城，觚棱①回首重含情。片言岂诩回天力，三宿仍辞去国名。圣德优容逾格外②，臣心忠荩③本生平。曲江风度应相忆，莫恋空山猿鹤盟④。
清源怀旧（清·沈荃）	晨鸡启重闉，城柝亦未缀。解缆乘细流，轻桡向晓发。凄凄下微霜，皎皎鉴寒月。惆怅问前途，郁纡感逝节。回首溯旧知，音徽已灭没。眷德思偏长，怀分情叹歇。虚期万里风，徒愧中流楫。十年过西州，凄怆心如结。
