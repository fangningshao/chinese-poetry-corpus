慈恩寺塔（清·张九镒）　　五言律诗　押先韵	见说繁华界，凭栏剧可怜。残碑唐岁月，荒草汉山川。日落邀双鸟，楼空卷片烟。下方何处是，灯火郭门前。
涪州牛陂箐（清·张九镒）　　七言律诗　押庚韵	晓云如墨破山行，未辨巉崖荦确横。射虎几人逢李广，叱羊何处问初平。苔黏古木寒无色，草伏阴虫细有声。两日崎岖头欲白，不关萧瑟动秋情。
