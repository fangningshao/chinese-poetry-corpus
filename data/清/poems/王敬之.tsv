早夏村居（清·王敬之）　　五言律诗　押先韵	花事碧溪尽，残寒过麦天。高林数点雨，深巷一声蝉。行药去忘倦，枕书还早眠。因知静者妙，尘虑待先捐。
吴陵道中（清·王敬之）　　七言律诗　押鱼韵	一枕虫声梦断余，游踪落魄意踟躇。路通海甸鱼盐贱，秋入江关草木疏。远影楼头镫上后，新凉篷背雨来初。不嫌囊罄村醪薄，万事于今费破除。
明史阁部墓（清·王敬之）　　押寒韵	虾蟆天子蟋蟀相，东南半壁思偏安。金陵王气复销歇，虫沙四镇余江干。史公末造此开府，欲仗一木支艰难。胜地烟花扫兵燹，孤臣战骨空摧残。公之大节足千古，白日照耀丹心丹。何必文山证前世，始令旷代同悲酸。鼓鼙声歇出邱在，忠魂正气归衣冠。衣冠不朽石碣短，土花凝碧愁荒寒。我来凭吊读遗翰，独为俯仰生长叹。红梅点点忽飞落，犹疑誓师泪血临风弹。
无寐（清·王敬之）	柝声听无寐，高馆坐超急。凉秋湖上来，夜气怯病骨。月斜人影长，星河澹将没。永怀东郡遥，关山不可越。怅望碧天空，临风浩歌发。
