雨衣（清·许青麟）　　七言律诗　押寒韵	碧油制就腻罗纨，冒雨行来蔽体宽。兼采棕榈消暑湿，也偕袯襫禦春寒。濛濛丝散分如织，点点珠跳泻即乾。最好天晴横翠桁，绿蓑影外一渔竿①。
雨笠（清·许青麟）　　七言律诗　押尤韵	轻轻不畏风吹面，点点须防雨打头。名异云冠精结构，形殊雪帽密绸缪。惯遮樵子来荒径，好护渔翁上钓舟。记否彼都缁撮咏，夫须妙制礼从周①。
雨屐（清·许青麟）　　七言律诗　押萧韵	好踏长桥与短桥，一双高著雨潇潇。黏来红杏痕犹湿，印遍青苔晕未消。谢傅成功忙欲折，阮孚有癖喜相邀。几回乘兴寻良友，不畏污泥十里遥①。
风竹（清·许青麟）　　七言绝句　押尤韵	戛玉寒生五夜秋，晚来风过响飕飗。自然天籁宫商叶，何必伶伦截管求①。
两竹（清·许青麟）　　七言绝句　押先韵	潇湘一枕梦初圆，千个团栾濯碧涟。且待新晴凉月出，携琴试与和流泉①。
安平望海歌（清·许青麟）　　押东韵	孤岛潜连赤嵌中，洪涛万顷归艨艟。南望鲲身路杳杳，北看鹿耳波瀜瀜。楼台缥缈成蜃气，鱼龙出没翻蛟宫。远屿晴时如一粟，紫澜生处回长风。荡胸始觉云梦小，放眼方知天地空。大壑苍茫望未了，日脚插入秋波红。曾经沧海难为水，况极蓬瀛东复东（施懿琳编校）。
敬摹亚圣像立石台郡学宫诗以记之（清·许青麟）	巍巍圣德，孰与比隆。知言有素，浩气常充。战国邪说，莫知所终。辟之距之，不愧禹功。乃审厥像，勒石鸠工。尊为圣配，奉诸学宫。其容作肃，惟貌则恭。蓬瀛瞻仰，多士尊崇。而今而后，吾道已东（施懿琳编校）。
