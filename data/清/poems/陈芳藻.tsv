清平乐 镜（清·陈芳藻）	寒光皎洁。认取秦时月。为问圆冰清到骨，可贮芙蓉颜色。愁来怕上眉梢。恐伊知我魂消。顾影卿怜谁瘦，朝朝相对无聊。
南浦 春柳，用玉田春水词韵（清·陈芳藻）	袅娜舞长条，绕隋堤、翠幕金衣啼晓。细缕蘸晴波，低摇漾、水面落红频扫。柔情弱态，盈盈十五怜娇小。十里晓风残月岸，谱入才人词草。楼头触起相思，觅封侯、忍把年华负了。怕见擘棉时，飘零恨、点点纱窗飞到。韶光易渺。杜鹃唤得春归悄。回首灞陵桥畔路，绾住离愁多少。
