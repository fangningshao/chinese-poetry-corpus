家兄来书拟春初抵塞将至奉忆之作（清·方观承）　　七言律诗　押侵韵	期近团圞思转深，痛中竭蹶岂能禁。麻衣万里呼天泪，冻雪千山负米心。京国书才开旧腊，闾门望苦到而今。伤心强说春风聚，长大先须作枕衾。
野宿（清·方观承）　　七言律诗　押先韵	遥指行庐入暮天，营依一匝短轮连。黑风饮马人呼井，白雪眠车夜裹毡。强抱梦魂来断碛，又听轣辘起荒烟。柳条数问边门路，传道冰沙不易前。
闻族人奉诏出旗（清·方观承）　　七言律诗　押真韵	忽听鸡竿下凤纶，衰门今荷主恩新。衔羁谢作髡钳侣，聚族重为里闬人。累困十年终见岘，网开三面正逢春。穷荒尚有孤臣泪，欲诉无因达紫宸。
寄怀叶圣嘉（清·方观承）　　七言绝句　押微韵	关程如织信仍稀，况是天涯卧铁衣。塞障东西七千里，可怜雁不解横飞。
大父遣赴奉天（清·方观承）	重闱倚衰白，我行将何之。寻常未易别，况乃天之涯。饥寒驱冷铗，汗漫无家归。生计在干人，得失难预持。敝裘支冻骨，膻酪充路饥。辛苦付前途，孤踪行李微。回首望朔风，泪眼垂冰丝。翻笑穷途泣，一身何多悲。
