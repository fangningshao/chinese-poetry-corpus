寿王友竹先生六秩（清·陈梅峰）　　五言律诗　押先韵	此老非凡老，浮沉六十年。阨穷能不悯，遗逸岂徒然。托酒逃尘累，哦诗养性天。世间多富贵，未及等身贤。
佛兰西攻澎（清·陈梅峰）　　五言律诗　押阳韵	酒酣谈往事，慷慨辄低昂。只此一丸地，曾为百战场。荷兰尝捋虎，郑氏亦亡羊。佛寇频窥此，南洋险北洋。
与锡如话旧（清·陈梅峰）　　七言律诗　押真韵	豪气元龙老愈真，昂藏七尺见嶙峋。冰天雪窖鍊奇骨，鬼火罡风锻劫身。文字平章几知己，怨恩缘起悟来因。棘荆遍地需人理，何日当途为刷新。
秋日游剑潭（清·陈梅峰）　　七言律诗　押尤韵	剑潭十丈泻寒流，衰柳萧疏宿雨收。雁阵嘹天声断续①，渔灯逐浪影沉浮。江山自古盘龙虎②，干橹当年犯斗牛。霸气未销豪气③减，哦诗空对水悠悠。
晤胡南溟君有作（清·陈梅峰）　　七言律诗　押先韵	桂花香里著先鞭，翮铩秋风共怆然。或者蹉跎能补寿，更将镕铸当编年。珂乡风景浓于酒，曩日宾朋散似烟。君耐盛时甘大隐，耕经耨史作良田。
题台湾诗醇（清·陈梅峰）　　七言律诗　押支韵	漫说葩经无价值，重兴圣化正斯时。鸡林色采耀耶岛，凤阁和章继朔墀。璀璨何曾遗粉本，琳琅争忍却吟词。多君负有大担力，再起风骚志不移。
观弈（清·陈梅峰）　　七言绝句　押蒸韵	一枰楚汉阵分明，马走车飞俟隙乘。我更彻宵看结局，落花多处剔残灯。
