新晴（清·路承鋆）　　七言律诗　押微韵	天气新晴昼启扉，远山青翠上人衣。雨馀败壁群蜗聚，日落横塘一鹭飞。小径红稀花未放，荒畦绿满菜初肥。前溪昨夜添三尺，采药僧还不得归。
题李簠青太守巫峡归舟图（清·路承鋆）　　押歌韵	蜀山著奇险，蜀水多风波。芳洲有蘅芷，委弃同薜萝。昔日秀空谷，胡杂苔与莎。凄凄迅商薄，零落悲枝柯。岂不惮艰险，凤辖逢网罗。落日蔽轻云，蒿莱障山河。今君且归去，华表看峨峨。芝兰纵枯槁，馨香终不磨。
