福州城楼晚眺感作（清·林用霖）　　五言律诗	独立揽晴空，南疆此最雄。波涛烟树外，城郭夕阳中。碧海渺何极，白云望不穷。八州收鼓角，间数寺楼钟。
由京口溯流达金陵舟中作（清·林用霖）　　七言律诗　押尤韵	一帆高挂镇江头，路上金陵趁早秋。元气荡潮通碣石，长风分浪入瓜洲。茫茫北顾云山远，浩浩东流日夜浮。积潦未消频欲雨，楚天哀雁不胜愁。
