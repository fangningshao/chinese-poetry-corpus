过涧上草堂徐昭法先生故居（清·马日琯）　　五言律诗　押阳韵	先生居涧上，生死世相忘。剩有三间屋，而无一瓣香。冰霜堪久耐，薇蕨共谁尝。留得潺潺水，终年护草堂①。
冬夜宿南庄（清·马日琯）	空江欲雪云冥冥，天低月暗吟寒厅。独雁时闻四窗白，双眼未合孤灯青。败芦丛筱环沙尾，几树横斜映清泚。未春先已发幽香，岁晚篱连见冰蕊。城南小筑掩柴荆，袅袅茶烟客思清。夜犬无声人语寂，枯棋坐隐已三更。短童首触屏风卧，檐外一声惊雀堕。萧骚水阁纸衾单，有梦不愁花底涴。
春江渔父词同半查作（清·马日琯）	五湖三泖烟波宅，燕子来时春水碧。莼丝采罢荇丝牵，隔岸桃花红欲滴。蓑笠由来是水仙。鸬鹚鸂鶒伴闲眠。青山倒影低昂见，潮落潮生不计年。篷窗沽酒空蒙里，一声渔笛沧浪起。纶竿收得寂无人，明月烟江照千里①。
