点绛唇 题《落花人独立图》（清·蒋英（蕊仙））	轻启菱花，蛾眉淡扫青山远。花容月面。鬓上双珠钿。悄倚雕栏，且把闲愁散。春不见。落花成片。飞过斜阳院。
上林春 咏燕（清·蒋英（蕊仙））	紫燕初归庭宇。画帘来去。呢喃软语话多时，如欲和侬住。问尔乌衣旧主。此时何处。裁红剪彩舞春风，管领著，花千树。
浣溪沙 花溪归棹（清·蒋英（蕊仙））	淡艳山光似画屏。一峰才过一峰迎，短篷斜挂晚风轻。归路远迷芳草影，沿堤时听嫩莺声。淡黄杨柳送人行。
南歌子 南天竹（清·蒋英（蕊仙））	清品梅为侣，芳名竹并称。浑疑红豆种闲庭。深爱贯珠累累、总娉婷。不畏严霜压，何愁冻云凌。渥丹依旧叶青青。好共岁寒三友、插瓷瓶。
减字木兰花 题倦绣图（清·蒋英（蕊仙））	谁家庭院。嫩绿芳枝遮翠馆。午梦惺忪。春日迟迟花影重。支颐斜倚。金线慵拈浑似醉。半捲珠帘。叶底双鸳补未全。
喝火令 元宵前一日偶成（清·蒋英（蕊仙））	饮酒浑无量，栽花尽有闲。流光虚度一年年。祗为多愁多病，改却昔时颜。选韵神方倦，敲棋指尚寒。良宵随意步庭轩。却好云开，却好月如盘。却好横斜疏影，和月上阑干。
