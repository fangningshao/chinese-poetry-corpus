八月（清·周恭先）　　五言律诗　押尤韵	八月清光迥，登高览蓟丘。岛开沧海日，天接太行秋。画省风云合，烟城草树浮。冥冥千里外，鹓鹭起中洲。
和吴兰柴过常山作（清·周恭先）　　七言律诗　押青韵	太行东下俯苍冥，正定城高压井陉。万里河山归睥睨，百年烽火静郊坰。远帆落照滹沱水，匹马秋风麦饭亭。欲访居人寻旧事，酒帘垂处柳青青。
