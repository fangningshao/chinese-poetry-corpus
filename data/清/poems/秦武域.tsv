春郊（清·秦武域）　　五言律诗　押齐韵	春色怜羁思，芳郊望欲迷。草连村向背，泉束路东西。映柳围莺坐，飞花散马蹄。为寻酒家去，买醉好留题。
秦州咏古（清·秦武域）　　七言律诗　押阳韵	杜甫咏诗南郭寺，于今老树郁苍苍。天风欲下闻龙吼，殿雾初开看鹤翔。异代游人常护惜，岁寒山色不凄凉。品题终赖空庭句，感叹安能汝寿长。
晚泊渝州江北（清·秦武域）　　七言律诗　押青韵	峡石岭松过眼青，九龙滩下泊沙汀。帆樯二水连天雾，镫火三山匝地星。巴子国开千载险，丰年碑在万家宁。为思蜀汉兴亡事，把酒临风独凭舲。
伏羌城北春眺（清·秦武域）　　七言绝句　押麻韵	水村山郭尽烟霞，万树桃花罨柳花。燕子不须频顾语，一川春色在天涯。
竞秀亭（清·秦武域）　　七言绝句　押尤韵	我生不得汉嘉守，也作凌云载酒游。依槛挥杯为一啸，峨眉天半白云浮。
寄巴陵杨明府乞君山茶次东坡和蒋夔寄茶韵（清·秦武域）　　押先韵	人生饮啄无非缘，百年遇合随所便。粗粝腐儒饱即可，谁能水陆穷芳鲜。独怜有好渐成癖，嫩蕊活火烹新泉。日铸郑宅昔曾试，碧瓯玉乳浮花圆。一自买舟下南楚，便如渴鲸思吸川。二月雷动蓓蕾结，家家摘取当新筵。岳州黄翎品最上，浥湖注目遥生涎。几叶润喉破烦闷，陋他蜡面膏须研。巴陵神君治第一，君山贡物如当年。拣选金芽献天子，王公次及谁能先。而我独为乞少许，但搜拙句无须钱。殷勤烦君倒筐笥，白绢三道斜封缠。寄到山家百拜受，肯付稚子姜盐煎。江上清风朗月夜，七碗啸傲凌前贤。陆羽卢仝今已矣，后之来者谁媸妍。诗成亟写博君笑，珍重他日还相镌。
