曾涤生师奉命督师江南（清·赵树吉）　　五言律诗　押真韵	百战孤军在，临危用乃神。诸侯皆秉钺，圣方自知人。兵气缠吴会，天威仗老臣。诏书信勤恳，喜极欲沾巾。
次和定甫台长病起韵（清·赵树吉）　　五言律诗　押侵韵	终岁羁空皂，迟迦惜素心。艰难通性命，去住各浮沈。危叶知严霰，荒苔恋故岑。看君抱高节，风雪闭门深。
员峤（清·赵树吉）　　七言律诗　押灰韵	员峤方壶迹已灰，龙鳞曾见日华开。一从白马朝天后，无复青骡按辔回。黄竹雪深瑶水远，苍梧云黯夜弦哀。孤臣洒涕周庐外，原庙衣冠锁绿槐。
赠高生（清·赵树吉）	西江山水秀巉绝，高生晚出殊奇侅。少年从军缚裤褶，鸷若乳贙当羸骀。匡庐落日揖帅府，帐前动色夸雄才。解鞍三载逐计吏，素衣几日生缁埃。庙堂储英重芸馆，技擢晁贾登邹枚。凤池夺汝竟何意，百不一试谁能猜。平生仇耻徒耿耿，湛卢绣涩空墙苔。心如绛蜡一寸短，中有万泪难成灰。腐儒官贫日扫轨，昏昏梦堕故纸堆。旁人大笑不肯顾，独能折节无挤排。园居相距三十里，我不一去君频来。论诗说剑气旁魄，駴怪僮仆藏婴孩。朝为百篇暮千首，往往劖刻造化胎。昨从西麓造深翠，出入霞雪旋蠃螷。眼明梯空望南岳，春阴迷合从无阶。朅来告我欲东逝，湖口有田多芋魁。丈夫顑颔不称意，力耕垄亩宁沈埋。艰虞世宙足忧患，印累绶若知谁佳。高生高生愿尔为不材，牺尊青黄天所灾。
端午节前三日门人温味秋王艾堂谭序初曹朗川诸子招饮龙树寺分韵得佳字（清·赵树吉）	惊沙三日吹疾𩘅，高城曀曀阴且霾。城南古寺入葭菼，摩云老干森龙槐。五年不到少人迹，时见鸟雀驯空阶。登楼旷荡愁远目，把酒郁崒伤孤怀。昆仑北折赴恒碣，三山隐见浮蓬莱。苍鸾白凤竟安在，珠宫贝阙余寒灰。前轩尘上黄蓊匌，铁骑远殷空中雷。似闻饥虎尚垂睊，灞上练卒弛庚牌。袄氛满地殊未已，感时倦眼重摩揩。自经变故废游宴，旧朋散落江湖涯。范君一别便千载，山阳闻笛增心哀。岷峨灵况堙郁，造化作意摧边才。遁翁迁谪行且去，桂岭已办双青鞋。金花翠尾讵辞辱，狙囊凭黠忧挤排。死生契阔乃如此，静观兆朕疑非佳。忆初释褐尚清晏，追凉兰若多同侪。当时惨绿居末坐，百罚未肯辞深杯。只今壮大气欲尽，往往独醒如清斋。冠簪欲谢几濡忍，尚念仙仗崆峒回。宣光中兴果再睹，荷锸便可刘伶埋。天门虎豹呼不开，长歌被酒还归来，人生早达胡为哉。吁嗟吾党二三子，努力作诵平徐淮。
答王霞举兵部（清·赵树吉）　　押支韵	素女弹瑶瑟，丝寡弦乃悲。焉知壮士怀，凄若窈窕思。羲和駷北驭，万象无春姿。孤芳擢冰雪，荣悴理亦齐。歌君寒梅句，惄焉感生迟。
上大关脑（清·赵树吉）	祇知秦蜀云栈缘秋毫，不知乌蒙梯石凌黅霄。伟哉造物逞荒怪，炉韝磊块如镕膏。烟薶雨蚀顽不化，万古积此青岧峣。崩崖破裂走蛟虺，细路诘屈愁猿猱。自从庄蹻震铜鼓，六诏渐见通星轺。上如蜗黏下兔脱，坐令人马同疲劳。我来却度大关岭，正值淫雨蒸炎歊。汹汹怒雷转脚底，草棘翳蓊鸢鸱号。径盘之字四十八，五步一折浆流骹。垂趾二分俨在外，人坠直恐随狂涛。舆夫狼狈仆无色，我亦瑟缩疑藏逃。平生履险久已惯，视此何啻九牛毛。陟岭回望渺人物，但见蚁负缘蓬蒿。夜来魂梦不到地，飞驾时与山云高。磨崖他日待铭勒，作诗一笑聊自豪。
盐井渡铁锁桥用东坡柬新桥诗韵（清·赵树吉）　　押齐韵	乱山连僰道，巨刃摩云霓。裂为千尺涧，汇此奔雷溪。经营穷匠术，坐见椓杙低。何人铸铁索，横波贯虹堤。锒铛互钩连，专车骨相挤。至今化康庄，利尽滇东西。我行值暑雨，出淖容轻跻。涛澜翻脚底，雾散驰千蹄。惜哉碑碣缺，岁月不可稽。昔闻刀墨乱，聚若沙中鹥。谁令失此险，渐构公输梯。滋蔓到吾蜀，曳尾终涂泥。齿冷及行路，色变谈中闺。十年风电过，刀剑不复携。往来似潮汐，茅店催荒鸡。历劫永弗坏，讵数三石犀。他年持节还，慰劳看扶藜。犹能学逸少，轻煤研麝脐。
