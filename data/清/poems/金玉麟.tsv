蒋园杂咏（清·金玉麟）　　五言律诗　押麻韵	小池通野水，虚牖纳烟霞。雨渍桐留叶，霜晴桂再花。幽栖能远俗，久客渐如家。闻说重阳近，东篱兴更赊。
锦州杂诗示海珊弟（清·金玉麟）　　七言律诗　押歌韵	一束轻装瘦马驮，问程先指小凌河。惯听阁道《淋铃曲》，又唱阴山《敕勒歌》。瀚海东连平野尽，长城西亘大荒多。故园松菊今何在，如此浮家奈汝何。
波罗岭早行（清·金玉麟）　　七言律诗　押先韵	夹道危岩壁立悬，青余一线望中天。镫随斜月光无定，铃飐乾风响不圆。千里驰驱经绝塞，五更雨雪逼残年。归期准与寒梅约，粥鼓香花腊八前。
