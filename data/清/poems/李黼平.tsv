故燕城（清·李黼平）　　七言律诗　押庚韵	云物萧条天宇清，杖藜来访故燕城。良乡极目真寥廓，上谷当年屡战争。马骨且求招乐毅，乌头难化遣荆卿。下都池馆修连日，说与游人恨未平。
泺口待渡同石亭（清·李黼平）　　七言律诗　押微韵	东来风景与心违，到处惊蓬卷地飞。泺口夕阳红照水，华山秋色翠生衣。故人弹铗歌同和，此际停骖计恐非。明借名泉洗尘土，真珠十斛溅霏微。
阊门送客（清·李黼平）　　七言律诗　押支韵	水西楼阁玉参差，杨柳花飞客去时。锦字缄书千种恨，兰溪归棹十年迟。香头夜雨人初到，婪尾春杯酒莫辞。吴下行踪如向说，红闺应䠞远山眉。
九月八日同年陈范川太史招同梁一峰广文游光孝净慧二禅寺呈范川（清·李黼平）　　七言律诗　押蒸韵	鬓丝禅榻记吾曾，廿载尘劳苦莫胜。今日重寻留钵地，前身初悟写经僧。菩提树长金园净，诃子林中结宇徵。祖意但求真面目，未妨文字乞溪藤。
春日有怀元甫（清·李黼平）　　押陌韵	山中昨夜雨，芳草滋浅碧。园芳新绿稠，庭华故红积。良辰寡俦侣，忽念越乡客。幕燕营此身，逵鸿矫其翮。遥怜一樽酒，访古谁与适。榆露暧远村，桑烟澹长陌。苏碑辨讹字，韩碣寻遗迹。傥下湘子桥，予心寄潮汐。
夜渡洞庭（清·李黼平）	城陵山前霜月高，江湖欲上鸡初号。舟人夜语起捩柁，但觉枕底生风涛。黏天洞庭乘水入，余亦起从帆下立。三江杳杳宿鹜迷，五渚苍苍老蛟泣。巴丘邸阁波浪间，到眼突兀横编山。芦中渔火尚未灭，空际梵音殊自间。绕湖周遭几百里，湿烟一堆层叠起。倒影俛临明镜看，却是君山青插水。二山宛在湖中央，南北苕亭势可望。不知蓬瀛定谁到，对此辄欲褰余裳。斯须斗转星亦沈，群真出入地道深。龙女遥归碧海岸，湘君正依斑竹林。湖山虚肃徘徊久，小别京华亦回首。洛阳少年济时才，上书那遣长沙来。
漕运行（清·李黼平）	书生一食恒三日，忍饥诵经门不出。仙家撒米狡狯多，饭甑空看梦中溢。一麾作宰居海滨，职有漕事当躬亲。手收八万七千石，但丐糠覈能肥人。连廒四开临水曲，负戴遥来趁初旭。南箕扇簸北斗量，原是天公具餐玉。岂惟献纳人争先，乌雀未敢窥檐前。仓储近烦白虎卫，水餫远叱黄龙牵。颇闻荷花塘欲涸，碧波粼粼石凿凿。屯丁辛苦里正嗟，津贴钱刀苦来索。汝辈何如为杞忧，连云畚插通邗沟。高低正依均海法，升斗不贷监河侯。般橹万里趋芳甸，黍谷桃渠眼中见。滹沱可洞涞可陂，只在司农斥坟衍。拓地平移委粟山，治田尽表宜禾县。丰岁香粳满近畿，云帆永罢东吴转。
