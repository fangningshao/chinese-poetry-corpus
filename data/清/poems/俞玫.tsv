消寒分咏（清·俞玫）　　五言律诗　押蒸韵	片石访严陵，江云路几层。冰花寒可拾，残柳贯难胜。雪浪催今古，沧波阅废兴。荒台遗迹在，风雨共谁登。
落叶（清·俞玫）　　七言律诗　押文韵	楚江波冷下纷纷，消息玄机静里闻。此日霜华随逝水，当时风概想凌云。行吟楚客怜孤躅，话旧胡僧吊夕曛。极目郊原渺如许，天涯能不怅离群。
乙巳腊月二十九日为先慈四旬仙诞敬焚一诗（清·俞玫）	风雪逼岁除，称觞又今日。泉壤去不返，十载梦魂隔。随侍安可期，顾复悲畴昔。常闻儿初生，每拟堪巾栉。设帨非悬弧，颇觉期望失。郁怀谁为宽，劳瘁易致疾。晨夕已减餐，提携仍恳切。最小偏垂怜，寝食依亲侧。长往遗孤儿，雏发犹覆额。岂识罔极恩。但苦音容没。千行赤子泪，何补春晖德。一樽长跪奠，芳草墓门碧。
戏题落叶诗后（清·俞玫）	策策西风警暮鸦，自倾残墨写轻纱。不辞憔悴如郊、岛，吟瘦寒镫一穗花。笔床启处砚田芜，馀韵寒犹逼绮罗。莫负因君三复咏，为侬好补屋牵萝。
柳枝词（清·俞玫）	处士高风恋五株，清溪吾亦爱吾庐。苔矶软覆渔人钓，贯得江鱼上市初。
