恭纪惠献贝子王平定浙闽功迹颂言（清·刘良璧）　　五言排律　押删韵	大业疏天派，肤功列上班。龙旂开敌垒，虎竹贲仙关。浪静平瓯越，烽晴靖海蛮。朱甍辉玉钥，碧甃灿金环。谟烈青编著，贤良紫诰颁。勋名萦两浙，世泽衍三山。颂溢鳌峰上，讴兴鹿岛间。东南槎万里，长此奉王颜（杨永智编校）。
沙辘行（清·刘良璧）　　押阳韵	晓出彰山北，北风何凄凉。晚入沙辘社，社番何踉跄。十年大甲西，作歹自惊惶。牛骂及大肚，挺而走高冈。蠢尔无知番，奋臂似螳螂。王师一云集，取之如探囊。忆此沙辘社，先年未受创。王丞为司马，抚绥得其方。孙公为副臬，恤赏不计量。为言北路番，无如沙辘强。马牛遍原野，黍稷盈仓箱。麻踏如飞健，牵手逞艳妆。倘为千夫长，驭之楫疆场。张弓还挟矢，亦可壮金汤。奈何逢数奇，职守失其纲。劳役无休息，铢求不可当。穷番计无出，刳肉以医疮。支应力不给，势促乃跳梁。一朝分箭起，焚杀自猖狂。蛮声振半线，羽镞若飞蝗。调兵更遣将，荡平落大荒。危哉沙辘社，几希就灭亡。皇恩许迁善①，生者还其乡。番妇半寡居，番童少雁行。嗟乎沙辘番，盛衰物之常。祗今防厅廨，荒烟蔓道旁。造物宁恶满，人事实不臧。履霜坚冰至，易戒恶可忘。夜深风飒飒，独坐思茫茫。司牧人难得，惘然太息长（杨永智编校）。
