雪狮歌（清·顾嘉誉）	封姨玉戏江天白，万里琼瑶厚盈尺。平林雕鹘偃不飞，大泽蛇龙卧难蛰。街头跳掷嬉儿童，竹帚扫雪冲寒风。爬罗随手试抟弄，物态一一无雷同。蛮奴心孔偏狡狯，装出狻猊露奇怪。爪牙忽作之而形，拉虎吞貔宛然在。蹲伏恍遇沧州城，贡献疑通安息界。髯耏落落张巨口，仰天欲作河东吼。四围腰鼓声喧阗，灯火荧煌照左右。入山那可抟虥狸，当路直堪走猘狗。寒威消歇阳气回，朝来倏忽扶桑开。狰狞跋扈转瞬耳，流澌消却银皑皑。君不见冰山万丈高崔嵬，压倒泰岱轻徂徕。一朝失势意安在，区区雪狮何有哉！吁嗟乎！区区雪狮何有哉①！
