肯堂用大人韵作诗示予因及予与吴仲懿江阴之旧游而以身强为可宝次韵奉酬（清·姚永概）　　七言律诗　押庚韵	生于吴楚爱幽并，五岳填胸不可平。少壮渐过添老态，江湖行遍减山情。高吟斗室春回座，腊雨连宵冷入城。彭蠡枞阳二千里，茫茫帆楫又东征。
题子善秋景（清·姚永概）　　七言绝句　押萧韵	柳老西风作意骄，孤蝉独自抱疏条。不知更有春来否，到眼秋光太寂寥。
偶怀梁节庵胡漱唐（清·姚永概）　　七言绝句　押真韵	上书不报拂衣去，绝类西京梅子真。最痛篇终陈苦语，异时逆耳更无人。
用山谷游王舍人园韵题天柱阁（清·姚永概）　　押阳韵	筑阁行省司，地直龙山阳。天晴西北望，岳色不可藏。自古贤政策，在暇不在忙。沈公有道气，官居等宝坊。论徵古典籍，坐集儒衣裳。时流老成泪，或惭燕寝香。去年江淮饥，稻黍不芬芳。库藏又久空，安得化金方。货粟监河侯，救此灾剥床。忧多公膳减，孤负数百觞。世方竞炎热，谁解心清凉。赫然声利场，照以明月光。横流波浩浩，正色天苍苍。潜霍有佳境，中开天地房。宛委古藏书，待公与意量。其男多朴野，争席鱼相忘。其女半高髻，未知时世妆。公令四境安，容我接舆狂。
