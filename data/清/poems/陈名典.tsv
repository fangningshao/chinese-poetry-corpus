己卯冬日登约园燕云阁，步幼亭世兄原韵二首（清·陈名典）　　七言律诗　押支韵	一束花枝傍矮簃，芳心惟恐报春迟。湖山隐约炊烟起，楼阁苍茫暮霭时。傲骨怕随流俗改，壮怀未许等閒知。相逢岂必曾相识，把酒重阳订后期。
己卯冬日登约园燕云阁得看字（清·陈名典）　　七言律诗　押寒韵	峨峨高阁矗云端，此日登临眼界宽。归雁远从云外落，好山留向雪中看。径荒苔藓埋陈迹，地僻梅花耐早寒。湖上风光无限好，一声长笛倚阑干。
题赵焕文茂才彝鼎殉节纪（清·陈名典）	一死不足惜，千秋大义存。楚氛当日恶，大地霎时昏。衰世无忠节，荒庵有荩魂。嗟予犹健在，愧我赵公门。些语听离骚，魂兮那许招。西欧飞血雨，东海动心潮。世事今如此，生民恨未消。九京如可作，应更痛前朝。
篝灯课子图，为谢节母题（清·陈名典）　　押阳韵	西风萧瑟天气凉，奄奄夫婿病在床。祷神求医兼问卜，佥云病已入膏肓。回忆结缡才十稔，一朝撒手情何伤。当时不难以身殉，下有孤儿上姑嫜。仰事俯蓄赖十指，此身未便遽云亡。况复夫君有遗命，是儿须令继书香。春秋递嬗儿渐长，就傅归来立母傍。母云志士惜日短，莫道愁人恨夜长。日短夜长阴可惜，挑灯课读亦何妨。机声书声相接续，夜如何其夜未央。儿承母训苦自励，青年名已列胶庠。又将母节达上听，冰霜励洁邀龙章。母年今已逾七秩，暇复课孙体康强。谢生持图索题咏，频年奔走笔墨荒。况复在前有珠玉，骚坛健将推张黄。聊将俚句表慈孝，传之家乘志不忘。
