寄怀王子寿比部（清·何元普）　　五言律诗　押支韵	高卧辞恩诏，承欢奉母慈。湖山千古胜，忠孝四方知。悯世薖园老，骚情漆室诗。枢言兼谕德，经术系人思。
边患（清·何元普）　　五言律诗　押微韵	边患无今古，兵机有是非。课耕曹玮略，敢战狄青威。拓地先朝远，通经大将稀。奇功收积石，沧海未全归。
闻李湘石得广文志感（清·何元普）　　七言律诗　押寒韵	圣代即今开广厦，故人闻又进儒冠。秀才出处关风化，天下安危视校官。增益俸钱资砥厉，培成国士济艰难。青毡一席裘千丈，谁道吾曹骨相寒。
