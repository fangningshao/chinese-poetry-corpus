除夕感赋（清·吴观礼）　　七言律诗　押真韵	征衫乍脱彩衣新，惆怅归迟别太频。五日春盘惭侍奉，一年家计感艰辛。即听爆竹非前度，况饮屠苏少几人。风雪残冬书不达，他乡苦累倚闾亲。
感事（清·吴观礼）　　七言律诗　押阳韵	宁闻周召制鹰扬，拜将登坛重启行。兵柄谁侵天策府，元戎直拟虎贲郎。若为善驭临淮部，可有专征赵郡王。多难岂容矜意气，累朝旧制未应忘。
绿阴（清·吴观礼）　　七言绝句　押侵韵	廿年陈迹杳难寻，回首人天几绿阴。自叹吾衰情顿减，宵来梦阻桂花深。
西征（清·吴观礼）　　五言排律　押豪韵	久郁从军志，西征气始豪。浮家湘水远，前路华山高。将帅纷旗鼓，云霄见羽毛。至尊重推毂，多士感同袍。旧政宵披牍，新规昼建旄。尤思徙薪计，大作运粮艘。干济今无匹，忠清古所褒。人才关事业，幕府集英髦。贱子邀青眼，经年佩锦韬。仍为后车客，同饮上流醪。弱冠游燕赵，炎荒正驿骚。枭棋频失算，鸿泽莽哀嗷。慷慨论三户，沈沦厕六曹。时还资战略，岂谓袭戎{韦臽}。易醒春明梦，回看浙海涛。艰危惊厝火，忧愤见徵牢。陟岵悲何极，离乡首重搔。罪言并酒止，羁隐托禅逃。偶作登楼粲，遥怜运甓陶。为牺宁未悟，吓鼠信相遭。去病当求艾，惩邪务斥蒿。狂歌叩牛角，宝剑拭鹈膏。出处从容甚，亲朋问讯劳。真无千里马，岂少九方皋。吉筮从鸣鹤，飞轮驾巨鳌。披襟逢吐哺，雅韵续题糕。五岭氛犹炽，残冬阵再鏖。尽教濡盾墨，曾未纳靴刀。奏凯期真速，旌庸典滥叨。早知平猃狁，会且出临洮。老树从侵雪，秋鹰欲脱绦。迢迢沙碛净，猎猎朔风饕。岁月争梭疾，英雄付浪淘。奇勋须习胆，余慧薄簪毫。审地追新息，持心念莫敖。何当裘带暇，更与鼓枹操。节度方移镇，书生分属櫜。驰驱情勉勉，瞻望思忉忉。回首违亲舍，冲寒泛客舠。常吟谢池草，待种武陵桃。适楚谋诚善，还吴意尚謟。本支期衍瓞，嘉会负弹璈。裾忍牵温峤，诗应报窦滔。承欢轻奉檄，乐道盍观濠。母曰酬知遇，儿行勿阻挠。终非为鸡肋，可许挽乌号。果惬平居愿，奚辞万里翱。将军矧充国，窃据异隗嚣。能识犬羊性，毋矜罴虎嗥。徙戎堪实塞，兴灭效庐漕。汉使收天马，周廷贡旅獒。请看长揖去，归橐谢葡萄。
东坡生日集外舅寓斋谨赋（清·吴观礼）　　押东韵	奎宿在天光熊熊，千秋文府呼吸通。有时降精流玉虹，在宋则生苏长公。文章风骨凌华嵩，生当风寒晚节崇。真气直煦冰雪融，自能寿世包化工。当时毁誉浮云空，帝后动色知公忠。撤金莲炬宠眷隆，纵遭迁谪恩遇终。身行万里明益羾，安论磨蝎临命宫。今之坡老爰臂翁，平生梗概将毋同。陈笠屐图拜鞠躬，酒脯罗列簋有饛。恍陪觞咏黄楼东，语我旧事意态雄。凤台官阁甥馆中，诗思斗落如长洪。寿公满引流霞红，五十年来何匆匆。表忠宝墨新磨砻，西泠旧祠肃楹栊。讲堂梅雪方溟濛，主公祠宇承流风。惜疏荐菊嗟转蓬，庭前瞻拜呼儿童。夜分催诗钵打铜，南飞一鹤声玲珑。我如子立邀青瞳，小草亦倚芝兰丛。玉堂著作才未充，时艰阅历忧心忡。世间荣落胡啬丰，惟三不朽德言功。居今稽古思何穷，再拜献诗公听聪。
与谢舍人论文（清·吴观礼）	震川望溪评迁《史》，谁欤述者后有王。蜀輶归来书满箧，此本斑駮留丹黄。炎云忽堕雨点白，门外车声动霹雳。挟书剥啄寻幽人，共手一编恣探索。波澜壮阔疑忘归，秋鹰欲下盘空飞。龙门奇谲不可状，薪火孰与扬余煇。东坡气似峻坂騧，昌黎古干无杂花。韩苏闳肆各有得，格判唐宋徒吁嗟。亦从精微造真放，江河浊浪纷淘沙。才力由来夸横绝，切理应须透冰雪。刘繁方简姚吐含，醉翁法嗣森成列。画师画马论神骏，骨肉相包始清稳。梅氏犹称具体微，余人率借空虚遁。中声要入黄钟宫，二京文艺罗西东。宅心醰粹性灵足，博厚期与《诗》《书》同。千秋义法求统宗，秘旨乃在葫芦中。行无地难且践迹，涉猎子长师扶风。
星斗南（清·吴观礼）	斗南一人大星坠，内讧外寇乃驯致。帐中自呼星斗南，骑箕天上回戎骖。平生未快屠鲸手，力挟丰隆海西走。岛夷千载未祠神，遂震威灵荐圭卣。中奉历朝天可汗，惟一个臣在庑右。写金教识麟凤姿，覆杯肯飨蒲萄酒。汉民掠买岁几千，惟神护持抚摩久。岂无虐死为鬼雄，会当搏噬奋功狗。吁嗟乎！男儿生不遑请缨，死将叫阍与帝争。不共戴天宁反兵，秽人何物来要盟。众仙排云孰可使，须骏马监傅介子。龟兹就戮匈奴臣，笑斩楼兰目壮士。灵旗既下犁鞬城，视我将星东北指。朮赤遗封生虎狼，包藏祸心越疆理。神力驱除冰海头，铜柱拓边还万里。异姓藩开奇渥温，世捍牧圉承皇恩。声教四讫弥海垠，一洗诸派婆罗门。神兮归来配烝礿，丹青自有凌烟阁。
蜀两生行（清·吴观礼）	石城山顶窥峨眉，胚胎灵秀争幽奇。岷源水入锦江碧，奔流到海无尽时。两生生长山水窟，合有清气相扶持。我知两生名，初未识两生。五色动眸子，双璧夸连城。青鸾铩羽大鹏息，黄金之台高不极。有才自与岁月深，思闬何殊在京国。但令每饭念宵衣，莫辞三载聊家食。炎曦暍人行路难，十旬羁滞犹长安。长安冠盖富豪俊，事贤友仁良所欢。乔生好客肝肠热，门限将穿眼森铁。与人娓娓不忘规，言泉喷落离堆雪。毛生广坐兀徘徊，峭如石笋撑寒梅。闭门颂酒自孤枕，梦吞溟渤杯中来。一凔一煦颇殊致，两人测交敦古谊。携手同行胡弗徐，投诗话别忧时事。九州饥馑流民多，况闻苦旱家书至。荧惑摇芒室壁间，仰视太阳丽天驷。斗车凭戴筐，骑卫信环侍。雾雺升降岂有徵，榆桂参差且循次。汝今涕泣悲路歧，我剩凄凉已无泪。望云羡汝共言归，坐令兀兀吾心醉。不敢噂沓矜谈天，为汝少损摩兜鞬。殷忧启圣眷畴昔，先帝中兴方冲年。采芑江汉鞠师旅，驺虞麟趾依亲贤。拊膺玉几迭霜露，天荒地老愁神仙。宣仁尧舜终乾乾，所嗟中外多备员。及今英劭为时出，奋发犹可追先鞭。行矣各自爱，剑气腾星躔。愿友天下士，更揽形势全。南下吴淞叫精卫，西入夔巫号杜鹃。山泽崇朝有霖雨，畎亩要在能力肩。余生早衰盼双杖，道逢邛竹烦留连。
将乞归示同志（清·吴观礼）　　押侵韵	别离在俄顷，一刻逾千金。茫茫百端集，匪独悲牙琴。白日自天上，浮云且勿侵。神仙谅虚语，忠孝珍素心。但恐同志少，终苦力弗任。掉头已巢父，淮南秋渐深。不见空中书，祖筵酒重斟。酒酣论古事，涕泪沾衣襟。圯上一谋面，赤松何日寻。僧寮芋初熟，未解长源簪。炊粱不就枕，息羽宁入林。岁月积薪暇，陟屺思故岑。眷言审出处，所愿加砭针。踟蹰乞片语，坐右以为箴。
