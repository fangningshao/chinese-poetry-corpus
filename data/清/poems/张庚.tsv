丙寅人日巴江舟中（清·张庚）　　五言律诗　押侵韵	人曰巴西客，凄凄江上心。乱山围楚望，孤艇入春阴。生计老弥拙，幽怀空自深。去年乡有信，枌槚已成林。
自信阳历罗山孝感山行（清·张庚）　　七言律诗　押寒韵	丁丁樵斧隔溪响，淰淰山云出谷寒。野屋傍崖随意构，小桥横版趁蹊安。为贪好句低头觅，失却奇峰到眼看。穿过松林下坡去，人家一簇稻田宽。
丙辰冬十月归途次济宁（清·张庚）　　七言律诗　押元韵	孟冬寒气肃郊原，日色荒荒望欲昏。一幅酒旗溪口店，数声牧笛枣林村。天涯游子心谁识，鲁国儒生道自尊。税驾任城寻古迹，长衢一片市尘喧。
采桑词（清·张庚）　　五言绝句　押支韵	采采复采采，柔条与老枝。浑忘纤手破，只是怕蚕饥。
张夏山行（清·张庚）	心目昨澄霁，望岳宁阳道。秾翠排空倾，万象成却扫。缠绵夜梦深，闪倏山窗晓。趣装入其麓，扬策渡丛茑。日高放云霏，群峰争奇巧。岚气漾空濛，秋光递清杳。疏立岩松直，乱拂渚蒲绕。茅屋不成村，林壑自多窈。沙涧既屡揭，硗冈亦重造。回旋尽日看，余晖澹尤好。风动响飞箨，霞散送归鸟。未曾凌绝顶，吾怀良已浩。
李方伯藏倪云林溪山无尽图（清·张庚）	清閟高人骨格奇，意趣岂复同凡儿。偶尔适兴写山水，冷致冽欲凌人肌。想是霞餐却火食，不然那得清如斯。此卷高尺长减仞，幽溪重复山逶迤。枯林一簇山之麓，林下深深置两屋。盖茅零落墙欲颓，屋后萧疏映丛竹。柴门不闭阒无人，烟波迤漾平侵门。旁通略彴亦将断，舟楫沈齧洲沙痕。崇峰侧岭绝蹊畛，荒寒似写乱后村。要是生当至元末，乱亡在在惊心魂。目有所伤手自应，岂惟迂癖成性存。此卷笔法尤可喜，细观不与常作似。山石居然王右丞，树木全逼营丘李。枯淡虽云是本色，神味须知备众美。世人但拟解索皴，谁向先生问具体。李君珍惜同隋珠，自云得之酒家胡。出坎藉茅非偶尔，定是迂翁神与俱。
北邙山歌（清·张庚）	北邙山头森宿莽，北邙山下堆丛土。渭水东流无尽时，邙山北峙常如古。前栽松柏摧为薪，后栽又复根轮囷。松柏不知前与后，后人何用泣前人。
漫成（清·张庚）　　押江韵	袁家山头晴霭暖，大佛寺前春流淙。青蒲出水仅三寸，白鸟过溪时一双。
