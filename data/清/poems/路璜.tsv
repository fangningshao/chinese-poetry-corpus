明月庵（清·路璜）　　五言律诗　押覃韵	绝顶构茅庵，禅心一镜参。片云留野鹤，明月印秋潭。室小生虚白，江空曳蔚蓝。此中谁遁迹，孤磬下危岚。
重游蔬香小圃赠梦庐（清·路璜）　　五言律诗　押先韵	数亩清阴地，重来雨后天。帘栊殊豁达，水竹媚清妍。树密留云久，庭虚得月先。此中真况味，静对扫言诠。
春日偕同人登德沟文昌阁（清·路璜）　　七言律诗　押微韵	连朝密雨静柴扉，小霁携朋踏翠微。孤磬远随流水度，危楼斜倚暮云飞。桥通芳草迷游屐，烟锁垂杨隐钓矶。到此尘心浑不染，乱峰高处落霞晖。
致祭中岳礼成恭纪（清·路璜）　　七言律诗　押东韵	五色祥云映碧空，瓣香谒帝一诚通。心期海晏河清日，典重春祈秋报中。二室西来连华岳，三川东去走鸿濛。休矜玉检金函盛，封禅无文圣业崇。
伊阙怀古（清·路璜）　　七言律诗　押寒韵	妙境天然画亦难，客来凭眺酒杯宽。消沈王气三龛佛，浩荡诗情入节滩。伊水东流归洛汭，邙山北障少峰峦。平泉金谷俱陈迹，剩有名区得饱看。
涧水（清·路璜）	涧水西南来，湍流如激箭。霜清潭亦澄，乱石出沙面。断岸勒回波，莹澈毛发鉴。崖畔半村居，晨汲供炊便。沿溪爱清泠，游鱼净可见。缅想枕流人，高风徒仰羡。
白沙砦外偕汪济川观水磨（清·路璜）　　押铣韵	天地运纽枢，日月互轮转。激水寓化机，回旋妙制展。疾若风行车，驶如驽恋栈。深涧走雷霆，浪花翻雪茧。斗室小容舠，盘磨大逾艑。不假人力施，疑有神功遣。玉屑碾纷纷，珠英霏剪剪。竟日无停机，一泓弄清浅。昔人侈谈天，圜盖识者鲜。佛法怖众生，风轮象空衍。求虚岂疗饥，适用等浚畎。运行得自然，手足少劳勉。仰观太虚中，白云任舒卷。
