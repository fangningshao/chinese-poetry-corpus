舟夜（清·倪伟人）　　五言律诗　押阳韵	寒月挂危樯，惊波下大荒。秋风千里雁，砧杵万家霜。独夜看长剑，疏镫倚隐囊。何人吹玉笛，愁思乱江乡。
江东（清·倪伟人）　　五言律诗　押蒸韵	将才尊向宠，先帝数称能。双节颁新命，千军入秣陵。名高欺白马，气激感苍鹰。遥看行营处，飞乌避羽矰。
白门秋望（清·倪伟人）　　七言律诗　押齐韵	巍峨层堞俯晴溪，极目金陵落照西。江到石城千派合，山围天阙万峰低。岚烟翠迥余龙气，玉树歌残咽鸟啼。莫问古都旧时事，六朝宫地草萋萋。
怀湛二海州（清·倪伟人）　　七言律诗　押删韵	青枫飒飒草斑斑，旧雨天涯且未还。况是别离千里外，更无消息十年间。秋风迢递田横岛，海色依微孔望山。顾我相思自憔悴，羁人应改去时颜。
福州晚眺（清·倪伟人）　　七言律诗　押微韵	别梦伶俜感絮飞，行吟间付野蔷薇。山回平楚春阴散，水抱孤村晚渡稀。向浦蛙声催月上，投林鸦影拥云归。天涯故旧长相忆，遍倚东风望翠微。
