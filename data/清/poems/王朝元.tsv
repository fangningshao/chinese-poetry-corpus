恭挽崇庆州牧赠中宪大夫常老先生三首 其二（清·王朝元）　　七言律诗　押真韵	清溪一曲抱山村，里号栖霞产异人。鹏奋九天云路近，星沈万里血光新。孤忠耿耿蜀山月，遗恨绵绵昔岭春。张许有灵应把臂，丹诚共诉不嫌频。
题爱吟草殉节录后（清·王朝元）　　七言律诗　押庚韵	穷经国士解谈兵，缓带经裘事远征。诗赋不疏戎马地，纲常自镇死生情。爱吟遗著生前草，忠节高标殁后旌。此日魂游何处所，墓门松柏自峥嵘。
读殉节录（清·王朝元）　　七言绝句　押真韵	瑶编读罢忆纯臣，血字幽光映册新。不有莱峰传盛节，千秋知己更何人。
恭挽崇庆州牧赠中宪大夫常老先生三首 其一（清·王朝元）　　押纸韵	辽海深无极，一望无涯涘。长白巫闾山，遥遥东西峙。郁积与磅礴，生我常夫子。正气得之天，节概砺于己。磨砺数十年，学而优则仕。甘棠荫充邑，弦歌遍闾里。逆蛮肆跳梁，天兵下边垒。奉檄典粮储，愿为天子使。妖气翳日月，祸变仓卒起。奋剑击凶酋，烈超介冑士。致身报君恩，靡他诚自矢。取义与成仁，庶几无愧已。至今昔岭间，杀气迷烟水。君灵何昭回，长庚此其是。把酒奠秋风，魂兮归桑梓。忠孝既两全，谁云身己死。恩恤祀昭忠，荣荫及孙子。千载永不磨，历历标青史。
