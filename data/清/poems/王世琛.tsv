英州道中寄大兄 其二（清·王世琛）　　五言律诗　押阳韵	十年惭负土，万里客炎荒。洒竹无枯泪，听猿有寸肠。故乡秋水阔，归路岭云黄。何处牛眠好，愁心日又长。
登楼（清·王世琛）　　五言律诗　押尤韵	万里辞吴会，经年滞越舟。两行乡国泪，独上海山楼。飓母威难近，蛮云瘴不收。炎荒非我土，何事爱南游？
英州道中寄大兄（清·王世琛）　　五言律诗　押齐韵	江岸草萋萋，愁悬落日低。天涯两兄弟，客路各东西。眠食知何似，音书莫懒题。遥怜端水上，惟听子规啼。
灵山峡（清·王世琛）　　五言律诗　押东韵	瘴锁双峰合，江穿一线通。崩崖飞飓母，落日啸猿公。林暗苍梧雨，波翻厓海风。朝朝啼杜宇，萧瑟似巴东①。
过耒阳吊少陵墓（清·王世琛）　　七言律诗　押鱼韵	欲奠孤坟撷涧蔬，西风荒草遍寒墟。行吟终傍灵均泽，痛哭空陈贾傅书。三赋辉光东观后，万方兵革北征初。故人太慰真知己，歌罢陈陶恨有余。
题中兴碑后有感鲁公故事（清·王世琛）　　七言绝句　押庚韵	白发萧萧走贼营，丹心原不恋余生。谁将旧德投豺虎，翻道君王用老成。
题昼三照（清·王世琛）　　七言绝句　押微韵	边草初枯猎马肥，甲光照日散金微。健儿羌笛三声晚，射虎归来雪满衣。
题洞庭东西两山图寄赣州观察兄五十韵（清·王世琛）　　五言排律　押先韵	少小嬉游地，今来入画禅。东西两拳石，上下一青天。冉冉分朝翠，霏霏合暮烟。晴光摇海澨，寒影落鸥边。月上胥毋顶，霞横缥缈巅。盘根侵浪出，叠嶂荡云穿。几席规吴市，阶庭甃越川。十洲疑在眼，九点渺无埏。一辆登山屐，三更载酒船。幽寻随处好，清景逐时迁。岳渎经函秘，荆巴地道连。春坛留药灶，夜宴驻鸾軿。挂席吴娃去，歌芝汉皓旋。故宫销暑殿，荒井蛰龙渊。风起银涛立，岚开玉镜圆。三江流似带，群岛贴如钿。平远图倪叟，嵚𡼭拜米颠。经冬云树暗，不夜露华然。松亚高低杀，鸡鸣远近阡。结茅依洞府，嵌石莳湖田。晓暮听鼍鼓，阴晴验藓钱。篱疏张雉网，沙暖曝鱼筌。野径皆亭榭，村歌倚管弦。招邀来近局，欢洽竞烹鲜。生事惟耕作，间时只醉眠。沧桑几更历，风俗独淳全。乔木清阴远，先公遗泽绵。嘉谟藏典册，真适辟林泉①。石铲尚书篆②，诗题待诏篇③。烟峦唐子画④，蝌蚪祝生笺⑤。庭绕兰芽茁，吟成棣萼联。携尊坐招隐⑥，访友过来贤⑦。地占烟霞胜，门无车马阗。直寻颜巷乐，高卧谢山坚⑧。缅想风流邈，空怀堂构传。卅年驹过隙，中岁客游燕。险阻惊如压，穷通转若圜。君方登粉署，余亦侍花砖。薄禄悲违养，佳城卜屡愆。出门常负棘，入仕愧磨铅。巷拟乌衣旧，池怜凤羽孱。孤踪仍落落，去雁更翩翩。芳讯逾时至，离愁两地牵。几看形影只，应悔绁羁缠。野性湖山惯，柴门烟月偏。钓游追往迹，吟赏忆随肩。宦海原无际，流光剧可怜。归期何岁月，生世本神仙。寄语南洲客，时披震泽编。请观图画里，双岫故依然。
