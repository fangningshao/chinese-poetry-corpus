游峡山（清·马鼎梅）　　五言律诗　押文韵	我来二禺峡，不见二禺君。古洞余苍藓，空山起白云。江流何浩浩，帆影自纷纷。返棹一回首，清钟天际闻。
月夜登燕子矶（清·马鼎梅）　　五言律诗　押元韵	风涛自吐吞，今古向谁论。山欲截江住，云思挟月奔。潮汹瓜步阔，峰拥秣陵尊。多少登临客，都无名姓存。
喜遇陈曼生明府（清·马鼎梅）　　七言律诗　押尤韵	几年别梦绕沧洲，此日逢君破旅愁。自爱养闲辞幕府，人传余论动诸侯。襟怀不为贫来减，笔墨多从冷处留。何怪浮沈下僚属，声名官职两相仇。
金陵病愈写怀（清·马鼎梅）　　七言律诗　押先韵	纸阁绳床静似禅，药炉茗碗自周旋。书凭黄耳愁难寄，镜对朱颜幸早痊。绝塞雁来霜叶后，小楼人散菊花前。龙江几点潇潇雨，梦醒秋风又一年。
忆昔（清·马鼎梅）　　七言律诗　押尤韵	征南幕府诩名流，蛮语参军忆昔游。锦帐夜悬珠海月，牙旗高卷虎门秋。解鞍立就卢循表，饮器擎看林邑头。今日扁舟风雨恶，短篷孤枕蓼花洲。
