冬日杂兴（清·汤懋纲）　　五言律诗　押侵韵	疏放难违性，苔荒野巷深。到门黄叶雨，隐几白云心。但使胜三雅，何劳戏五禽。吾生原不系，众累亦徒侵。
九日雨中集东皋姚王祠（清·汤懋纲）　　七言律诗　押支韵	满目秋阴菊尚迟，佳辰还起昔人思。漫愁风雨潘邠老，须纵登临杜牧之。山郭云昏潮落后，湖天烟冷雁飞时。陂陀路转千林表，乐岁笙镛赛古祠。
宏证庵避雨（清·汤懋纲）　　五言排律	重云压翠微，秋林响不定。洒洒飞雨来，寻行入幽径。室静凝清香，堂虚应孤磬。目从寂灭观，耳向虚无听。茶熟话三乘，发余禅悦性。
秋怀（清·汤懋纲）　　押职韵	井梧飘叶后，众树声恻恻。未即伤凋零，已暗销精力。野客赏丹黄，谓胜春花色。入林岂不佳，抚怀增太息。衰境谅如斯，渐有寒霜逼。
