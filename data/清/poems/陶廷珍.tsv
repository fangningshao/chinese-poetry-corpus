宿射树坪（清·陶廷珍）　　五言律诗　押元韵	磴道盘空尽，斜坡接小村。半山遥见屋，深树不知门。水磨喧人语，风镫露石根。卸鞚聊住脚，雪夜梦难温。
关山（清·陶廷珍）　　七言律诗　押豪韵	秦中门户瞰临洮，万仞崇冈压巨鳌。凿险路分鹑首隘，盘空人俯陇头高。云移绝壁开熊馆，雪满长沟设虎牢。此去凉州风土近，马肥苜蓿酒蒲桃。
洛阳（清·陶廷珍）　　七言律诗　押庚韵	瀍流西绕洛阳城，海内争传赤县名。地枕长河周下邑，天开神府汉东京。故宫秋草铜驼陌，老树斜阳杜宇声。况是经过风雪里，蓝衫破帽感书生。
盘豆驿（清·陶廷珍）	丛山如破衣，人似虱缘缝。盘旋一线中，欲速不得纵。高尘接云雾，填塞眼耳空。终朝汗如濯，肤曝烈日痛。荒驿竖孤烟，喘定一驻鞚。水浆乞茅店，安得量瓶瓮。出关马已瘏，望岳目犹送。长途聊自遣，羞作步兵恸。
