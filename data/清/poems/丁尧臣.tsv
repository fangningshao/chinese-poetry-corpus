高邮舟中（清·丁尧臣）　　五言律诗　押真韵	一水连吴楚，长天接海滨。湖浮城作岸，波涌月随人。寺壁谁留画，桃源莫问津。中流频击楫，感慨百年身。
赠隐居（清·丁尧臣）　　七言律诗　押歌韵	四围岚翠锁烟萝，结得茅庐傍涧阿。地僻不嫌人迹少，树深祇觉雨声多。摘将松子烹新茗，采取兰茎补绿蓑。几度光阴浑不记，窗前日月自经过。
阿房（清·丁尧臣）　　七言绝句　押萧韵	百里骊山一炬焦，劫灰何处认前朝。诗书焚后今犹在，到底阿房不耐烧。
题画（清·丁尧臣）	绿树簇浓阴，草亭结幽境。山隙补遥天，林杪露帆影。渡头落日闲，溪流一何迥。云际忽钟声，野寺傍孤岭。地僻往还稀，市远鸡犬静。茅屋三两间，翛然篱落整。中有太古人，独与尘市屏。名利两不知，心共白云冷。
