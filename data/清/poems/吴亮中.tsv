邗关夜步（清·吴亮中）　　七言律诗　押阳韵	千家镫火映红妆，九市笙歌沸月黄。散尽斗金人未醉，拨残银蜡夜偏长。帘深岂信朝迎旭，烟暖由来晓不霜。从古骚人潦倒地，独惭顾况更清狂。
发渭门宿茶喜滩（清·吴亮中）　　押缉韵	连山草木繁，横纵始锄葺。乱离二十年，亲故不复集。榛莽袭衣裾，谁能辨井邑。结茅汉之崖，绠短亦可汲。云深日蠓曈，作息随出入。种菽在冈原，种麦在阪隰。麦生山彘多，况复官租急。
