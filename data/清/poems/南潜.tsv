宫人入道和唐人（清·南潜）　　七言律诗　押庚韵	听断昭阳鼓吹声，道家衣向御前更。已抛团扇三秋怨，却胜琵琶万里行。留锦只谋装秘笈，买丝还拟绣飞琼。天家异日赍香使，白发宫奴记旧名。
听雨（清·南潜）　　七言律诗　押庚韵	梧桐滴沥客心惊，秋雨能吹白发生。孤馆灯昏惟对影，丽谯鼓湿不知更。前宵松月疑尘梦，明日泥涂听屐声。寻著漏痕当屋角，夜深百匝绕书行。
招魂曲（清·南潜）	梦魂夜逐青桐叶，飞落秋园作蝴蝶。一星鬼火入筵青，法王院榜招魂帖。灵幡剪纱钱剪纸，月黑松摇古须鬣。高僧咒开枉死城，精灵隐隐啼秋怯。啸声认得故人魂，犹带生前旧豪侠①。
