春日泣怀先慈（清·德隐）　　七言律诗　押鱼韵	兰闺仪范廿年馀，德耀神葩玉不如。坐帐每教吟五字，遗奁亲自绘双鱼。最怜辛苦怀兰佩，犹忆提携载鹿车。风木有情肠欲断，梦中空自学牵裾。
当湖文园闻已填茂草慰外君（清·德隐）　　七言律诗　押鱼韵	遥望残阳落故墟，更传烽火遍州闾。绿沈渭亩临溪竹，香散文园满架书。钓艇苍茫浮少伯，琴台寂寞忆相如。多君腹笥依然在，词赋翩翩好似初。
祀寒山先墓（清·德隐）　　七言律诗　押齐韵	一天风雨倍伤离，回首寒泉曲涧西。伯道祠边猿独唳，中郎墓上鸟空啼。尘飞台阁书还在，雪压松筠鹤自栖。从此素丝凭世染，漫怜志与白云齐。
皆令黄夫人过寓山闺即事（清·德隐）　　七言绝句　押寒韵	吟得新诗子夜残，银釭点点照花栏。须臾小婢来相报，深竹乌啼月满滩。
美人（清·德隐）　　七言绝句　押麻韵	眉锁春山鬓点鸦，莫将桃李斗芳华。无心去逐风流队，閒向雕阑数落花。
新秋晚眺（清·德隐）　　五言排律	山中多晚凉，清风厉秋节。遥瞻四五峰，壁立皆奇绝。修竹傍林开，乔松倚岩列。黄菊散芳丛，清泉凝白雪。对此怀素心，千里共明月。愿保幽贞姿，岁寒双皎洁。
种竹歌（清·德隐）	南山南，北山北，其中有竹人不识。托根数茎临严霜，虚心愿并幽溪柏。秋深草木零落尽，此竹亭亭终不易。
