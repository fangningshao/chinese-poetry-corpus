新春入省介休道中有作（清·王志瀜）　　七言律诗　押先韵	听讼云中亦静缘，黄尘乌帽感华颠。汉槐沽酒还今日，灞柳怀乡又一年。水带冰流波有骨，山当雪霁树无烟。乍离水绕山环地，万里春风到马前。
定州题壁（清·王志瀜）　　七言律诗　押元韵	沙碛城荒带雨痕，溪添秋水渡黄昏。远烟深处双禽没，平野苍然一塔尊。雪浪空盆遗石在，兰亭定本几人存。频来未忍匆匆去，旅舍凝怀坐又温。
京邸屡谒翁覃溪先生鉴赏古帖并为题宋芝山所画陶园图（清·王志瀜）　　七言律诗　押歌韵	熙朝文献属公多，高卧云松静玉珂。台阁于今闲白传，轩斋满壁画东坡。挥毫遒绝人俱老，鉴古哑然昔半讹。自愧王乔尘两舄，容携拜具礼维摩。
灞上偶成（清·王志瀜）　　七言绝句　押支韵	秋风灞上老杨枝，策骑重来又几时。我祇无心成厉揭，河流深浅自参差。
