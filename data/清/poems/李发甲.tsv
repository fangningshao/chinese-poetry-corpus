薄游（清·李发甲）　　五言律诗　押寒韵	迢递来京国，秋深旅舍寒。孤云依远岫，片月挂层峦。林木穷猿赴，盐车困骥叹。夜来思耿耿，归兴寄云端。
长安秋怀（清·李发甲）　　五言律诗　押寒韵	肃肃霜风入，山云过户寒。黄花栖腐草，阳鸟宿江干。世路升沈易，名途出住难。乡心隋皓月，游子滞贫官。
登长沙城怀古（清·李发甲）　　七言律诗　押微韵	雨霁沙汀鹳雀飞，凭高眺望对斜晖。六朝霸业今何在，三载民依愿已违。楚国山川杯底见，湘江风景望中归。只看太傅《怀沙》赋，无限离情恋旧畿。
独坐（清·李发甲）　　押歌韵	春草翻青色，春水漾绿波。瞻彼桃李姿，其如兰蕙何。野云幻物彩，秋风袅袅过。悠然万里心，良会漫蹉跎。有怀济川功，令我双鬓皤。
在灵寿作（清·李发甲）　　押纸韵	平生无别怀，所志在素履。华膴非所荣，遑日羡金紫。鹤发垂高堂，捧檄聊相喜。跋涉赴中山，不以折腰耻。抚字良非轻，职守何敢弛。晨夕抱如伤，每饭怜赤子。饥溺良可扰，愧我官卑耳。以此痛肺肝，披衣常夜起。迂拙非逢时，肮脏招物訾。苍茫人世闲，吾道同敝屣。搔首问青天，悠悠何所止。缅古保民人，千载垂青史。熙熙仁寿风，歌颂犹未已。兀坐契遐心，思欲仿前轨。跬步多棘荆，何如乐秋水。
