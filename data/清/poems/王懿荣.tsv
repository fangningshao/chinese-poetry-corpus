潘伯寅侍郎滂喜斋拓先秦彝器歌（清·王懿荣）　　押歌韵	司农堂前百宝罗，乙爵辛卣相击摩。周季保彝季悆鼎，郘钟鲁䵼■王盉。更有召中生姒鬲，世间此物存岂多。鲰生登堂拓百本，青毡翠墨亲摩挲。考文释器徵所出，长安易水太山阿。卣曰父辛爵曰乙，先后亳社追猗那。爵上土花没瑶饰，一文当柱形如禾。中流及缘作亚字，朝饯馈献应同科。乙辛柔日皆内事，古义简所无枝柯。更有一器特精好，是名曰盉读如和。从禾得声非后起，我于音学无偏颇。世人争诟歌麻部，尽随娑媻改娑婆。尤附会者周桼呁，宁知两罍释非讹。此文唯■不可读，姬殊之夫名孰何。一鼎一彝皆季氏，悆也保也字未磨。作鬲召中君奭裔，旧姻生姒茑与萝。奇者鲁内小臣䵼，陪臣助祭锵鸣珂。侯生作器登明堂，骏奔欲奏清庙歌。更从郘钟识郘后，共公庚舆谥靡陀。郘子公族美田事，不须赤芾兼雕戈。作钟八肆{宀县}四堵，革亦曰{金嚻戈}鼓则鼍。传闻此钟出岸曲，当随沂泗入黄河。司农读书天禄阁，古文奇字共切磋。从兹蒐采富藏弆，大收仓籀穷羲娥。愧余装治止墨本，箧笥渗漯生青螺。是日拓者人尽酒，吴孙二胡颜已酡。
戚武毅公宝刀歌谢莱阳徐明府桂宝同年（清·王懿荣）	昔年曾刻《南塘集》，今朝喜得戚家刀。刀轻如纸光如水，两行款识秋芒豪。上镌万历十年字，是时公居蓟镇地。登州戚氏岳家军，铸刀初成姓为记。忆昔浙闽与三边，公所到处皆凌烟。虏酒朔风不成醉，精神炯炯三百年。几经流传济南驿，徐侯得之若拱壁。银函未改明时装，鸊鹈血染苔花碧。我今持节过莱阳，下马直上徐侯堂。徐侯宝刀举相赠，知余团练兼御防。千金挂树生不疑，楚弓楚得千古奇。即今防边无二义，关东诸将何离披。北洋舟师更无论，一掷二千六百万。遂令穷岛逞天骄，海夹虾夷任滋蔓。朝廷命我治乡兵，徐侯与我同岁生。俯仰东南天半壁，酒酣斫地泪纵横。
