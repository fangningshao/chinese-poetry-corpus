春日次韩耕云韵（清·龚諴）　　七言律诗　押侵韵	万里休论野鹤心，东来聊复写幽襟。山中故旧苍松老，柳外人家画阁深。渺渺溪烟新雨后，离离春草旧城阴。风波满眼惊头白，破屋青灯一怅吟。
却寄（清·龚諴）	江东才人才厉锐，之子拔戟树一队。用师可进不可退，攻无坚城当者碎。扁舟曾梦浮吴淞，云帆高挂拂九峰，割鲜三泖鲈腮红。入门大笑四壁空，东头老屋陆士龙。
二月望日西涧佥宪招饮（清·龚諴）	杏花满地春狼藉，獭髓鸾胶医不得。玉兰杨柳锁东风，绝世芳华更谁惜。低头客馆叹无聊，闷过春光五十朝。黄冈先生老好事，高斋置酒欢相招。酒徒嗜酒惭户小，饮未三升迷白皂。许髯汪叟但长吟，醒眼相看应绝倒。遇酒不饮负主人，遇春不醉还负春。酒徒平生愿无负，明朝却叩谁家门？
