夜坐示内（清·马日思）　　七言律诗　押佳韵	痛读《离骚》不放怀，鹿门携手隐堪偕。刘伶卧病犹贪醉，周泽逃禅独好斋。身冷履霜嗟葛屦，家贫沽酒借荆钗。人生随遇须安处，方信卿言亦复佳。
怀齐稷下（清·马日思）　　七言律诗　押麻韵	葭菼苍苍水一涯，近知消息在京华。我听夜雨吟衰柳，君似春风妒落花。燕市酒徒歌当哭，并州游子客为家。何时得返东吴棹，相对清尊到日斜。
寄里门诸兄弟（清·马日思）　　押支韵	人言兄弟好，在家常不知。出门东西去，形影独相随。梦中犹晤语，醒后忽天涯。脊令虽小鸟，比翼向高枝。男儿四方志，安得无别离。忆昔聚里巷，六人共一师。对酒青镫夜，听歌《白苎词》。少小不及乐，老大徒相思。
