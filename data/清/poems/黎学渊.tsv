秋雨（清·黎学渊）　　七言律诗　押萧韵	凉云漠漠雨潇潇，无那秋窗坐寂寥。此夜不堪闻络纬，有人深悔种芭蕉。关河布被惊寒拥，镫火金闺带泪挑。莫唱吴娘旧词曲，怜他青鬓已曾凋。
题奇女李奉贞传（清·黎学渊）　　七言律诗　押东韵	守贞得道岂腾空，娘子军来竟死忠。雷甲木兰违膝下，星辰苏蕙了胸中。妖氛匝地屯黄雾，雌霓经天变白虹。已奉瑶池金母敕，迎归笙鹤易迁宫。
