游宝藏寺（清·晏贻琮）　　七言律诗　押寒韵	峥嵘楼阁俯层峦，才入闲庭眼觉宽。几日东风犹料峭，一年春事已阑珊。云移塔影当窗见，松撼涛声作雨寒。多谢老僧分芋意，此生无梦到金銮。
陶琴垞明府索观近诗夸之过当他日有寄（清·晏贻琮）　　押宥韵	我生好吟哦，无病常自灸。焉知入膏肓，有药不可救。敝帚聊自享，酱瓿岂堪覆。昨者从南来，三见春月彀。萧然绝车骑，疏帘挂清昼。徒闻群蛙聒，未睹蛟龙吼。凌晨闻叩门，晏子方南首。披衣不及带，倒屣出迎瘤。入门气轩昂，高谈走飞溜。眉间一道青，照见西山秀。索我袖中诗，一见辄心售。宿瘤众所丑，瘦骨公独购。未曾施鞭箠，遽先饰文绣。中原盛旗鼓，先生为领袖。要当扫淫哇，未可饰凡陋。嗟余何所成，闻此但颜厚。肩墙烦屡窥，朽木何足镂。乞公《韶濩》音，洗我筝笛奏。
法云寺观元照禅师藏怀素藏真律公帖题其后（清·晏贻琮）　　押阳韵	粥香长者善调香，优昙华钵金轮王。庄严妙相三十二，夜放顶上真毫光。我师头陀现本色，须弥照耀东南方。天晴无风日开霁，蠹书一一珊瑚装。中有藏真律公帖，目未及睹眉先扬。想当解衣气磅礴，笔力可挽千石强。真龙矢矫自空下，飞腾入腕何茫茫。须臾百纸立扫尽，墨痕一缕中藏芒。王氏之间伯仲耳，神妙不数崔与张。弇州论书以年断，强作解事欺聋盲。师归兜率已千载，字向纸上犹轩昂。护持幸仗佛力大，恒沙算数知无量。千文一卷绝可惜，面目虽是神先亡。流传要亦自有数，书妙所贵刻手良。从来得师笔外意，宋人独许涪翁黄。天门荡荡不可至，日暮怅望疲津梁。低徊掩卷复三叹，跋尾为君歌此章。
铁佛寺（清·晏贻琮）　　押元韵	迢迢北城外，中有欢喜园。梵诵寂无响，松风寒到门。山僧扫磐石，野客开清尊。归去碧云合，苍苍烟树昏。
秋怀（清·晏贻琮）	愁人如寒鸡，独起夜方半。吟虫入我闱，似感时节换。我本山中人，何为在羁绊。野鸥谢洲渚，低头就刍拳。伛偻揖向人，何异冰与炭。迩来益疏懒，十日九废盥。雄剑半已摧，愁冰苦难泮。新丝蚕自裹，故纸绳徒钻。久留笑浮梗，屡试见磨锻。应念马少游，逍遥骑款段。
