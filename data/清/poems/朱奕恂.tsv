荷珠（清·朱奕恂）　　七言律诗　押歌韵	小雨林塘净碧罗，田田分得夜光多。江姝唾逐天风落，仙掌晴分曙月过。幸未赠来愁结佩，若为采去误凌波。荡舟耶女休相妒，乐府虚裁《一斛歌》。
秋日杂感（清·朱奕恂）　　七言律诗　押先韵	短蒯长歌二十年，不羁天地总翛然。监河赊许供江水，营室虚偿贷聘钱。妇索短縆枯井畔，儿煨半芋败炉边。日高颜巷西风急，傲骨嶙峋万仞巅。
五人墓（清·朱奕恂）　　七言律诗　押阳韵	花市东头侠骨香，断碑和雨立寒塘。屠沽能碧千年血，松桧犹飞六月霜。翠石夜通金虎气，荒丘晴贯斗牛芒。片帆落处搴清藻，几伴归鸦吊夕阳。
拟古出塞（清·朱奕恂）　　押删韵	束装赴青海，醉里别乡关。少妇识雄心，不复问刀环。笑彼马伏波，犹恋裹尸还。埋身青冢侧，阴云黯天山。
