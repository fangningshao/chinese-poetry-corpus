立秋日同渔沁若水麓亭升岩池上小饮彻夜（清·陈观永）　　五言律诗　押尤韵	开樽呼酒伴，为爱此亭幽。风雨驱残暑，乾坤动早秋。乡心分近远，雁影信沈浮。更漏山城罢，清商引棹讴。
白露日归途即目（清·陈观永）　　五言律诗　押微韵	零露瀼瀼白，空囊草草归。野花能自笑，秋叶未全稀。云敛千山出，风高一雁飞。且舒萧散意，觅酒叩村扉。
