送嵇漪园之黔蜀（清·王畿）　　七言律诗　押先韵	江头杨柳草芊芊，何事临岐更茫然。匹马短衣愁去路，高堂老母望归年。荒鸡频破沧江梦，鼙鼓犹惊紫塞天。漫把文章论巴蜀，乌蛮落照夜郎烟。
寄顾景范用山来韵（清·王畿）　　七言律诗　押删韵	多才未许即长闲，岁月消除笔墨间。题尽兴亡悲楚汉，阅残风物对江山。萧斋夜雨成灰劫，绝塞春芜老闭关。时少英雄成竖子，披图欲使泪痕斑。
同梁汾谒泾阳先生祠坐二泉亭竟日（清·王畿）　　七言律诗　押庚韵	一艇溪回带雨轻，断崖千仞入云平。丹枫石壁先祠古，黄叶山椒野史成。携茗漫尝新汲水，摩碑为检旧题名。偶谈遗事还增感，坐对寒岩别有情。
太保墩（清·王畿）　　七言律诗	孤屿潆洄古堞东，溪山胜处着神丛。春浓游屐迷苍雾，月黑渔舟上晚荭。千载国殇存社鼓，百年劳吏听晨钟。于今谁识城乌夜，羌笛横吹击柝中。
减字木兰花 春晓（清·王畿）	轻云初晓，金鸭微醺香篆小。春睡模糊，昨夜邀欢入梦无。远山描就，移步香阶花影瘦。悄倚阑干，试着宫罗尚带寒。
