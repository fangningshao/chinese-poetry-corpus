柳州道中（清·李维寅）　　五言律诗　押东韵	野草无情碧，斜阳向客红。乱山藏虎气，匹马入松风。怅望长安远，嵚巇世路同。古来多谪宦，曾此叹途穷。
汉江（清·李维寅）　　七言律诗　押庚韵	汉阳新涨布帆轻，检点邮签问水程。云外好山如我瘦，江边孤月与人清。烟波到眼知行色，鸡犬离家有故情。初向天涯尝远别，梦回触忤棹歌声。
送湛上人之剡中（清·李维寅）　　七言绝句　押东韵	沃州自昔擅谈空，尚有旃檀闻逆风。一棹独寻秋磬去，六朝山色雁声中。
舟中怀纪小痴（清·李维寅）　　五言排律	幽人耽朝眠，楫师惜清晓。轻风帆艖䒀，遥村挂参昴。冥濛衣上云，罨蔼烟中筱。延缘度溪湾，闶爽见晴昊。春波鱼尾莘，旭日雉鸣鷕。眷兹物华妍，怅彼知音杳。抱琴期不来，深杯为谁倒。
由鹿砦至兰麻岭（清·李维寅）	客袂吹山风，云容写清镜。绝涧既乘桴，单椒复寻磴。孤城面巉岩，其下明汀滢。锦石纷璘玢，芳田互纬经。文鳞潜可数，暮翼归相命。白云陡欲升，蓊若饙炊甑。似闻豕出缯，已见林垂暝。循带警早寒，冲烟取微径。何处兰麻岭，松梢落疏磬。
铜鼓歌（清·李维寅）	革雍涒滩月过午，我官宣化获铜鼓。村人百指舁升堂，宝气腾腾笼一府。为言耕耨万山中，夜半风霆啸荒圃。一锄忽落一蛙跳，蛙瞥飞空锄缺腐。坤维震荡云根颓，万线霞光出深土。神物乍见惊牛羊，公裘同献陈樽俎。传观愧比崖还珠，欲扪先愁指画肚。虚中顽下微束腰，径二尺强高尺许。规平镜面突麝脐，十二蟾蜍余六五。水沙剥蚀体渐轻，乾坤陶铸年几所。血斑历落挼蜥蜴，翠藓斑斓碎鹦鹉。上文云云下雷回，彫刻龙蛇杂亚斧。羌无篆籀识岁月，谁凭色相辨今古。我闻苗民守重器，犵鸟獞花都老主。婚丧盟会置酒羊，庭前敲折金钗股。流传礼器讹兵器，纪代标名无乃鲁。大曰伏波小诸葛，凿空何异周庭瞽。伏波马式传骆越，不闻铸鼓配铜柱。诸葛行军未到粤，败鼓宁遗鱼复浦。纷纷记载辞无根，灵鼍一吼喑不语。昔日金公抚西粤，曾向节楼树崇虡。三过孰晓镯铙节，五声无当滕薛谱。莫教师旅率征人，差堪琴瑟迓田祖。弗鼓弗考我心戒，大鸣小鸣劲气沮。笑谢村农宝什袭，醉咏诗歌狂搏拊。韩潮苏海不可作，伐鼓渊渊人起舞。
