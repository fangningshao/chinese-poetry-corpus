村居（清·董兆熊）　　五言律诗　押蒸韵	匿影空村里，招邀绝辈朋。秋风生野稻，夜雨长湖菱。水阁清无热，山厨澹似僧。静中喧聒耳，门外落鱼罾。
野步（清·董兆熊）　　七言律诗　押肴韵	偶赴城南溪友招，萧疏气象见林郊。鱼乘水暖细遗子，鹊畏风多低结巢。留客田家烹芋菽，迎神村社奏弦匏。海壖俗尚犹存古，要筑三椽盖把茅。
相逢行赠江韬叔秀才（清·董兆熊）	巀嶪吴城高几许，登登声断皋桥杵。张眼看天不见人，闭户飘萧还独语。曈曈日出阊门开，十街九陌飞红埃。诸于绣镼撇裾过，咄哉一閧如蚊雷。市上酒香新酿熟，死拌一醉炉头宿。顾影翻为陆云笑，发声欲效唐衢哭。少年何处有江郎，跋扈飞扬太白狂。置酒碎琴踪拓落，睨柱斫剑声雷硠。逢君下马与君揖，此客风尘诚独立。软玉蔫香十万家，要君一洗绮罗习。方今平津正求士，杜陵萧育真男子。人生苦要致身早，投笔从戎今日是。血战前年东海头，鬼号白昼声啾啾。杀气连天陈云黑，阳春三月寒于秋，江郎何不输边筹。读书十年奋已见，世人那敢谓儒贱。时危正赖出群才，妖气扫却仍清晏。我歌商声杂徵多，江郎听之当如何。且为《朱鹭》铙歌曲，勿作人间《五噫歌》。
听杨元洁弹琴歌（清·董兆熊）	霜飞刺天木叶落，北风卷地雁声作。满堂色动寒凌兢，知是山人弄弦索。我生泛梗多忧患，无端入此雍门弹。悲从中来不能遏，衣裾清泪流潺潺。方今筝琶聒人耳，靡曼空侯闻者喜。揽君手腕请君止，帘外月华寒泼水。
夜宿法云庵（清·董兆熊）　　押合韵	前山岚翠沈，暝色檐间合。禽声浴鼓乱，人语塔铃答。归依古佛龛，始知此心杂。岩扉全未扃，随风自开阖。松寒生夜涛，漫空沸鞺鞳。境幽喧亦减，闻根了无纳。役役尘网中，坐使秋鬓飒。终当净域居，翻经补残衲。
