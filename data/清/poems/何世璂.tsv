东阿道中（清·何世璂）　　七言绝句　押齐韵	雉麦剡剡翠欲齐，四围山色傍人低。花明柳暗前村路，布谷春鸣日正西。
渔洋先生招同门诸子雅集以五月卖松风人间本无价为韵得价字（清·何世璂）　　押祃韵	乌起星欲沈，尘飞月当下。凉飔挽不留，炎气纷相射。比来奉清言，卜昼仍继夜。仿佛长松里，万壑秋涛泻。风生两腋间，萧然不知夏。吹物岂无心，报琼讵论价。以此托心期，登仙比羽化。又如顾长康，佳境得食蔗。粲然谓热客，腐鼠何足吓。
