汉上（清·陈炳）　　五言律诗　押先韵	楚国江山古，维舟望渺然。山盘青入蜀，江合白吞天。樊口上寒月，汉阳生暝烟。欲寻抱瓮者，小别夕阳边。
寻马山人不遇（清·陈炳）　　五言律诗　押侵韵	一壑冷云白，山家何处寻？忽逢采樵者，遥指梅花林。曲径吠寒犬，短篱鸣野禽。柴门闭幽寂，独立听泉音。
杂诗（清·陈炳）　　押侵韵	斧柯不到处，恶木易成林。君子抱渴疾，偶然息其阴。端人贵洁己，宁使霜露侵。事往悔何及，喟焉伤我心。
