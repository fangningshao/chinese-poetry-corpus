如梦令 五月十五夜（清·钟青）	皓月柳梢堪恋。风散榴花片片。总是一情痴，可惜流光如电。倚遍。倚遍。花影遮人半面。
西溪子 梨花（清·钟青）	淡荡相宜月下，媚态光宜朝夜。曲栏边，人不见。愁无限。错嫁东风难恋。零落晓枝头。一春休。
浪淘沙 寄眉令妹（清·钟青）	寂寞久临风。敛步从容。春来懒玩小墙东。怕他撩乱花飞处，芳草茸茸。忆别恨匆匆。失语无穷。何如那日莫相逢。可惜一番光景好，心与谁同。
惜分钗 海棠（清·钟青）	情难判。春时半。东风爱拂初醒面。晓烟笼。碧霞容。态若轻云，醉舞腾空。溶。溶。何人伴。肠应断。疑嗔疑笑胭脂浅。思无穷。恨谁同。月色扶来，梦入闺中，重。重。
