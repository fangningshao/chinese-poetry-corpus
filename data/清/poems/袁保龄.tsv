和朝鲜使赵蔼石诗步韵（清·袁保龄）　　七言律诗　押侵韵	凤翙高冈鹤在阴，名贤邂逅喜推襟。相期戮力千秋事，不负论交万里心。阊阖正开天詄荡，沧滨遥望海重深。愿君黾勉崇明德，侨札风流又见今。
行经邯郸（清·袁保龄）　　七言律诗　押寒韵	为蝶为周作是观，又来无梦过邯郸。百年勋业归蜗角，千古文章笑鼠肝。勉在伦常守兢业，敢云担荷怕艰难。神仙本不离忠孝，未许忘情一例看。
壬申春率成酬吉田（清·袁保龄）	少小读文史，卓荦轻常儒。悠悠三十载，岁月忽已徂。朝随金马仗，暮窥天禄书。簿领得余暇，诗酒追朋徒。高歌《梁父吟》，醉击处仲壶。持此耗雄心，优游聊自娱。沈侯旷世才，早弃终童繻。拂拭到燕石，投赠分琼琚。天葩耀奇采，开函惊喜俱。矫矫一西望，伫立以踟蹰。伯兄事长征，数稔治军储。与君同袍泽，骖靳时相须。遥遥贺兰山，战血方模糊。三边苦鸣镝，万里劳飞刍。何日荡逋寇，策勋青紫纡。君来一握手，共醉城南隅。
