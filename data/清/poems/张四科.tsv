夕阳（清·张四科）　　七言律诗　押侵韵	惆怅西窗景易沈，更凭高阁散幽襟。寒鸦古木无边好，极浦遥山一半阴。黯黯最愁长路客，骎骎偏感暮年心。晚晴记得樊川赋，独立苍茫拥鼻吟。
与宗人某话旧（清·张四科）　　七言律诗　押东韵	故里元正会祀同，夕阳饮猎记匆匆。马前锦雉援弓堕，河上榹桃对酒红。频岁离忧头有雪，当时豪气耳生风。可堪多病松楸远，长作江湖听雨翁。
泛南池（清·张四科）　　七言绝句　押微韵	蒹葭秋水棹忘归，回首春风酒伴违。若是机心犹未尽，白鸥应亦背人飞。
靳禄（清·张四科）	南山道新雪，落日长林昏。有客逐獐至，遇盗方杀人。义愤一以激，众寡宁所论。箭如饿鸱叫，始各鸟兽奔。惟余一女子，泣拜不成言。自恸遭剽劫，分与黄壤亲。何缘鬼伯手，夺得未绝魂。却顾此身外，何以酬斯恩。黄者金满籯，白者麦满囷。拂衣去弗应，欻越铜人原。归来掩关卧，饥肠如转轮。客固饮博徒，作横乡里嗔。忽焉赴急难，犹谓血气振。终乃不望报，此足愧缙绅。三老上其事，颂者万口喧。县令始亦喜，拟请旌其门。访诸老博士，谓匪素行纯。四境多椎埋，况可使上闻。吾闻为政要，求备不一身。居上示所向，厥下庶克循。杀一警且百，举善远不仁。俗吏乃罔识，安议惟摇唇。作诗待询采，直质不没真。此客曰靳禄，栎阳村中民。
雪后登汝州望嵩楼（清·张四科）	嵩高山头玉旆出，世界尽被瑶华封。三花二室不到眼，镇日闭置幨车中。汝濆客舍鸡上距，默念此愿何由从。朅来北楼试纵眺，隐约听得伊阳钟。回风忽卷云蓬蓬，树梢残照开洪濛。青天栉比卅六峰，一一削玉攒芙蓉。平田缭白百里近，渗金楼观明深松。正如蓬莱隔清浅，三山缥缈凌虚空。招招笙鹤惜不下，便欲往问浮丘公。平生壮观推第一，山灵似与精诚通。坡仙去官诧海市，昌黎南归祷祝融。微生敢望千载上，斯境环异将无同。少焉岭缺吐圆月，霜采照耀新磨铜。阑干拍遍叫奇绝，酒钱未办殊匆匆。归来气豪压东野，安用盘涡访石龙。
题杨吴浔阳长公主墓志拓本后（清·张四科）	广陵妖乱将宁息，天遣杨吴留霸迹。生男肯作节度使，生女犹蒙汤沐邑。浔阳公主亦天人，欧史空翻未著闻。一抔莫问殡宫地，千载惟传谀墓文。尽说西华门外叟，挥锄斸出贞珉厚。吴牛砺角落谁家，剡藤脱字归吾手。回环诵之剧可怜，存殁哀荣事宛然。埋香空记兴宁里，凋蕣还题顺义年。下嫁彭城应鼎族，随宦名州屡纡毂。刘郎家世亦无徵，合在英雄三十六。摩挲往事闲穷究，李花又落杨花后。不见永兴遭篡时，闻呼公主辄含悲。亦有芳仪陷强虏，伤心万里望南箕。流落沈沦同断梗，如尔全归实天幸。铭幽犹得似承平，地下芳魂应亦省。休因翠墨感兴亡，矮本空斋手自装。堪配汝南暮志稿，临池开处各生香。
松寥阁坐雨（清·张四科）　　押先韵	海上风雨来，不见双峰颠。经窗犯晓启，万态纷目前。风起江色黑，雨过山光鲜。风雨自变幻，江山故依然。默与道心契，静结沧洲缘。终期谢尘鞅，高咏钓竿篇。
客有谈故将军事者赋之（清·张四科）　　押尤韵	酒酣双耳热，复典鹔鹴裘。看君飒华发，意气尚莫俦。昔事大将军，万里从军游。星驰青海战，电卷黄云愁。扫除王庭空，指顾胡命休。成功献天子，开国冠诸侯。豪贵让绝席，卿相拜马头。势等山岳崇，权将人主侔。此时亦受赏，仍参幄中筹。微谏愧伍被，游扬希曹丘。门生半天下，资货溢九州。武安益骄横，淮阴无反谋。由来功名盛，容易生疮疣。天子终见疑，廷尉俄来收。冰山一朝摧，敌国起同舟。盈庭对狱吏，独蒙脱累囚。赫赫显要地，昔人戒经投。炙手虽可热，失足易起羞。临事苦不慎，过时空自尤。于今年七十，不醉复何求。
登甘泉山（清·张四科）	近郊莽平楚，崇陵表步仞。邈尔蓄云雨，岿然作固镇。憩涧希白石，升阪遗乔林。尘居夙鹤望，霞标若瑶岑。层丘既斗回，阴冈亦宿列。振衣陟其颠，北风将暮雪。目存汉王墓，想属陈公陂。古人虽已矣，警余千载怀。
