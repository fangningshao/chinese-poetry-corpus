罗两峰至都周驾堂编修为招诸同人小饮寓斋两峰仿李龙眠西园雅集图即席分赋得五古转韵体（清·宋鸣璜）	木落天微风，蝉鸣客纷集。秋窗面面敞，看秋如不及。不必山与水，岂在竹与丝。言追碧筒饮，对把青荷枝。荷枝青未了，秋色盈襟抱。譬彼清泠泉，一酌令心好。广庭日西斜，篱落飘秋花。花光秋之外，诗思天之涯。诗来不知处，宛转花间路。脱我华阳巾，挂之千岁树。有客笔如椽，苍苍挥暮烟。图成看小李，饮中歌八仙。酒酣客快意，起舞花垂地。松上微月生，秋天转无际。
