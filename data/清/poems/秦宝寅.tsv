报恩道院（清·秦宝寅）　　五言律诗　押庚韵	市氛吹不到，庭树接春城。流水门前绿，远峰楼外晴。有时钟磬响，终日步虚声。何必堠山上，遥听子晋笙。
春申涧（清·秦宝寅）　　七言律诗　押灰韵	春申遗庙碧山隈，胜迹犹传绝壑开。不就纵横虚相业，尚余疏凿见雄才。寒泉影入崖边断，急雨声从树杪来。三户无人陵谷变，楚王宫殿亦蒿莱。
复竹茶炉和顾梁汾（清·秦宝寅）　　七言律诗　押先韵	高闲清制尚依然，试茗萧斋一榻边。秋水涧深朝听雨，落花风过午生烟。缥囊珍重三千首，僧院销沈二百年。不是彦先能好事，几回遣韵委流泉。
三和唐人惠山诗三首（清·秦宝寅）　　押阳韵	金商变气候，层峦自苍苍。孤烟出林表，藤萝罥虚堂。入门钟磐发，鸟并浮云翔。落日照秋潭，水净生微光。徙倚不知晚，山花递幽香。肃穆古祠深，仰止讵能忘。
风流子 和留仙（清·秦宝寅）	当年人隐约，桃花路、青鸟信悠悠。想敲断玉钗，丁香缄恨，渡来银汉，豆蔻含愁。如今见、华灯催按曲，斜日看梳头。著意矜持，低鬟轻笑，自然风度，无语凝眸。泰娘桥下路，归时应、不忘曲院重楼。更记酒阑调瑟，烛暗藏钩。怕横塘梦断，锦书难托，山香舞罢，翠钿谁收。待到梅花如雪，一半春休。
千秋岁  寿王丹麓五十（清·秦宝寅）	时移物换，春色今过半。天未老，情难变。壶中风月好，镜里韶光贱。还读易，韦编已破书千卷。修褉归来晏。帽压飞花乱。堪一笑，毋多叹。肯将轩冕志，改却烟霞愿。俄顷事，等闲看得都如幻。
