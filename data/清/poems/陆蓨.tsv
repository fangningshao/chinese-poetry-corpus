次和荃谷寒夜独坐之作（清·陆蓨）　　五言律诗　押江韵	抱膝虚堂上，灯前顾影双。霜林风叶尽，山月正当窗。庭讶翻巢鸟，村疑吠客厖。有怀淞水畔，一苇钓寒江①。
过石楼赠山僧不群（清·陆蓨）　　七言律诗　押侵韵	万峰台下碧山岑，疏竹围窗白日阴。僧古已无烟火气，树枯饶有雪霜心。酒空松吹飞寒雨，卷壑风泉响夜琴。不是樵人偶相识，那知曾宿在祗林。
白云洞（清·陆蓨）	我游白云洞，身在白云里。落叶和松风，时闻响山雨。石床不可留，清寒逼衣屦。隔坞暮钟声，云留我归矣①。
游邓尉山（清·陆蓨）	停桡费家湖，山翠围几重。舍舟事筇屦，渐入香林中。邓山峙湖滨，峰势高巃嵷。三万六千顷，湖流浸长空。花外见晴雪，花里闻香风。朝烟而夕月，泠泠沁心胸。不憩上竹阁，恍然睹支公。趺坐鸣蒲牢，■（口砉）如吼苍龙。清音应虚谷，馀响入深松。忆昨西溪宿，醒时闻此钟。
山行（清·陆蓨）	独行披荒丛，信步得异境。山色净杉柳，泉声寒藻荇。恍疑石屋中，疏磬烟萝暝。欲问无人家，夕阳照孤影。
