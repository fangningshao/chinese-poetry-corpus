虞山（清·曹仁虎）　　五言律诗　押文韵	晓色开晴嶂，烟岚望不分。林光微露日，石气欲生云。远瀑松间落，疏钟岭外闻。空山少尘色，闲访鹿麋群。
秋夜（清·曹仁虎）　　五言律诗　押文韵	凉月照高柳，草堂夜气分。疏镫寒欲灺，远磬近初闻。叶落全疑雨，池荒半是云。更阑不成寐，萧瑟感离群。
洪济寺（清·曹仁虎）　　七言律诗　押歌韵	丹崖千仞郁嗟峨，有客凭栏独放歌。涧道水声疏雨歇，江天帆影夕阳多。粥鱼茶版泠泠出，月榭风亭历历过。回首征途驰逐倦，一镫方丈问维摩。
梁溪舟中（清·曹仁虎）　　七言绝句　押支韵	梨花如雪柳如丝，新水初生拍橹枝。长爱黄公涧边路，一篷疏雨品茶时。
寻拂水山庄（清·曹仁虎）	鸟目山边涧路长，登临重问耦耕堂。休文旧宅荆扉掩，孝穆遗斋竹径荒。名重空传归党籍，位高那许谢岩廓。蘼芜往事成销歇，只有流泉送夕阳。
舟宿惠山寺前晓起（清·曹仁虎）　　押养韵	斜月入篷窗，梦回暗泉响。深谈不成眠，遥夜得幽赏。渔歌何处来，隐隐闻荡桨。空林断雾横，野戍寒星朗。清阴媚沦涟，远色迷滉瀁。浮岚满前山，稍见朝旭上。平生丘壑心，暂此息尘鞅。微微水气凉，浩浩川涂广。解缆随轻鸥，烟波共长往。
登灵岩（清·曹仁虎）	溪回停兰桡，一径破苍霭。层峰隐孤云，断涧流浅濑。行行不辞劳，空翠落衣袂。林昏夜烟微，路仄崖石碍。回看径转幽，远瞩情逾快。嵌空出招提，铃铎语天外。萧条掩石门，寂历到香界。客来息烦襟，散发对清籁。凭高俯湖光，波涛势交会。遥山七十二，罗列青如黛。烟岚入空濛，朝暮各殊态。缅惟馆娃人，事去逾千载。香径寒流清，屟廊荒草废。夕霏送残阳，峰巅变明晦。萧萧闻松篁，隐隐动梵呗。支筇随归樵，苍茫发长慨。
