登娑罗坪（清·陈培脉）　　五言律诗　押覃韵	绝壁迢迢上，忘危胜可探。百盘穷大壑，千仞度层岚。采药逢毛女，藏书问老𣆀。白云如可卧，一枕学图南。
南越王墓（清·陈培脉）　　五言律诗　押东韵	天下亡秦日，乘时据粤中。自娱聊窃帝，大长竟称雄。炎海风涛壮，孤坟草木空。千年馀霸气，常绕尉佗宫①。
登慈恩寺浮图（清·陈培脉）　　七言律诗　押庚韵	飘然天半御风轻，身在浮图绝顶行。三辅山河掌上尽，五陵云树望中平。絪氲香界从朝暮，高下桑田几变更。故事尚传唐进士，曲江宴罢共题名①。
蓬莱阁观海和观察宋公（清·陈培脉）　　七言律诗　押青韵	杰阁崚嶒倚杳冥，凭高望远极东溟。龙宫潮涌千重白，蜃市烟消万点青。鞭石荒唐怀霸主，浮槎恍忽遇仙灵。蓬莱咫尺非难到，便欲携筇叩紫扃。
徐州怀古（清·陈培脉）　　七言律诗　押阳韵	纷纷楚汉当年事，凭吊西风向战场。隆准至今尊帝号，重瞳终古怨天亡。吕梁涛落蛟龙走，芒砀云深虎豹藏。王气彭门消歇尽，孤城一望水茫茫。
恒山二首（清·陈培脉）　　七言律诗　押真韵	上应天枢象北辰，众山环拱碧嶙峋。云霞隐见金银阙，昏旦盘旋日月轮。呼吸苍冥通一气，逍遥紫峤会群真。阳终阴始扶元化，朔漠长留太古春。
陈留吊蔡中郎二十四韵（清·陈培脉）　　五言排律　押真韵	道出陈留郡，车停颍水滨。不胜怀古意，为吊鼓琴人。王粲称前辈，张衡记后身。轶才真旷世，伟貌迥殊伦。淹贯鸿都学，辉皇清庙珍。于时良策蕴，应诏直言陈。鸾凤偏垂翅，骊龙漫角鳞。幽囚北寺狱，远徙朔方尘。祸稔天心酷，忧深国步屯。妖氛缠黑气，贼寇起黄巾。炎祚倾危日，枭雄剥乱辰。徵车怜迫促，解绶悔逡巡。殄灭嗟元恶，弥缝赖大臣。然脐诚已晚，动色亦何因。过细宁难宥，冤奇竟莫伸。踉跄付廷尉，涕泣遍朝绅。已矣儒宗失，悲哉史笔沦。无儿延嗣续，有女历艰辛。忠孝名终在，风流迹未泯。篆书垂一代，碑版照千春。尚论追芳轨，遐思托德邻。茫茫寻故里，寂寂委荒榛。事往浮云散，文传炳日新。虎贲犹得似，想象为伤神①。
相逢行赠宋六木天（清·陈培脉）	一年相逢在辇下，秋雨槐花对僧舍。同时献策不见收，剧饮淋漓共悲咤。一年相逢在济南，拥炉未尽深宵谈。乌啼晓霜催别绪，送君道上鞭羸骖。一年相逢在淮口，我挂征帆方疾走。君时追送骑马来，隔岸遥遥但挥手。淮口一去岁一更，断蓬落叶愁飘零。讵意今宵灯火里，相逢又在曹丘城。人生聚散本难定，暗中有物持其柄。一年一度一相逢，如我与君良足庆。欢游莫道在异乡，寒梅著花春酒香。日日看花共饮酒，从今且得无参商①。
