饮沈惊生池馆（清·张宫）　　五言律诗　押侵韵	嘉树俯城阴，居然爽气深。非秋常落叶，不夜有归禽。丘壑容芝草，冰霜耐竹林。主人山水志，谁与共清音？
送李素心之岳阳（清·张宫）　　七言律诗　押齐韵	画舫中流芳草齐，临风张乐洞庭西。从官谕蜀通三峡，大将平蛮下五溪。衡岳云开鸿雁度，巴陵月落鹧鸪啼。好凭羽扇成雄镇，荒服于今靖鼓鼙①。
