观新历日（清·李传元）　　七言律诗　押真韵	白头又见一年春，眯目愁看历日新。眼断辽天无过雁，心寒客籍少遗民。距程百里潮声远，寄恨千秋涕泪陈。出世固应难问世，勉修六度答君亲。
移居吴中述怀（清·李传元）　　七言律诗　押支韵	补写澹台墓上诗，黄花迎笑我来迟。扶衰怕履曾行迹，忏惑仍留最后痴。生处自应叹华屋，归飞犹复拣寒枝。登临换却看山服，幻尽烟云未觉奇。
和乙盦（清·李传元）　　七言律诗　押阳韵	愿海无边引领望，称情诗是大悲光。心惟一佛禅那境，书有多车惠子方。遍色空天谁乐国，送今古世只斜阳。众生计著常颠倒，才说兴亡已不亡。
伤乱（清·李传元）	浮生未百年，遘乱何频数。我生未毁龀，戎马盈辇毂。天南远行迈，十载警猿鹤。五十始衰白，甘泉烽燧烛。六十解簪组，惨见邦国覆。出门无与语，浩歌泪盈掬。谓当忍饥寒，即此事耕凿。如何沴气缠，薪尽火犹伏。天运有循环，影响一何速。往返机上梭，得失一丘貉。独怜穷海民，举步荆棘触。念昔杜陵叟，麻鞋走南北。老病卧瀼西，犹闻两京复。渊明生不幸，甲子手亲录。归去掩荆扉，终老守松菊。晞发最激烈，醉碎石与竹。汐社联吟朋，题诗满杭睦。坐思荼蓼甘，暇想寒谷燠。九源洵通衢，漏茅亦华屋。劫风何足悲，秋阳未为酷。洗耳忧盗泉，息影愁恶木。千秋庾信哀，万古唐衢哭。
题甘泉乡人冷斋读书图（清·李传元）	二石儒林宗，高名继坡颍。家书七百通，学术商之稔。岳岳衎石翁，碑版照五岭。晚岁刊经说，传注遍收捃。参考阙其疑，雠校心惟谨。先生学尤力，万轴朱蓝靓。琳琅诸父贻，卷过南阳井。学海为上驷，文鉴亦神品。览观不自足，异籍频搜诇。经访公库本，韵求汲古影。吴郡怀杜诗，南阳忆耿秉。惟时藏书家，别下迹最近。振绮若拜经，一瓻乞通请。善本遇辄校，三史尤精审。缺漏补正义，杂揉理索隐。班有特斋藏，志取南雍本。副墨曾过录，细字目为首。嗟从雕搜兴，一书恒数锓。数曲亦已难，婪取那可尽。何况字句间，异同细已甚。半部蟫蠹馀，求之金百饼。书仓困检点，舟车艰载捆。奚如萃一编，朝夕便观省。肉弗义不遗，眉列目易醒。坐卧挟与共，得一馀可屏。先生老学官，辛苦仰寸廪。豪侈输绛云，浩翰谢千顷。徒以精力勤，敌彼金布赈。孤灯一对勘，百城俨吞并。平生苜蓿感，官斋颜以冷。犹闻念长安，千里致脩脡。爰知友于笃，匪直文誉并。厚德族党钦，清芬子孙引。一帧六丁遗，宝视宗彝鼎。
后月蚀诗（清·李传元）	我作《月蚀诗》，体效玉川子。客诵为胡卢，子言无乃俚。天空有闇虚，径直十万里。望舒经其间，如暍就阴翳。月体万里馀，妖蟆胡能噬。虾蟆既蚀月，应亦食大地。后土入蟆腹，含生将焉止。主人起谢客，大小何可泥。不闻瞿昙钵，滉漾容海水。亦有净名庐，狮座昆仑比。蚁穴擅侯王，蚊睫驰九轨。一粟容大千，大千一稊米。莫大于秋豪，天地乃至细。大块一馎饦，食者京垓秭。厥灵为裸虫，其蠢为蝼蚁。人虫又相食，巧历不可纪。胡独靳饥蟆，偶动子公指。我思虾蟆肠，清虚绝泥滓。既能吞曜灵，亦必有城市。虽无八极宽，应殊五浊世。蛣腹蟹为巢，马腹蛇作肆。螺腹素女游，鱼腹屈原喜。方当招饥蟆，厉斧凿其齿。逍遥彭亨中，绝胜掩藟梩。
乙盦以登高诗写寄又题后五言一首依韵酬答（清·李传元）　　押支韵	朔风凄以栗，万物含春姿。冱阴一阳伏，三复朋来辞。升陵羡飞锡，秋气清不悲。一切为一刹，是说楞伽时。摇摇思过去，茫茫待来兹。介石具定性，林节无懦枝。时教泯义例，殊胜绝寻维。且复念欢会，把臂游轩羲。
