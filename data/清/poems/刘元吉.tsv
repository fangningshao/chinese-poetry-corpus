读常理斋先生爱吟草谨题（清·刘元吉）	天上辉腾奎壁宿，人间肇起冠冕族。况为长白之钟英，得天者厚得地独。少年才气自纵横，淹贯诸子通六经。高掇科第拾芥子，报国文章早知名。出宰西充小试技，百里终非大贤寄。诗思政迹卓锦江，善文能武称良吏。金酋叛乱侵予疆，王师震怒川兵强。我公奉调给军饷，仁威久著昔岭冈。曰嘉乃绩晋乃秩，良牧之名达王室。指日奏功期凯旋，降卒反覆转掠疾。纷纷左右鸟兽奔，我公奋臂当敌军。风雷叱咤山谷震，云雾惨淡天地昏。一身有死答圣主，骨暴疆场血染土。凛凛正气壮两川，赫赫明禋光千古。皇家雨露自此深，天将遐福贻后人。慷慨英风至今在，照耀史册忠义新。
