点绛唇 即景（清·王梦兰）	剪剪春寒，绿杨如梦花如笑。数声啼鸟。帘幕东风峭。九十韶光，一半空过了。闲吟啸。夕阳芳草。到眼添诗料。
点绛唇 送春（清·王梦兰）	满地榆钱，笑伊难买春光住。落花飞絮。脉脉添愁绪。春去春来，试问归何处。垂杨树。几番烟雨。绿遍江南路。
点绛唇 水仙花（清·王梦兰）	倩影疏香，二妃微步潇湘渚。凌波容与。缟袂迎风举。仙骨珊珊，耐得风霜妒。邀花语。留花小住。结个消寒侣。
浪淘沙 桂花（清·王梦兰）	清露洗晨妆。金粟初黄。广寒分种向雕廊。携手试来花下立，袖惹天香。翠叶拂银床。占断秋光。一枝亲折赠檀郎。他日宫花探上苑，一样芬芳。
卜算子 秋夜即事（清·王梦兰）	长昼苦无聊，又是黄昏后。沐罢兰汤试晚妆，难展眉峰皱。深院掩重门，人比黄花瘦。新月娟娟上画栏，故照人怀袖。
卜算子 志感（清·王梦兰）	生小弄聪明，反被聪明误。一寸蕉心束万重，惯惹闲愁绪。休咏白头吟，不喜伤心句。愿化金炉一缕烟，宛转成灰炷。
菩萨蛮 春晚口占（清·王梦兰）	一声百舌啼金井。海棠枝上燕支冷。小院燕双飞。湘帘镇日垂。薄寒轻似水。慵把阑干倚。墙角杏花残。临风翠袖单。
