别王荷夫墓（清·游智开）　　五言律诗　押先韵	辛苦尔生前，聊凭一枕眠。千秋孤竹国，三月落花天。旧宅依邻井，青山俯墓田。移官吾在迩，来别益凄然。
双刀歌赠仲芸（清·游智开）	长沙城头夜吹角，军书频报妖氛恶。立散黄金募健儿，誓除乱贼安耕凿。酒酣奋臂登高台，挥刀起抉浮云开。绕身倏忽曳雌蜺，已觉狡兔无蒿莱。宝物惊看买难得，炎天冷透冰霜色。铿然齐插短鞘中，余怒犹闻吼未息。自言采铁南山冈，锻炼昼夜摩阴阳。深镌咸丰某年月，几肯轻试韬锋铓。只今群盗被原野，雄心已逐嘶风马。若云佩此位三公，世间笑杀屠沽者。把君袖，为君歌，唾壶击碎当奈何。区区金紫安足多，请君斫断生鼋鼍。
六安遇周八即送之临淮（清·游智开）　　押纸韵	故人今日来，沈疴今日起。秋风满庭阶，握手各相视。子容较昔丰，我病瘦何似。欢会叙离忧，乱绪纷难理。忆从去年春，同舟泛江水。翩若南翔鸿，双飞复双止。中忽隔一隅，盗贼惊突豕。逾年患未消，信息殊生死。觌面良可欣，征车嗟复驶。檐端亘明河，絮絮犹未已。
叵罗词（清·游智开）　　押支韵	折尽杨柳枝，绾尽杨柳丝。与郎作叵罗，绾郎无别离。
力子来（清·游智开）　　押纸韵	公堂录囚罢，猝然见行李。佥称力子来，芒鞋踏阶戺。长跪报平安，未启书先喜。有篚广且深，有箧方尺咫。次第列长筵，乡味多且旨。所嗟路迢迢，辛苦三千里。
