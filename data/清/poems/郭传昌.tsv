晨往惠州（清·郭传昌）　　五言律诗　押盐韵	卅里趱程兼，晨征为避炎。草花明锦绣，竹露洒帷幨。渡水行沙觜，穿山见塔尖。人家城阙外，日影乍平檐。
归涂雨甚憩茅亭（清·郭传昌）　　五言律诗　押删韵	似为林坰好，天教莫使还。风狂能撼树，云走欲移山。茶话人三两，茅茨屋一间。村翁吾羡汝，看雨得真閒。
白沙（清·郭传昌）　　五言律诗　押先韵	林表大旗悬，飘飘拂远天。人家全绕市，官渡各停船。江水依山折，沙堤抱岸圆。罗阳城近见，直下路如弦。
小南海（清·郭传昌）　　五言律诗　押侵韵	随喜到祇林，何年始布金。西来初地占，东去大江深。山静宜禅悦，云慈见佛心。游人浑不解，合掌拜观音。
龙华道院题壁（清·郭传昌）　　五言律诗　押删韵	天气阴晴变，秋生冷暖间。疏星穿竹见，急雨上墙斑。报赛人初散，催租吏未还。小门叉手立，簿领暂宽閒。
重九次柏塘（清·郭传昌）　　五言律诗　押豪韵	不待约登高，山行仆马劳。拨云寻绝磴，随日下平皋。旅次犬迎吠，邻舂鸡乱号。食新逢岁稔，无意更题糕。
舟中望罗浮（清·郭传昌）　　押尤韵	上不见到惠州，下不见到广州。彼何山哉罗与浮。吾闻罗浮之山，古称第七洞天三十一福地，葛洪于此神仙求。神仙羽化衣亦化，洞中胡蝶盈千头。又闻赵师雄，天寒日暮山中留。淡装素服见彼美化身，果是梅精不二山合离风雨会，四百馀峰奇景难具搜。通人畸士绝罕至，大苏以外空千秋。吾今忝为罗浮长，此福谅自前生修。不然浮沈宦海岁十稔，敢望名山境内为诸侯。山中梅花正透发，可惜匆匆未暇开心眸。忽如山灵招手语，今者不乐逝者休。簿书兀兀事鞅掌，物外那得閒身抽。吾狂掉头固弗信，一官未必如累囚。平生足迹半天下，岂其兹山咫尺悭敖游。但蕲从公黾勉政多暇，四方无事民无偷。就难竟著谢公屐，亦宜轻舁占城兜。摩崖大书勒文字，往来毋作名山羞。
发石坝往派尾（清·郭传昌）	日色不下地，山光一棱云。濛濛松顶雾，摵摵蔗田风。客路黄尘里，人家绿树中。村民如见诧，行李几倥匆。
放言（清·郭传昌）　　押先韵	山不能摩九天，水不能没九渊。山高水深不见尔，但见浮空波浪随云烟。人生又在云烟波浪里，天地置此胡为焉。我思天地亦游戏，点缀光景耽新鲜。不然黄土抟人可长在，何用劳生息死时推迁。旁人听者谓我颠，子不知我安知颠。安知天地有时尽，安知十有二万年。安知今日是何日，我且颠颠放倒眠。
