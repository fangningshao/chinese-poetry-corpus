过苏斋师寓斋感赋（清·曹振镛）　　七言律诗　押元韵	空庭寥落梦吟魂，每过潸然渍涕痕。昔侍门墙呼老友，今趋第宅对孤孙。可能点笔神光护，祇有遗书手泽存。石墨楼高回首望，尽教腹痛向黄昏。
揽镜词（清·曹振镛）　　五言绝句　押语韵	人怜渐憔悴，壮志犹轩举。揽镜忽愁生，心知口不语。
汉将军柏歌（清·曹振镛）	峨峨天封观，屹屹嵩阳宫。怒涛声沸沸，偃盖圆童童。拿云攫雨恣奇怪，老皮张展横晴空。大者根坚介于石，小者枝舞神如龙。独惜三株火其一，不然鼎足而峙天之中。当年树旁驻仙跸，千乘万骑群候从。登坛拜将宠锡秩，直欲使尔任所冲。岂知将军不好武，静含秀色森古容。回天转地自智勇，洗兵销甲何英雄。干耸十丈气郁郁，叶铺千叠光重重。惟名与器不可假，讵要人爵贪天功。嗟尔将军柏，何如大夫松。贞心共守壮貌古，劲节肯受头衔封。不惟其人惟其树，秦皇汉武将毋同。可怜骊山一炬成焦土，茂陵有客悲秋风。岱松已亡叹枯朽，此柏无恙犹青葱。我来为揖客，眺赏心神融。莫言将军何乃故，敢不封殖忘角弓。
