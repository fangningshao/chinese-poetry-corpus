孤雁（明末清初·黄幼藻）　　五言律诗　押支韵	渺渺高秋外，长空一雁迟。哀鸣关底事，澹远写相思。瘦马征夫泪，回文少妇诗。明年楼上过，莫向夕阳时。
雨中看紫芍药（明末清初·黄幼藻）　　七言绝句　押庚韵	晨妆乍点自倾城，冉冉香生绣户清。厌说广陵春色暮，胭脂和泪雨中倾。
恨白芍药不开（明末清初·黄幼藻）　　七言绝句　押东韵	万种花开斗晓红，含羞无语倚东风。素妆不理因谁倦，一段春藏粉黛中。
登楼望海（明末清初·黄幼藻）　　七言绝句　押灰韵	遥山层叠海云开，浴鹭飞鸥自去回。春水茫茫天不尽，片帆浮动碧空来。
夏日偶成（明末清初·黄幼藻）　　七言绝句　押盐韵	深院尘消散午炎，篆烟如梦昼淹淹。轻风似与荷花约，为送香来自卷帘。
武陵秋景（明末清初·黄幼藻）　　七言绝句　押尤韵	湖上芙蓉近小舟，晓来清泪对花流。吴州客自伤长夜，不为西风怨早秋。
