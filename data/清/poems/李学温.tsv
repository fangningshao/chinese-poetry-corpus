春水（清·李学温）　　五言律诗　押庚韵	春光何处好，溪水绿烟生。蘸柳偏多态，浮花最有情。泥融知燕喜，风静觉鸥轻。为问桃源路，渔舟小渚横。
落叶（清·李学温）　　七言律诗　押支韵	西风方劲叶黄时，寒影萧萧作意吹。晓月不遮砧响院，晚烟犹恋鹊巢枝。忽惊似雨敲窗急，惟爱如花扫径迟。剩有幽窗小横幅，春林无恙碧参差。
春景（清·李学温）　　五言绝句　押阳韵	竹亭春草绿，小雨引花香。燕子来何处，衔泥镇日忙。
秋蛩（清·李学温）　　七言绝句　押虞韵	晚风淅沥雁流初，促织微吟在壁隅。碎剪秋声无觅处，淡烟横草露如珠。
济南学署秋日归宁夫子字问归期敬答十二韵（清·李学温）	高城秋色深，瑟瑟寒飙至。侵晓倚南楼，青天来雁字。节序过授衣，黄菊惊离思。展矣怀君子，卓荦才未易。昨日拆缄封，宛转深情致。上言秋雨多，窗兰向憔悴。下问归来期，循讽潜制泪。人事多乖舛，关山隔迢遰。虽无帷车来，空愧宝钗寄。欲行还踯躅，暮野忧魑魅。长吟感萧飒，浩叹悲阴曀。眺望连日夕，反侧不能寐。转蓬离本根，飞扬满天地。冈松与涧石，岁晚同心契。
