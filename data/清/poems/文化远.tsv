秋尽（清·文化远）　　五言律诗　押庚韵	积雨重阳后，萧然客郡城。归鸦争独树，牧马恋边营。山水仍南服，风光似北平。近冬先畏冷，始信布衣轻。
送张寅揆还蒙化（清·文化远）　　七言律诗　押侵韵	文字烟萝结习深，暂归应尔费招寻。两年猿鹤山中梦，一曲《骊驹》客里心。旧折桂枝香尚在，新餐苜蓿病交侵。调高自有钟期赏，珍重朱弦太古琴。
