谢易实甫赠庐山泉（清·陈宝箴）　　七言律诗　押支韵	廿年不践匡庐径，读画因君系梦思。饷我新泉分瀑布，瀹将春茗助敲诗。清流合让支筇客，辟地须寻面壁师。安得草堂容设榻，一瓯睡足日高时。
实甫有和诗叠韵酬之（清·陈宝箴）　　七言律诗　押支韵	远载山泉千里外，胜流高致使人思。罂瓶泻口冲寒色，垒块浇胸洗恶诗。三峡游踪如昨梦，一瓢陋巷本吾师。芒鞋素便青峰下，始是波澜不起时。
