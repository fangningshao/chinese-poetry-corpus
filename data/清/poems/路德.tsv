石河早发（清·路德）　　七言律诗　押庚韵	胶胶喔喔荒鸡鸣，古壁尘昏悬短檠。旅客未醒蝴蝶梦，山村乱打虾蟆更。树头残月堕无影，衣上晓霜飞有声。薄酒三杯醉不得，令人苦忆河阳城。
陕郊（清·路德）　　七言律诗　押庚韵	遍地峰峦郁不平，出关形势莽峥嵘。一条黄水尘沙色，万树白杨风雨声。野店荒寒无客憩，山田荦确有人耕。犊车满载斜阳过，铁铸双轮分外明。
咸阳原上作（清·路德）　　七言律诗　押灰韵	西风猎猎战蒿莱，毕郢原荒木叶摧。旷野无边单骑走，长空忽暝乱鸦来。碧云迢递人千里，青史功名土一抔。漫把文章夸不朽，百家书已变秦灰。
重阳前三日作（清·路德）　　七言律诗　押阳韵	秋深寒浅未闻霜，篱菊无花野菊黄。对酒便须拌一醉，登高何必待重阳。新来僮仆呼先到，久别宾朋姓亦忘。诗境自知多坦率，题糕安敢笑刘郎。
读罢（清·路德）　　七言绝句　押青韵	绿藓岩扉白昼扃，略餐芝朮便延龄。仙丹止合神仙用，传到人间便不灵。
赵州（清·路德）	买丝争绣佳公子，颇调平原能好士。楼头一笑红颜摧，食客纷纷来复来。我言此事非人情，如何浪得怜才名。恶客一言九鼎重，美人一死鸿毛轻。君不见乐羊啜子甘如饴，功成反使文侯疑。又不见吴起杀妻为求将，母死不奔心早丧。公子天下寡恩人，可知好士情非真。贤者闻风定高蹈，公等碌碌安足论。吁嗟乎！躄者足，笑者头，千秋恨事良悠悠。我今独酌中山酒，不愿将杯滴赵州。
张忠烈公砚为曹莪屺少府作（清·路德）	泾渭东流似奔马，客到秦中访秦瓦。张公破砚出市中，经年未售识者寡。曹君一生耕砚田，得如拱璧珍拳拳。道此本是故乡物，二十四字苍水镌。楚人得弓意殊快，无心相遇真天缘。昔年义旗竖海上，军败烹龙志犹壮。鲁王已死唐王孱，坐使孤臣气彫丧。遁迹自拟蠖身藏，乘势还思螳臂抗。白猿无声健儿入，枷锁香风吹习习。何人伏锧尚从容，笑看钱塘好山色。钱塘江上一抔土，右邻忠肃左忠武。椒浆恨未酹忠魂，手泽今朝快一抚。国破安用身独完，此砚与人同胆肝。赵璧拌教碎秦柱，玉带讵肯随黄冠。沧桑变换二百载，到今墨绣犹斑斓。君不见虞山甘作长乐老，贰臣传里名难剜。梅村祭酒号诗史，惜哉所欠惟一死。张公大义心炳然，玉碎终知胜瓦全。此砚他年返枌社，士林佳话争流传。双松别墅好风日，仙尉开轩布吟席。锦轴新装松雪书，牙签更检《子山集》。会须移向别床摊，莫近张公一片石。
饮王小楼伴耕楼（清·路德）　　押马韵	观稼最宜楼，御雨莫如瓦。小楼岂区区，时有清风洒。花木纷四围，肯舍场师槚。耕读课儿孙，即此是弓冶。冬曝南荣前，暑卧北窗下。高朋时往还，唱和殊不寡。我生今倦游，乘兴亦聊且。久悟虫能虫，今知马非马。感君移酒肴，论诗进三雅。后会当有缘，付诸造物者。
题郭藕舲唐人善业泥拓本（清·路德）	何人佞佛镂佛像，坐令尺土开精蓝。面列三行字十二，楷法颇似师河南。吾乡珍宝富山薮。周秦旧物靡不有。吉金乐石难具详，毡包驼载东南走。弇山尚书遍搜索，竟有遗珠沈未取。后来游者拾得之，一朝又入郭熙手。嵯峨雨过秋色佳，拓本示我双眸揩。三十六相但仿佛，净土几岁遭沈埋。吴画杨塑不可见，对此聊可开幽怀。昌黎辟佛谏迎骨，订交方外忘形骸。文人好古足清玩，岂学苏晋甘辰斋。惜哉挫角字缺一，鍊石不用劳神娲。大唐二字恰连缀，断甓凑泊同诗牌。玉卮无当世犹訾，得鼎折足占者止。人间缺陷长苦多，巧合安能尽如此。披册忽然忆畴曩，慈恩塔下寻幽往。秦人熟视竟空还，吴客今来惬新赏。人失人得无町畦，员穹方舆大且广。太仓粳稻来吴阊，京师十载沾芳香。罗纨绮绣更精绝，西人之子纷盈箱。百货杂锸不迁地，先圣何苦为车航。老夫才尽句难警，歌诗不类惭东阳。案头笑指旧笔墨，二物亦是南人将。
