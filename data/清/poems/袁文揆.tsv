怀蒋修隅同年（清·袁文揆）　　七言律诗　押先韵	贫交意气自联翩，落拓金台共几年。大令笔谁讥饿隶，小坡诗已著斜川。饮余白堕颜空壮，著敝青袍岁又迁。记得临歧勤赠策，祇今朔雁到何天。
武都道中（清·袁文揆）　　押删韵	欲归归竟遂，一路好看山。水泻青羊峡，云对白马关。戍楼残角尽，麦陇老农闲。时有临江宅，桃花三两湾。
哭师荔扉（清·袁文揆）　　押寘韵	久闻君言归，眼穿望不至。一朝捷足来，想必由奉使。未及问无恙，计当在途次。岂知随皖公，潜霍去游戏。骇极频究诘，魂飞反无泪。翻悔信君归，年余断缄字。归计既踯躅，何不一言示。恸哭声频吞，停云纷雨坠。
