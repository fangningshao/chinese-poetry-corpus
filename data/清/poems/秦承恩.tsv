题长流水壁 其一（清·秦承恩）　　五言律诗　押阳韵	在昔伊吾郡，遗踪说汉唐。当年戎马地，今日黍禾乡。雪拥天山秀，源分柳谷长。老饕堪慰籍，瓜剖水晶瓤。
项秋浦孝廉招集湖舫（清·秦承恩）　　七言绝句　押真韵	柔橹清歌唱采莼，春波滑笏见游鳞。夷光去后空烟水，君合西湖作主人。
题长流水壁 其二（清·秦承恩）　　七言绝句　押支韵	忽见扶疏绿满枝，阴森匝地晓风吹。十年多少栽培力，路上行人知未知。
泊舟东庄步至摄山（清·秦承恩）	春江一舣舟，斜阳问古渡。过雨陌无尘，支筇任散步。茅屋三两家，乌犍傍农具。涧水落花浮，吹香不知处。小立溪桥边，游踪忆前度。行行近寺门，疏钟出烟树。
