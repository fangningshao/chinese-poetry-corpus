送梁协和归南昌（清·潘问奇）　　五言律诗　押鱼韵	名山如待我，愤不在焚书。乱世旌旄假，真才礼法疏。窗联三寸烛，铗冷十年鱼。羡尔章江上，归来有敝庐。
读吴梅村宫詹萧史青门引感而有作（清·潘问奇）　　五言律诗　押虞韵	尚有王孙泪，凄凉泣路隅。吹箫朱户冷，换酒宝衣无。都尉门前草，平阳第里乌。重来逢白发，面熟旧宫奴。
红豆（清·潘问奇）　　七言律诗　押先韵	故国龙孙竟杳然，堂前燕子剧堪怜。摧残芳树岐王第，憔悴春华贺老弦。红豆不忘行乐夜，锦缠殊忆奉恩年。因君细数梁园事，羯鼓琵琶总杜鹃。
读姜雪苍祝发诗漫志（清·潘问奇）　　七言律诗　押侵韵	三生石上厌华簪，火宅莲华尚可寻。天下有丝都绣佛，眼中何事不灰心。酒旗歌扇人犹在，箬笠梭鞋路已深。禅院傥能携我去，一龛勤礼象王金。
天寿山（清·潘问奇）　　七言律诗　押先韵	金粟堆寒石兽眠，六龙肠断草芊芊。晚山踯躅开何处，春社樱桃罢几年。黄纸禁樵新约法，白头供扫旧中涓。关情最是民间垄，昨日儿孙挂楮钱。
秋兴（清·潘问奇）　　七言律诗　押微韵	少小襟期与世违，布袍时复傲轻肥。为寻无忌栖梁苑，曾吊灵均入秭归。苜蓿花寒天马病，神仙字老蠹鱼饥。晴窗检点奚囊句，风月年年有是非。
