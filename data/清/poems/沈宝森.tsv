喜屠虞田至京（清·沈宝森）　　五言律诗　押先韵	不信君犹在，音书隔五年。贼中杜陵泪，海外管宁船。谒帝中兴日，思亲万里天。今生复相见，秋鬓各苍然。
有怀鉴湖春事（清·沈宝森）　　七言律诗　押阳韵	五里人家十里塘，画帘人影对湖光。桃花水满分秧早，楝子风来煮茧忙。临水小门通酒市，转桥深树出茶樯。当年只道寻常事，客里相思为断肠。
二月廿五日白莲岙拜先忠悯墓（清·沈宝森）　　七言律诗　押真韵	为国锄奸不顾身，姚江绝学有传薪。百年碑版沦荒土，一代封章属小臣。山抱松声寒作雨，船穿石影绿皴人。清门子弟多沦落，留得家风旧日贫。
书剑南诗后（清·沈宝森）　　七言律诗　押尤韵	形胜中原弃不收，年年家祭拜松楸。荆襄未及留雄镇，关洛谁能扼上游。天水至今无片土，临安终古有高楼。衰年勿为南园诮，北伐原来为复仇。
五月二十六日莼客枉顾山中获读其楚游诸诗感成长句（清·沈宝森）	江村十日黄梅雨，波涛入户不得晴。扁舟忽报故人至，满衣檐雨一笑迎。袖中示我楚游草，知己相逢转潦倒。家徒四壁为壮游，他乡岁暮伤怀抱。随园以后诗格卑，街谭里语相摩追。先生只手障东海，春霆一发苏聋痴。从古天心浩难测，谁实生才转相厄。安定教士丛讥谗，相如为郎困资格。上书十载长安市，东阁相延号知己。读书坐老中兴年，闭门著书岂得已。山中五月新竹成，绿阴罩地黄鹂声。杨家果红吴盐白，风雨高歌浮百觥。饥寒那得久乡里，良夜清谈复余几。新诗录尽月五更，山钟摇雨曙鸦起。
侠客行（清·沈宝森）	裘马五陵客，相逢入酒肆。匣中龙剑连夜吼，人间定有不平事。千金散易尽，潜身入蒿莱。感激在意气，荆高俱粗材。手掷人头笑归坐，锦筵红烛乾百杯。酡颜色转青，停杯默不语。荒鸡鸣四野，长揖出门去。主人追送尘茫茫，残月在门不知处。
