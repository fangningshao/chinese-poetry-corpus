吊黄侍中观用痴山皖伯台韵（清·章钟亮）　　五言律诗　押删韵	明诏建文颁，亲藩尚恃蛮。龙孙何处去？燕子忽飞还。命付长流水，魂依故国山。夫人有遗石，迹渍血痕殷①。
六十自述四首（清·章钟亮）　　七言律诗　押阳韵	春鹒秋蟀太悤忙，潦倒人间六十霜。蔬圃近来留薤白，芒鞋老去踏槐黄①。渐知佳境甘于蔗，漫道文章辣似姜。屈指光阴虚度过，蹉跎非复少年场。
风节井（清·章钟亮）　　押庚韵	河水有时浊，不如井水清。流水有时激，不如止水平。平以正其命，清以全其贞。夫人完大节，儿女垂令名。深闺倡风节，阖郡多贞婴。宁从封氏死，不学息妫生。缅怀伊伯氏，彤管表风声。改邑不改井，有如白水盟。
长歌一首（清·章钟亮）　　押阳韵	丈夫七尺身昂藏，酒酣耳热神飞扬。脱帽露顶所不禁，吴侬入楚皆同乡。座中在癖杜元恺（仲儒），胸罗武库壁垒张。文坛元帅张子寿（尔常），词锋熊熊旗鼓当。修仁只许谭风月（企杲），语入元妙参老庄。翩翩年少杨德祖（叶卿），时出议论相颉颃。方干补唇善谐谑（均莲），风流小杜亦清狂（季儒）。诸君言语妙天下，千人辟易走且僵。我无李白粲花舌，独有阮生盗酒肠。醉后狂歌颇自得，请浮大白倾三觞。掷笔长啸出门去，白云红树恣徜徉。
