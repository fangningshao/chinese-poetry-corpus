挽荆山叔祖（清·徐绍基）　　七言律诗　押侵韵	涵古茹今学力深，轗轲长此困青衿。衔杯惯洒穷途泪，落笔时成掷地金。泉路未忘终古事，云霄犹聚半生心。空留遗帙邱山重，未竟摩桫涕满襟。
通济门怀金正希、黄介子二先生（清·徐绍基）　　七言律诗	我从旧禁城边过，咫尺南寻通济门。不觉抚膺三叹息，有怀绝脰两忠魂。一成一旅殷顽续，江右江干鲁殿存。碧血青燐归此土，谁为潸涕荐蘩蘋。
王半塘世丈枉和爰叠前韵五首（清·徐绍基）　　七言绝句　押先韵	杏林康了自年年，且赋归与养性天。一自石梁分襼后，云停月落数灯前。
春仲省墓（清·徐绍基）	出自西郭门，微风扇柔枝。蜿蟺九垆山，绀寒云气垂。彳亍足新愈（孟春患足疾），道出祖陇陲。既无郁葱树，终鲜屹立碑。一步一凝睇，当是而更非。尚忆黄莺庙，摄以白云祠。肃肃谒墓下，有翁前致词。云是泾里来，不问渠能知。此兆蜘蛛似，土脉人称奇。繄惟予小子，山麓褰书帷。醴泉汇一源，芝草苗华滋。昔我先人葬，一瓦覆靡遗。高高祖孑立，蔚为世人师。忠撼葫桥水，孝达金陵逵。世泽閟未泄，乃衍泾里支。一传吴振铎，七叶经敷菑。前光恐遏佚，代谢会有时。三世皆反葬，岁岁一来兹。以此卜壤吉，以此永人思。翁闻言若悟，在德不在陂。所嗟咫尺地，曾未东西驰。胡然躬省视，日暮患路歧。封树非古也，四尺防何嶷。眷言栽松柏。缭以坚藩篱。镌碣寿姓氏，不必盘蛟螭。一心抱尔尔，搦管吾守贻。祖德愧谢咏，家风追潘诗。行吟抵馆舍，四座春风披。
简陈吉甫（清·徐绍基）　　押阳韵	宰相宰天下，邑宰宰一方。司牧尤亲民，慎简惟贤良。疾苦逾切肤，夙夜耿不忘。剔弊审厥要，无取轻更张。下车一儆百，所恐锄非稂。煦妪以为仁，水濡趋沦亡。酌施谐风土，意必衷先王。蔀屋一气孚，童耇时跻堂。读法匪具交，游手归农桑。傔从屏尝试，冰铁为肝肠。壶飧易见德，况系万民望。先生蓄经济，教泽敷中阳。桃李久成蹊，移填蔽芾棠。养民亟于士，井通津润长。弗以憔悴甚，难与储仓箱。弗以驵侩染，难与追陶唐。掣肘不获施，利钝由彼苍。为宰咸岂弟，天下乃平康。阔疏比刍荛，用以发吾狂。长安遽言别，洛下犹相羊。南鸿渺天末，区区缄报章。
