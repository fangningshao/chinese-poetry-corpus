题石室藏书图（清·唐庆云）　　七言律诗　押先韵	选楼启匣爇香烟，共仰慈颜意黯然。今日华封真一品，当时庭训比三迁。半园花木归图内，万卷诗书在膝前。石室洞天皆福地，好将仙馆说琅{阝嬛}。
咏汉金釭（清·唐庆云）	玩此黄金釭，我怀感古昔。飞燕来赵家，姊妹并殊色。联翩入昭阳，同侍君王侧。昭仪宠更深，宫舍竞华饰。铜沓白玉阶，翠羽绿熊席。壁带为列钱，二等圜一尺。团圞似月明，中嵌蓝田璧。汉宫既为烬，耕夫破荆棘。得此一规铜，尚是西京迹。莫问仓琅门，春燕不相识。
真子飞霜镜歌（清·唐庆云）　　押阳韵	我家金石罗文房，案头拂拭开缃囊。晓来启匣见古镜，青铜一片铭飞霜。略似菱花分八角，千年不蚀凝清光。背有古画老桐树，双枝并立栖凤凰。莲花绰约出小沼，神龟游上莲叶香。新笋破泥欲解箨，参差四面皆筼筜。山云轻聚衔半月，下有小几横干将。真子何人在竹下，膝前更见清琴张。仰观星月共皎洁，七弦乍弄神洋洋。仙人春夏坐晴暖，忽将雅操翻清商。一弹閒院有寒气，再弹更觉天苍凉。五更碧瓦一痕破，惊起青女窥鸳鸯。此时凉气满庭树，拂叶惨淡将成黄。阶前明月冷如水，霏霏玉屑沾衣裳。霜华拂拂看不定，冰蚕丝紧鸣指旁。我揽古鉴照双鬓，神清意静吟且长。云净遥天变春夏，每见夜色寒苍茫。真仙千载不知老，我且磨镜同诗藏。
