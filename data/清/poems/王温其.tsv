曹仁宪谨荣寿七言排律一首（清·王温其）　　七言排律　押真韵	天产名贤果绝尘，才优德裕自彬彬。攀来郤桂年方冠，步彼召棠政久醇。丹凤屡衔丹诏至，素丝倍凛素餐频。训蒙独切经名孝，坐我旋欣风是春。南极寿星徵远照，东瀛生佛结前因。秋高月霁几周甲，岳降松生已及申。会有耆英应结社，源宗理学夙传薪。涧瀍洛水钟灵气，梅棘鸤鸠咏淑人。满县种花休逊岳，跻堂称兕合同豳。商山逸皓堪怀旧，荆楚名卿欲告新。岂是倦勤谟有警，还钦抑戒什犹陈。鲰生不解颂扬体，愧乏瑶章达寸寅（施懿琳编校）。
