辛未五十悲吟（清·杭澄）　　五言律诗　押寒韵	十载伤心泪，何曾一日乾。老深无后痛，贫觉立孤难。寂寂墓门草，深深眢井栏。此身原已死，休作未亡看。
春日寄怀湛堂（清·杭澄）　　七言律诗　押支韵	晴烟漠漠柳丝丝，肠断春江是别时。千里相思两行泪，三年光景几篇诗。生涯似兔初营窟，踪迹如蝉不定枝。却怪天遥久留滞，何年得遂鹿门期。
独坐（清·杭澄）　　押东韵	久坐不觉暝，罗衣怯晚风。远星随月后，孤屿入云中。归鸟争栖树，浮烟欲蔽空。天涯一长望，怀思正无穷。
