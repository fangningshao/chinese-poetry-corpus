闽幕送友人北归（清·魏际瑞）　　五言律诗　押寒韵	元子威名重，奇章礼数宽。参军能喜怒，书记尚平安。北极由来远，东风分外寒。好花零落尽，醒眼不堪看。
庚子仲夏送季弟之广（清·魏际瑞）　　五言律诗　押尤韵	荔枝今已过，何事欲南游。雨落百城暗，寒生六月秋。世宁多赵尉，秦尚有穰侯。客子幸无恙，归来看蒯缑。
送邹坤初归山东（清·魏际瑞）　　五言律诗　押灰韵	超然台上客，九月客燕台。白玉何为者，黄金道可哀。风尘沧海尽，烟树穆陵开。为约今归去，明年还更来。
题张穆画鹰（清·魏际瑞）　　五言律诗	为见宣和笔，因怀子美诗。英雄今属汝，神骏想当时。枯树风霜饱，平原雉兔肥。画中犹矫顾，不肯立垂枝。
幕中春日（清·魏际瑞）　　七言律诗　押支韵	细柳春高苑树低，军门无事日长时。风吹桃李沾裘带，影动旌旄落砚池。别有参军能说剑，何人退贼解题诗。唐朝杜牧明徐渭，文采风流洵可儿。
禾上山庄（清·魏际瑞）　　七言律诗	松萝水竹石经门，山纪人居别一村。木道参差骑涧过，水舂清劲隔林闻。尧无帝力余耕凿，秦有逃民自子孙。戈甲纷纷满天地，我来应愧德璋文。
沔县诸葛公庙（清·魏际瑞）　　七言律诗　押支韵	沔水东流日向西，武侯祠庙背江湄。鞠躬有象真王佐，宁静如神实帝师。且受书生今一拜，不嫌名士古相知。请看一统华夷日，可似三分汉贼时。
秋风豪士歌（清·魏际瑞）	秋风一夜秋空发，星斗无声山欲拔。何人对此独欣然，一啸风前动眉发。古来豪士心不平，声名为重身家轻。十年磨剑光铓动，万里从军意气生。斗酒青天夜击铁，天涯大地同明月。丈夫得意死单于，安能荣辱分胡越。君不见赵有平原魏信陵，东西南北皆闻名。蛾眉骏骨尽乐事，岂论成城与倾城。
