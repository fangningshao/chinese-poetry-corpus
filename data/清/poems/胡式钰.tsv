初秋夜雨（清·胡式钰）　　五言律诗　押庚韵	隐几酒初醒，风凉吹户轻。疏镫摇夜色，空雨走秋声。客意花愁损，吟魂水与清。遥闻响飞瀑，萧飒满山城。
晚晴野眺（清·胡式钰）　　五言律诗　押微韵	乍晴客愁豁，饱饭倚双扉。空碧没孤鸟，平沙延夕晖。人烟兼树暝，山寺忽云归。时爱新秋蝶，随风一上衣。
徐州登舟至淮阴行黄河中五日（清·胡式钰）　　五言律诗　押东韵	一解徐州缆，扬帆五日风。河声转天外，龙气入舟中。堤树淮流近，人家吴语通。维扬明日路，丝雨忽濛濛。
凤凰冈（清·胡式钰）　　五言律诗　押阳韵	高天初雨霁，草乱凤凰冈。远处人烟白，前溪木叶黄。斜阳下凫雁，秋色入牛羊。不厌鸣蜩聒，游人向野塘。
春夜（清·胡式钰）　　五言律诗　押真韵	却月升檐外，林溪相映新。鱼蛮沙渚宿，花魄石栏春。隐几谐诗便，挑镫选梦频。谁能共幽领，还欲问家人。
秋夜感兴（清·胡式钰）　　七言律诗　押歌韵	月暗寥空一雁过，徘徊倚槛奈愁何。天边落木随风早，塞上凉云作雪多。芜馆歌诗惊雀鼠，高楼吹角动星河。年来乡思无聊甚，夜夜澄江梦钓蓑。
泊燕子矶（清·胡式钰）　　押叶韵	夕日媚澄波，风止鸥近楫。遥汀乍有无，断岸暝烟接。系缆侵石矶，旅游意已惬。繁星江面飘，历历上眉睫。崖际耿佛镫，寺楼隐层叠。琅然磬一声，四山下木叶。
夏日卷山勺水处独酌（清·胡式钰）　　押屋韵	间居颇无喧，溪清时在目。葭菼日又好，脩脩如翠竹。炎天饮亦佳，薄酌抒幽独。微风生肘腋，余凉借乔木。我醉还可歌，颓阳渐离屋。
