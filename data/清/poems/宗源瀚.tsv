都门答许海秋原韵（清·宗源瀚）　　七言律诗　押灰韵	春明怀抱一为开，搔首南天拨马回。薄宦深惭投笔吏，忧时谁信出群才。高文京国同声寡，怨笛山阳变徵哀。为报临江摧旧宅，寒云凄断凤凰台。
赴乡劝农（清·宗源瀚）　　七言律诗　押鱼韵	踯躅千山烂绮如，乌龙岭外劝耕初。遗民衰发胜锄耒，老树新阴覆里墟。陇麦翠生农妇鬓，野花红上长官舆。荒芜渐辟非难事，注水愁无郑白渠。
西湖退省庵谒彭雪琴尚书赋呈 其一（清·宗源瀚）　　七言律诗　押寒韵	功成长揖寸心丹，荡寇归来尚据鞍。九转荣名尽辞职，三公虚席辄除官。未须天上星辰履，已作山中宰相看。南岳西湖识臣意，每依斗柄望长安。
松林庵古柏歌（清·宗源瀚）	忆我六月浮海吴陵来，吴陵园社生荒苔。忽见招提古柏势夭矫，疑是苍龙堕地迟风雷。铜柯铁干老无匹，参差何祇百年物。胡不腰腹磐磐四十围，但见一枝一折争虬屈。咫尺之势远莫比，晴空似有天风起。胡不参天直扫浮云浮，至今低首檐前伍桃李。噫嘻此柏何好奇，好奇无乃非时宜。山僧老丑有微尚，摩挲枝干前致辞。纷纷黛色诸侯墓，劫火烧残瞬非故。亦有霜皮古庙前，空嗟材大艰遭遇。此柏拳曲全其天，青葱万古浓阴圆。元精耿耿不可遏，拗金屈铁相回旋。夜夜空阶郁风雨，低徊似与山僧语。日日虚堂动钟鼓，婆娑更向山僧舞。只共苍官守岁寒，不须青帝私春煦。苍茫海气连岳墩，浮岚拥处思移根。天阴一作老蛟吼，灵旗飒飒烟云昏。留此三日不忍去，安得好手一写真。戴文节，汤将军，风流已矣今无存。不然图此槎丫崛强出腕底，日与忠魂毅魄摩荡空群伦。
秦澹如都转尊人小岘侍郎道光中分巡杭嘉湖重建苏公祠有图有诗祠毁于兵图亦寻失今年湖上复建苏祠而都转适于兵燹后收得原图集同人湖舫出而徵题即用祠壁旧刻阮文达原韵（清·宗源瀚）　　押先韵	西湖狐火庚申年，精蓝仙宇隳堤壖。兵后数祠隆报祀，断碑零落残碍迁。苏公祠成蒐故实，壁扪诗碣文犹全。使车凄然溯手泽，湖光渺渺湖波漩。盛衰回环六十载，祇今依旧云霞嫣。拟收新景付藻绘，况见遗轴图清妍。江山不殊台榭异，尸祝重{舟羲}祠边船。苏公于杭遗泽厚，功复六井驱葑田。翳蔽二十五万丈，一朝席卷如风烟。茅山盐桥通运道，六议合向桥梁镌。今之湖淤已大治，内河疏浚犹缺焉。支分派别辨清浊，石砻图说思前贤。使君有志盍任此，兴复水利筹宜专。圣朝轻帑重民命，不须减粜常平钱。家世此邦有遗爱，恤囚如种火宅莲。云车风马吏已仙，双高峰色长娟娟。灵旗月映南屏圆，有时骑鹤来翩跹。感今讴昔播管弦，诵芬述德倾言泉。展图如操左券然，惠风朗日图中天。
重修赵清献公祠诗以落成（清·宗源瀚）	衢山苍苍衢水碧，四千年中一瑰硕。东南已遍昆明灰，太末犹余丞相柏。赣州祀自咸淳始，莲花一祠傍珂里。血食当时已如此，况更百世月在水。拱辰门外瓴甓荒，入城两徙钟楼旁。先后郡守屡修葺，灵旗飒飒飘虚堂。我来肃拜值兵后，祠孙零落祠摧垢。丹雘群分清俸钱，蕉荔新酾石室酒。神之来兮风穆清，如听琴韵声和平。神之去兮动云幕，翩翩疑有横江鹤。迎神送神我作歌，公傥被发来相过。思公治郡妙宽猛，古今相去何其多。三衢人士汲修绠，标表从公发深省。爱直多应愧长官，孝弟真宜式乡井。仁言利溥章疏醇，宽全君子排小人。力为朝廷惜元气，岂以铁面矜龂龂。十卷遗书后人守，梨枣修完垂不朽。墓门更拟砻丰碑，重刻髯苏字如斗。
西湖退省庵谒彭雪琴尚书赋呈 其二（清·宗源瀚）　　押萧韵	长枪大戟映烟霄，寸管轩然压海潮。台阁千言淆众论，江湖一疏定群嚣。世间参簿皆闲冘，庵里莺花未寂寥。昨夜诗肠起芒角，老梅香干发生绡。
