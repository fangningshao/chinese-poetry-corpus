留别吴醒樵（清·谢元淮）　　七言律诗　押灰韵	频年踪迹囿尘埃，块磊难消浊酒杯。白首渐怜词客老，青山同哭故人来。云烟屡幻身犹梗，霜雪重经念已灰。遥指楚江天外远，风波如此片帆开。
登大伊山望海慨然有作（清·谢元淮）　　七言律诗　押虞韵	童男帅女觅蓬壶，却笑秦皇作计粗。采药楼船何日返，登山筇屐此时俱。江河入海涵清浊，齐鲁连云望有无。谁信凫夷来地底，一挥长剑扫天吴。
舟过青溪县遇涨泊大王滩上（清·谢元淮）　　押齐韵	峰影压船重，鼓棹发青溪。水浊知江涨，波涌散凫鹥。山中夜雨足，高浪与山齐。浮舟入天汉，斗觉前峰低。横流竞东注，倒泻何时西。平生惯江海，见此重惨凄。空有舟楫在，滔滔归路迷。仰愧飞鸟翔，俯愁断猿啼。悬崖阻僰岸，万仞何由跻。
