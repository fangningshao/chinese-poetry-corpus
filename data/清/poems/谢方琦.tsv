送友人之楚（清·谢方琦）　　七言律诗　押青韵	残雪梅花月满庭，送君移棹访湘灵。几行归雁云边断，无数寒山江上青。罨画一尊虚载酒，武昌孤剑又侵星。平生漫说无同调，好向三闾吊独醒。
积雪（清·谢方琦）　　五言绝句　押微韵	积雪晦原陆，竹村人掩扉。南邻暮招鹤，不使入云飞。
雪霁（清·谢方琦）　　五言绝句　押质韵	雪霁曙光寒，渔蓑漾初日。隔浦一帆斜，前村钓船出。
春闺词（清·谢方琦）　　五言绝句　押御韵	林外子规啼，数声窗欲曙。怜妾最伤春，语语催春去①。
雨中送客（清·谢方琦）	北风驱寒云，萧萧乱松雨。前山忽杳冥，不辨溪头树。渔父村外归，牧人烟中语。翩翩东来鸟，悲鸣寻故侣。惆怅别情人，挂帆何处所？
雪后送殷介持归疁城（清·谢方琦）	朔风萧萧林竹折，晓来门外千山雪。有客淹留阳羡城，愁听旅馆鸡声咽。仲文儒雅旧知名，漂泊江湖百感生。故园东归岁云暮，断冰寒月他乡路。村桥早发行人稀，冻浦舟横不敢渡。朱门重裘被僮仆，文章不救穷途哭。短衣冲雪君毋悲，寒士何当谢荒谷。君不见少陵广厦空高歌，江上秋风卷茅屋①。
