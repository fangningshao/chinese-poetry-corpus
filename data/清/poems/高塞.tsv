宿香严寺绝顶（清·高塞）　　五言律诗　押青韵	雨霁空山夕，寻幽入杳冥。云封千涧白，露濯万峰青。飞鸟依檐宿，流泉伏枕听。朦胧空翠里，孤月自亭亭。
宿向阳寺（清·高塞）　　五言律诗　押冬韵	圣朝存象法，古寺复闻钟。花引山门路，云封野殿松。高斋谈静理，远屿淡秋容。日暮还携杖，月明林外峰。
大安寺（清·高塞）　　五言律诗　押元韵	万仞盘危磴，千峰此独尊。山光澄宿雾，海色上朝暾。野殿松杉古，残碑岁月存。悠然云外想，何必问花源。
丙午中秋（清·高塞）　　七言律诗　押阳韵	碧天如水夜初凉，三五蟾光满帝乡。何处笙歌侵晓漏，几家砧杵急秋霜。仙台深闭金茎露，月殿高悬桂子香。独抱幽怀浑不寐，西风雁唳到虚堂。
戊申春日行次蓟门登独乐寺阁（清·高塞）	春雨湿归鞅，行色藉以沐。落日投蓟门，遂寄禅宫宿。谁为初地功，高楼倚空筑。梯云历层楹，聊纵千里目。回飙递晓钟，薄雾笼寒竹。芳草丽郊原，新林变川陆。岂意路道人，复此慰幽独。临风思近睽，倚槛恣遥瞩。渤海杳漭沆，盘山互纡曲。安期驻秦銮，广成降帝屋。圣哲既已往，陈迹遗岩谷。空同与沧溟，烟波恒断续。
