摸鱼儿 次韵和外湖田泛舟之作（清·翁玉孙）	正清和、一番梅雨，奇峰凝碧千顷。沿溪桑柘青于染，想见三桥波净。平似镜。望湖树湖云，漫荡瓜皮艇。晚霞映岭。恰鱼父船唇，牧童牛背，风外笛声紧。良朋聚，画意诗情管领。探幽须逞清兴，鸡豚社散游人少，谁更把杯痛饮。绕异境，怅路隔桃源，可许移家近。纪游无尽。看屋隐蔷红，波分柳绿，点缀好风景。
