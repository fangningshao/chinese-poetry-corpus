暮秋访何雪芳城东读画楼醉后题壁（清·李进）　　七言律诗　押歌韵	城上高楼俯碧波，楼头小住病维摩。萧疏红树半溪冷，偃蹇青山两岸多。抱膝目中无管乐，苦心句里有阴何。与君且酌匏樽酒，明月钩帘一放歌①。
追悼友萍次立甫韵（清·李进）　　七言律诗　押蒸韵	门巷萧条冷若冰，城南一过恨填膺。诔文作自先生妇，遗稿归于后死朋①。绝壑穷岩开面目，唐风宋格辨淄渑。那堪池水都成墨，博得生平砚癖称。
