宣统己酉十月同何梅叟游明陵用东坡石鼓歌韵（清·杨履晋）	纪元阳月日丁丑，陟览明陵偕梅叟。昌平山水形家言，龙虎环抱群奔走。旧闻日下稽遗编，胜国桥山系众口。一代姓易王气销，三恪封视神明后。故人导我康家庄。寂寞黄华过重九。犹存郁郁山上松，不见依依殿前柳。昭穆相向繁众星，长陵独运中央斗。龙飞北道思雄奇，燕子南来清腋肘。零雨师岂应风雷，瓜蔓抄乃连禾莠。御制文字讳尊亲，圣德神功纪孝友。不闻诗作侔鸱鸮，鬻子恩勤念卵壳。诸陵屹立没字碑，遑问鸟篆与虫蚪。朱明极盛称洪、宣，擢用儒臣半黄耇。后来政事归貂珰，豹房鹰犬乐指嗾。永、定陵工糜帑金，委鬼刑馀赐彝卣。闯入仓皇悲月游，大乐不奏瞽宗瞍。呀庨御殿生荆榛，瀍邙霸杜等㟝嵝。最痛思陵附妃园，帝虽渴葬妃犹厚。石人十二文武臣，从此不迓天王某。燕山沙河有废兴，珠邱尺寸仍明有。我思炎汉逮天水，雠及枯骨遭鞭杻。明季流寇横神京，雷声堕地见天狗。免攫玉匣与珠襦，幸脱灰烟及土偶。严禁樵苏尧舜朝，不使神宫同丘首。天书大书不一书，黄瓦且修门敢掊。传闻禁旅入关日，颇思修怨亦自取。岂知圣言万世法，鼎迁明德无尘垢。朱侯致祭虔春秋，作宾王家世世守。读书雅慕蒋山佣，展谒诗篇永不朽。寒鸦落木无古今，明陵十三在天寿。
