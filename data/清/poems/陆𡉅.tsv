蜀中杂咏（清·陆𡉅）　　七言律诗　押元韵	边城草木万军屯，怪石嶙峋虎豹蹲。天险盘空横栈阁，灵关夺隘镇夔门。野花碧染苌弘血，春树红招望帝魂。看尽奇山输入峡，雄心顿歇笑桓温。
夏日访云栖庵绕过圣水洞遇雨（清·陆𡉅）　　押覃韵	巴州四龛胜，尤数西与南。幽境次第入，先访云栖庵。稻花一路香，田水拖青蓝。橦子满村大，绿荫垂沙潭。山色迎人来，空翠浮烟岚。
