读韦左司诗（清·李楘）	恬澹本性情，下笔便高洁。常能参妙化，自得养生术。我读韦公诗，一生无滞郁。旷然任吾天，言动由真率。渊明后一人，冲虚亦朴实。《唐书》考新旧，无人为撰述。诗人失传多，惟公不当佚。自公为卫郎，意气近豪侠。折节复读书，至味归清绝。一麾出守郡，随处留诗别。真机舒性灵，淡然天籁发。扫地坐焚香，习静神无夺。岂必求神仙，何用更学佛。开元至贞元，百余十岁月。人皆见公容，精神不衰竭。有诗送太白，无与少陵笔。或者未识面，踪迹天涯阔。清景忆平生，空山求隐逸。晏起望青天，园林爱藏拙。应知养主事，诗外无他物。神来有化工，终身无疢疾。千秋秉至诚，梦想依归切。
