台阳笔记题词（清·胡森）　　押虞韵	地准三万六千馀里之程途，耳目未遍心模糊。琅环石室有丹符，阐微泄秘如画图。典坟未考肠已枯，一得台阳笔记如获珠。反复玩索，胜览陆公之书厨。火山、玉山等方壶，嵚奇光怪造化炉。芳园、浊水景气殊，艳冶离奇超寰区。石礁铁沙多忧虞，澎湖灿烂撑珊瑚。番钱妙巧誇锱铢，鸦片名烟法当诛。蛤仔烂地称膏腴，琉球使过船吹竽。八尺门鲤五色驱，金包穴吐硫磺酥。漳泉粤庄为德隅，义民叠出看于于。吁嗟兮长吁，观此一卷无多犹截蒲，胡以奇山异水能横铺。风土人物随心摹，经济中藏名言俱。斯编作者问谁乎，东鲁昔任东宁之老儒（江宝钗编校）。
