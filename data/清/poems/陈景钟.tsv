缫丝曲（清·陈景钟）	三春雨足桑叶肥，家家饲蚕昼掩扉。三眠三起近小满，桑葚垂垂叶已稀。盼得红蚕齐上箔，更喜同功茧不薄。大妇收拾缫丝车，小妇安排汤满镬。银丝抽绎比清霜，虚室堆床生白光。哑哑轧轧声不绝，绿阴低处新丝香。小姑回头笑问嫂，转眼相看织成缟。茜红鸭绿染随心，长剪腰裙短裁袄。嫂云小姑尔未知，阿哥正苦卖丝迟。明朝抱入城中去，已值官粮征比时①。
