平定金川功成恭纪（清·平泰）　　五言排律　押真韵	骏业包三极，光灵被八垠。肤公成薄伐，圣主得贤臣。制敌无增垒，征顽不浃旬。元戎初锡命，小丑遂归身。聚处怜焦虱，深藏笑狡㕙。猿娭矜搏箭，螳怒敢当轮。健翮资抨击，奔雷慑聩嚚。请行烦宰辅，报国矢忠纯。峒箐逾悬阻，貔貅乐拊循。分明军令肃，踊跃士心振。拔本方除恶，先声已夺人。捣巢乘势便，攻塞破坚频。有赫天威远，惟几睿算神。迎锋全解竹，畀火待然薪。于铄吾皇烈，真符大造仁。止戈文乃武，育物世如春。献捷期何速，酬庸赏递臻。去时冰载路，来日柳迷津。从此兵常偃，行看俗更淳。四隅怀震叠，万类荷陶甄。侔色瞻星纬，摅忱拱玉宸。验风咸受吏，占海尽徕宾。络绎丰穰庆，骈阗福祜申。颂扬须雅奏，折简愧敷陈。
