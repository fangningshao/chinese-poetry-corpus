送邢孟贞还石臼（清·顾梦游）　　五言律诗　押尤韵	月当分手夜，分外冷高秋。虫响坐来歇，林风相与幽。到家收晚稻，携子上湖舟。莫恋衡门好，迟君上酒楼。
乙酉除夕（清·顾梦游）　　七言律诗　押寒韵	青萤灯火不成欢，薄醉微吟强自宽。何意有家还卒岁？久知无地可垂竿。壮心真共残更尽，泪眼重将旧历看。同学少年休问讯，野人今已掷儒冠。
送祖心还岭南（清·顾梦游）　　七言律诗　押尤韵	一春风雨愁中去，春去还添送别愁。心事两年同下泪，莺声旧日独凭楼。舟车已断寻前路，城郭重归失旧游。只恐经台也荒草，吾庐何不且淹留。
腊八日水草庵即事（清·顾梦游）　　七言律诗　押真韵	清水塘边血作磷，正阳门外马生尘。只应水月无新恨，且喜云山来故人。晴腊无如今日好，闲游同是再生身。自伤白发空流浪，一瓣香消泪满巾。
同安道中见红叶，时冬深矣，有怀今度（清·顾梦游）　　七言绝句　押蒸韵	望望苍山登复登，梅村桕坞一层层。如春天气忘归客，忽乱乡心到孝陵。
访邹满字溪上（清·顾梦游）　　押皓韵	言寻居士家，薄暮清溪道。荒原鸟独飞，寒木云相抱。入室闻疏钟，开门见秋潦。落叶坐来多，清风时一扫。
送一灵师之辽阳兼柬剩公（清·顾梦游）	无物可为寄，持书泪满襟。一生千古恨，万里十年心。及见悲何语，重逢乐岂任？别来空老去，法乳负深恩。
