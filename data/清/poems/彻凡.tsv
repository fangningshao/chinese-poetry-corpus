和季贶寂寂原韵（清·彻凡）　　七言律诗　押元韵	林坳深树不知门，寂寂斋居避客喧。贫到乱离都作达，道能忧患更称尊。住山长策书千卷，遗世高怀酒一樽。除是纵游岩壑兴，行踪不出水云村。
偶成（清·彻凡）　　七言绝句　押麻韵	饱吃香厨嫩蕨芽，也凭无事读《南华》。纸窗一线春风入，吹落瓶中供佛花。
次韵东沤太史雨窗寄怀（清·彻凡）　　押麌韵	秋风起江村，秋渐满庭户。幽人生还怀，寂坐一窗雨。掌中杯未斟，膝上琴先抚。目送天际鸿，飞飞没云树。
题画兰（清·彻凡）　　押阳韵	彼美在空谷，离立含冰霜。地幽作花早，春风生古香。盈盈一涧水，孤客遥相望。不采何忍舍，采之用无方。愿得赠之子，佩以罗绮裳。中道勿捐弃，千载留芬芳。
