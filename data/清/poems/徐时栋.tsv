大将（清·徐时栋）　　七言律诗　押东韵	恭承诏命入江东，指顾平蛮胆气雄。大将视师犹境外，累臣归骨已舟中。受缨信有终军策，赐乐谁论魏绛功。文告遍传长叹息，伊人失计是和戎。
全侍御画马行（清·徐时栋）	驹郎画马推专门，能以慧心师古人。晋唐神品不易得，渊源惟有赵王孙。王孙晚节何靡靡，而其画马良足喜。岂知遭际忽相同，于是其马深可鄙。崎岖山海亦劳瘅，聊将画马抒坎轲。何人尚称松雪翁，乃以故吾例今我。谓我此画堪乱真，旁观啧啧驹郎嗔。曰尔恶知吾画马，我所师者龚遗民。遗民不肯画驽骀，天曹下取天马来。人间尘浊那得有，先生之言欺人哉。顾其画马虽不传，其画马法吾能言。驹郎隔民称私淑，想其画法当复然。酒酣耳热呼儿急，命儿扑地如马立。铺纸却作唐马图，泼墨淋漓儿背湿。狂风骤雨笔不已，摆脱一切空摹拟。须臾写出雄俊姿，掷笔大笑儿亦起。驹郎有儿非凡数，闺中况有同心助。吮笔看郎画马成，胭脂来画马边树。青枝红叶娟不俗，此树何如管姬竹。树边一马独嘶风，两马寝立两奔逐。吁嗟乎！铜马不出泥马徂，老骥伏枥哀龙驹。彼恋栈豆甘局促，尚图神骏胡为乎。遗民画马既绝尘，驹郎画亦希世珍。劝君慎秘此画勿为六丁取，王孙画马笔下空有神。
门荫歌为孙通判作（清·徐时栋）	通判孙君吾外姻，海坛总镇之仲孙。一旦过我话家世，自言身被先皇恩。先皇恩诏出丹禁，大僚子孙许推荫。是时伯父已在官，递及家君以父任。未及受禄奄然殂，佥议袭荫当在吾。房从忽起相争夺，抱牍往控言虚诬。有司积久不能定，封章展转达天听。方今圣人亲召除，始获铨曹注名姓。军兴大开捐纳科，黄金台上赀郎多。年年却送人作郡，嗟尔门荫可奈何。黑貂裘敝面枯槁，卅载九上长安道。轮蹄铁尽归去来，行年六十吾将老。归来妻儿啼饥寒，丈夫贫贱难为欢。作贾无财农无产，百计不如仍作官。去年需次将及期，行囊羞涩还典衣。他人我先已十日，亲朋笑我来何迟。我有穷交归自客，昨日相逢好颜色。鲜衣怒马游市中，闻道军前拜恩泽。嗟我哀苦难具陈，门资衰歇惭先人。啖饭食肉吾未老，逝将往从江南军。
溪头老妇行（清·徐时栋）	溪头老妇哭黄昏，哭声凄楚不忍闻。生遭乱离尽哀怨，何为汝独啼酸辛。自言家住城南窟，有儿壮年夫白发。延庆寺前租荒园，年年卖菜为生活。城头解甲纷逃军，仓黄莽窜惊四邻。我亦刮钱贳驰马，一家数口依昏姻。入山惊定愁无奈，出门携得斗升在。来时雨余园菜肥，商量挑向隩中卖。父子相将入城去，此时消息只如故。谁知一夜飞风来，红巾遍满西南路。邻舍有人逃出城，眼见父子驱为兵。裹头白布赤双脚，长发健儿鞭之行。悲来不敢啼，入屋避人私向溪头哭。悔恨当时不少留，相对饥死意亦足。昨日万人出城分西东，逼迫俘囚为先锋。闻道此去战诸暨，顾他父子辛苦犹城中。
孤儿行（清·徐时栋）	孤儿生命一何苦，什伯成群作囚虏。孤儿命苦儿不孤，孤儿各有母与父。父母看儿如掌珠，饥食肉麋寒衣襦。忽遭丧乱抱儿走，相逢狭巷被牵驱。男为役夫女为妻，夺儿怀中儿哀啼。大儿十岁小六七，队队抱上城楼栖。城西酒佣旧相识，昨来山中面黧黑。为言身经十日俘，絷在城楼饷儿食。群儿哀啼声声续，哀极声低音亦促。每当啼急不忍听，一呼贼来无敢哭。此时景状尤惨然，不知贼复何心肝。西城去此七十里，啼声尚犹吾耳边。吁嗟乎！严陵昔岁贼麇至，十岁小儿都弃置。当时收刺懵懂军，其最少年十一二。而今网罗及幺么，破巢下更无完卵。乳臭小儿何罪辜，一朝羁绁撄天祸。城楼百尺高入云，黑云低压城楼昏。上有青天下黄口，哭声如雷天不闻。
大将 其四（清·徐时栋）　　押寒韵	重兵良将守弹丸，蕞尔孤悬胆亦寒。原为版图收既失，已忘军志退知难。海邦自昔日常资寇，昭代初年未置官。莫谓无人谋不用，罪臣临别早悲酸。
