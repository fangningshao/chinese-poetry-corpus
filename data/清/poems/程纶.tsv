晚泊临平（清·程纶）　　五言律诗　押删韵	篷窗长伏枕，秋梦荻芦间。疏雨分残照，归云杂晚山。欲随渔牧侣，相对鹭鸥间。俯愧寒潭水，依然照旅颜。
书刘念台先生传后（清·程纶）　　七言律诗　押微韵	江湖犹自念京畿，国破城春泪满衣。台省几年明主弃，俊厨一网故人稀。恨填东海常衔石，忍饿西山不采薇。多事鼎翁为吊客，信公视死本如归。
得朱关中归信（清·程纶）　　押庚韵	杨柳东风动渭城，故乡千里独含情。颍川有吏推黄霸，楚国无筵饯穆生。马上春云开岳色，天边晴云落河声。空囊不载蓝田玉，依旧归装一叶轻。
