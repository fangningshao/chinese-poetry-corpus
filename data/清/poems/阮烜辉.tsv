分修汉四女唐五女祠纪事（清·阮烜辉）	千古芳流真孝美，北宫之女婴儿子。后能斯者亦云稀，木兰不再缇萦死。贝州传是古清阳，逸事闺阁遗口香。有村名留四女寺，有祠像塑四女装。昔年过此等荒迹，凄风夜雨落帆席。重来作宰几秋春，邑中掌故频考覈。考覈愈纷愈未详，引证失据无主张。土语啧啧说汉世，史书炳炳数唐芳。主唐女则冠以来，尚宫学士历可颂。明明五女祀四之，如何一宪不得共。主汉群称传氏家，若姊若娣芬齿牙。种槐插柳事徵实，飞升语转涉浮夸。入主出奴鲜直义，强作附会徒异议。何如唐存汉并存，唐存其五汉存四。一家各还一家真，同是懿美无亏人。上报二老劬劳力，下全毕世贞孝身。儿身但为父母有，耻向人间问姑舅。粉黛脂泽绝钟情，晨昏侍侧常团首。生前固为纲常扶，殁后尤愧鄙薄夫。庙祀千年馨百代，蘋蘩采采荐盘盂。即今河干寒凛冽，祠门风起檐响铁。意是贞魂划云来，皎皎明月同空洁。
