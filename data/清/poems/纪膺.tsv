铁棋亭歌（清·纪膺）	吾乡朱侯颇好奇。邀我走马黄花湄。又向崔巍访张果，云有石枰留铁棋。下马谛视真奇古。三十二枚范金土。一枚直重四十铢，可惜神仙不留谱。有唐逮今百千年。阅尽沧桑几变迁。此物疑有鬼神护，雨淋日炙尚依然。公馀更约恣游赏。作亭覆之殊疏敞。丁丁伐木起云端，每值良辰惬孤往。我闻侯治政绩明。民安堵兮岁功成。废者复之颓者举，坐听四境胪欢声。即今翼然亭高妙。邦人来游呼且笑。春花秋月担壶觞，从此流风遍岭峤。他日仙人倘息凫。旧时遗局记应无。问谁为亭意孔都。佥曰为我父母侯姓朱。
萧寺晨钟（清·纪膺）　　押药韵	我谒凤州侯，侯居我莲幕。伏枕忧百端，意境殊萧索。忽闻古寺钟，顿解利名缚。
铁棋仙迹（清·纪膺）　　押纸韵	晨陟豆积山，言访古仙史。铁棋留石枰，游戏聊尔尔。世事如棋看，生憎错著子。
