怀伯常向十八（清·严咸）　　五言律诗　押侵韵	空翠清秋色，苍茫万里心。遥知湘水广，不及客思深。贾谊将陈策，昭文独鼓琴。石亭一挥手，风雨到而今。
清浪滩（清·严咸）	晨瘴郁林表，山川澹如滋。湍迥石欲动，流惊舟已飞。桂棹鼓清波，荷衣飘曾飔。翩翻瞻神乌，萋菲玩春荑。搴芷将有赠，濯缨此其时。遐想《孺子歌》，屡动王孙思。索幽神有会，履险心反夷。始悟涉川者，忠信洵堪持。
