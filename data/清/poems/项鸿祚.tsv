湖上即事（清·项鸿祚）　　五言律诗　押删韵	孤屿平地接，重城一水环。湖明疑浸日，云薄不遮山。樨柳如人弱，啼莺笑客间。画船乘两桨，酩酊载春还。
秋夜寄远（清·项鸿祚）　　五言律诗　押青韵	花远静冥冥，秋声已满庭。风连万户竹，月澹一池星。夜永镫先尽，窗寒酒易醒。南飞有征雁，寥落不堪听。
感怀（清·项鸿祚）　　七言律诗　押元韵	岂有高轩客过门，小庭花落自黄昏。黄金尽后余诗债，白祫间来剩酒痕。文字祇今工作祟，故人几辈待招魂。不知眉黛疗饥否，且著相如犊鼻裈。
点绛唇八首（清·项鸿祚）	梦怯秋清，小屏题遍相思句。露浓如雨，不响梧桐树。采药栏空，是旧吹笙处。愁凝伫，暗蛩无语，凉月随人去。
浪淘沙四首（清·项鸿祚）	绿酒负金蕉，叠鼓春宵。小屏风底暗香焦。闲梦一床推不去，夜夜枫桥。往事只魂销，双鲤迢迢。梅花与我两无聊。剩有眉楼弓样月，还忆吹箫。
减字木兰花三首（清·项鸿祚）	清明过了，小雨绿匀堤外草。倚棹湖边，絮影花香共一船。相思人面，曾向第三桥畔见。斜日归休，楼上春寒燕子愁。
东风第一枝二首（清·项鸿祚）	更不成晴，何曾是暝，飞丝摇漾残昼。麴尘低蘸亭燕，茶烟细笼院柳。酿花天气，早酿得、春醲如酒。莫妨他、油碧芳期，容易雨疏风骤。萦絮粉、模糊鸳甃，铺楝雪、迷离翠岫。痴云著意商量，湘波几重皴皱。禁寒作暖，想未管、绿莺啼瘦。怎知人、尽日恹恹，闷过海棠开后。
声声慢（清·项鸿祚）	卖饧小巷，挝鼓深闺，合成一片春声。暗逗芳心，长堤隐隐车声。二十四番风讯，满西湖、吹散歌声。倦游也，正画楼夜雨，滴碎檐声。又是纱窗晓霁，问惊回香梦，谁簸钱声。燕语莺啼，中间却带鹃声。更莫诉愁不住，怕落花、飞尽无声。花自落，减秋千、墙里笑声。
念奴娇三首（清·项鸿祚）	今年春事，又匆匆过了，画帘吹絮。昼掩蘼芜深院静，愁锁一庭香雨。荫碧池塘，闹红台榭，都是鸠啼处。远山凝翠，有人还忆眉妩。回想趁月移船，临风擪笛，多少闲情绪。却是旗亭花落后，零落酒边残谱。巷陌饧箫，寺门茶鼓，总负寻芳侣。断肠无那，锦屏题遍新句。
东坡引（清·项鸿祚）	栏干愁倚遍，幽怀怎消遣。看花悄步闲庭院。海棠开一半，海棠开一半。绿窗自掩，珠帘还卷。罗帐揭，香衾展。绣奁未整熏炉暖。如何人不见，如何人不见。
河传二首（清·项鸿祚）	秋雨，千缕，洒方塘。欹枕西堂夜长。梧桐叶儿风打窗，新凉，薄衾闲半床。愁里画屏天样远，银烛短，梦也无人管。怕相思，越相思。除非，影儿权作伊。
南歌子五首（清·项鸿祚）	卓女炉边酒，崔娘画里人。一晌楚台春，端详依旧是，瘦腰身。
绮罗香二首（清·项鸿祚）	帘影移香，池痕浸渌，重到藏春朱户。小立墙阴，犹认旧题诗句。记西园、扑蝶归来，又南浦、片帆初去。料如今、尘满窗纱，佳期回首碧云暮。华年浑似流水，还怕啼鹃催老，乱莺无主。一样东风，吹送两边愁绪。正画栏、红药飘残，是前度、玉人凭处。剩空庭、烟草凄迷，黄昏吹暗雨。
临江仙四首（清·项鸿祚）	有限春宵无限梦，梦回依旧难留。泪珠长傍枕函流。书来三月尾，灯尽五更头。见说而今容易病，日高还掩妆楼。桃花脸薄不禁羞。瘦应如我瘦，愁莫向人愁。
瑞鹤仙（清·项鸿祚）	漏琼侵钿琯，正依依、梦别小坊幽院。熏衣练香软，掩金蝉组帐，密灯慵剪。翠尊自暖，未相思、柔肠寸断。恨雁翎不寄，云笺十二，碧城天远。葱茜螺心睡髻，凤眼横钗，赋情难遣。乌丝泪满，诗写在，旧团扇。算啼鹃枝上，烘愁澹月，曾识秋娘半面。看今宵，两处凭栏，是谁病惯。
恋绣衾（清·项鸿祚）	漏残酒醒灯半昏，被池寒，檀篆自熏。想月转，墙西角，悄无人，愁过夜分。揉蓝帕子余香在，怕如今，添了泪痕。梦不到，梨花院，任东风，吹作碎云。
风入松二首（清·项鸿祚）	垂杨丝雨小窗前，湿粉坠香绵。东君不是繁华主，怕匆匆、信了啼鹃。要趁楝花风起，送他桃叶舟还。每逢三月病恹恹，诗负衍波笺。连宵懒索金蕉饮，有篝灯、知我无眠。忽忆去年今夜，春寒第几楼边。
南浦二首（清·项鸿祚）	春水涨溪，浑是濛濛，昨夜杨花吹遍。走马问章台，长堤外，和雨和烟一片。纤腰自舞，料应未识相思怨。可惜笑桃人别后，孤负年年青眼。怪他眠起无端，好光阴都付，小莺雏燕。不向陌头看，怎知我，近日魂销肠断。丝丝缕缕，几时系得东风转。且去西泠桥畔等，万一舣船重见。
水龙吟四首（清·项鸿祚）	瑶池昨夜新凉，一奁环佩秋声碎。多应卷尽，晴丝万缕，静香十里。鹭怅盟寒，鸳惊梦冷，画栏谁倚。剩吴娃小艇，采芳重到，料比似，人憔悴。可是凌波仙子，嫁西风，靓妆都洗。碧筒唤酒，红衣试舞，旧欢难记。怕点清霜，怕逢疏雨，怕随流水。算关心只有，跳珠零乱，作相思泪。
天香二首（清·项鸿祚）	纨扇凉轻，纱幮月静，嫩阴浅隔庭树。艳雪玲珑，小莲葱茜，清绝自然无暑。兰姨蕙姊，可相识、蕊珠仙侣。最称晚妆浴后，熏风暗飘窗户。凭栏几番摘取，下瑶街、茜裙沾露。待剪冰丝穿就，茗瓯闲贮。莫道罗帱夜短，更携得、琼芳鬓边觑。一枕秋香，催人梦雨。
