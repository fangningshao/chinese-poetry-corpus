闲居（清·魏允札）　　七言律诗　押鱼韵	傍忠泉剩旧茅庐，白拂青藤伴起居。不愿后身仍识字，祇祈当代再焚书。家风久矣宗三类，世事终然付六如。可奈学徒常错认，转将滓秽作清虚。
忆弟（清·魏允札）　　七言绝句　押蒸韵	听残宵雨半瞢腾，淅淅虚窗淡淡镫。系缆江亭等潮上，梦君野泊在西兴。
东园弟招同冯又三集翛然阁感赋（清·魏允札）　　七言绝句　押东韵	频年故鬼唱秋风，几处离人叹转蓬。身到武陵应识得，小桃虽在是衰红。
苦雪（清·魏允札）　　押漾韵	日影亦欲出，云阴不知让。炯炯天之晴，乃为其所障。因而致风雪，自朔渐抵望。有时或狂飞，有时或轻飏。舞空长漫漫，前后非一状。城中千百家，何必皆挟纩。平地冻杀雀，合向人腹葬。我如老阿先，卧起幸无恙。独恨无大裘，遍覆逮幽旷。计维抉重云，庶令红日放。
