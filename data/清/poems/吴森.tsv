辛卯三月廿四登舟（清·吴森）　　五言律诗　押真韵	疏慵真许国，涕泣竟辞亲。落日班声动，沿流翠带新。关山余老大，面目轶风尘。谁立寒潭月，狂歌拂钓缗。
东阳作（清·吴森）　　七言律诗　押微韵	列巘层层拱四维，雪消斜日透林霏。寒潮夜向钱塘落，估舶春从海峤归。沈氏楼边新燕入，罗家宅里旧人稀。惟余一片都梁草，怀抱馨香斗菊妃。
郁孤台晚眺（清·吴森）　　七言律诗　押灰韵	水绕山围翠几堆，秋清向晚独登台。试看直北关河壮，曾遣征西壁垒开。五岭尘沙天外落，万家砧杵月中来。诗成我欲凭虚去，木客无端劝酒杯。
问月楼（清·吴森）　　七言律诗　押尤韵	江湖牢落长为客，诗酒清狂复此楼。万古同看山月小，一峰中断楚天秋。文人未必都无赖，雪涕何时得暂收。沅芷澧兰为谁荐，烽烟正在海西头。
江行望麻姑山（清·吴森）	脉脉广川流，兰楫从此去。残雪蕴丛薄，夕阳隐荒戍。麻姑朝未回，仙坛想如故。村庄四五家，衰草门外路。飞瀑界青碧，稠杉缈烟雾。遥企山中人，颇惬山中趣。快然念吾侪，仙风几时御。
谢广济篆咏怀（清·吴森）	尽瘁已四载，不觉心神疲。君恩贳劳勚，就闲遂初衣。霜啼释重负，卓立当风嘶。眷言念畴曩，翩翾振羽仪。车马与梧桐，盼睐生光辉。恨无凌霄翮，青云难等期。兹焉得收身，幸未隳涂泥。
