华山上沙里访徐昭法先生隐居（清·陶孚尹）　　五言律诗　押鱼韵	华山幽绝处，高士此岩居。铜狄增新恨，金陀感旧书。三湘吟思迥，九畹墨痕疏①。造访空车骑，孤标邈不如②。
曹峨嵋寓斋再饯赋别（清·陶孚尹）　　五言律诗　押支韵	南曹端爱我①，樽酒更相期。宦况秋蝉翼，离情春茧丝。星河双阙迥，鳞雁故乡迟。别去还多感，河梁日暮时。
皖城大观楼（清·陶孚尹）　　七言律诗　押先韵	高楼直上斗牛边，形胜犹思创建年。槛外云山三楚近，樽前烟树九江连。遥岑采药寻丹灶，幕府题诗索彩笺。登眺恰当清晏日，羽衣吹笛夕阳天。
挽冒巢民先生（清·陶孚尹）　　七言律诗　押寒韵	太息斯人竟盖棺，广陵愁绝更谁弹。楼成白玉修文易，床尽黄金任侠难①。水绘园亭烟雨没，鹿门妻子杖藜单。雉皋风景重回首，落日寒冰想像看。
早春闲兴（清·陶孚尹）　　七言律诗　押真韵	东郊雨后景逾新，蜡屐寻芳踏软尘。桥畔杏花村店酒，水边红袖画楼人。鷾鸸觅垒频穿幕，鹦鹉偷言巧弄春。陌上王孙何处去，青青草色送征轮①。
怀友（清·陶孚尹）　　七言绝句　押元韵	又见灵光劫后存，金陀遗事共谁论。年时记得同游处，衰柳西风白下门①。
舟中（清·陶孚尹）　　七言绝句　押覃韵	乌衣剪剪柳毵毵，陌上谁家赋采蓝？我在木兰船里住，梦魂依约到江南。
游龙眠山（清·陶孚尹）	鼓勇竟一上，直造碾玉峡。朵朵青芙蓉，突兀势如削。竹柏相掩映，松鼯迎人狎。渐闻琴筑声，谷帘走飞瀑。野泉百道流，宝纲同散落。再涉黄蘖岭，青冥互千尺。东逾石门冲，眼界极寥廓。众山悉朝会，元气此回薄。蜿蜒眠蛟龙，佳名匪意作。且止劳徒旅，从容恣予乐。
水仙花（清·陶孚尹）　　押真韵	澧兰沅芷若为邻，澹荡疑生罗袜尘。昨夜月明川上立，不知解佩赠何人①？
