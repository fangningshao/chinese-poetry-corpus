赠宗先达半隐先生（清·吕师濂）　　五言律诗　押阳韵	耆旧今谁在，吾宗叔父行。文教天下读，史故井中藏。蓑笠辞三聘，琴樽促半床。非熊空有梦，安稳钓溪璜。
𨹁山顶上度重阳节（清·吕师濂）　　七言律诗　押麻韵	望中楼阁似仙家，徙倚浑疑泛渚槎。爱暖柳条依旧叶，避寒梅子尽情花。不韦城上长含雾，诸葛祠前烂吐霞。去岁登高无此景，且抛乡思醉天涯。
早发姑苏（清·吕师濂）　　七言绝句　押微韵	放舸金阊晓露晞，霸图怀古欲沾衣。城边不见要离冢，草上低看黄蝶飞。
广陵冶春词和阮亭先生（清·吕师濂）　　七言绝句　押支韵	寒食笼烟惹恨时，河山依旧对芳卮。欢人莫上梅花岭，丞相坟前叫子规。
苴兰送春（清·吕师濂）　　七言绝句　押微韵	五华寺上散斜晖，怕向江头看翠微。多事莫如双燕子，还衔春色故宫飞。
简邵村并烦致意楼岗令兄（清·吕师濂）	绝塞得生还，修髯惊半白。当年骢马声，道路犹藉藉。初逢廿四桥，飞觞弄秋月。重晤苴兰城，裁绡画奇石。堆垛硬于冰，嫣润柔无骨。气势欲飞翔，风烟恍出没。米颠首必稽，李广弓思射。捣鍊可补天，煮餐或拔宅。临池饶媚姿，得句果秀发。自君返白门，屈指岁一隔。从来旷达人，只抱林泉癖。倡和况元方，足以乐晨夕。为予道相思，穷愁今更剧。
老柏行（清·吕师濂）	太华之柏高十丈，我来避暑坐相向。骨硬皮坚势矗天，何异杰士老益壮。依崖逼水郁如轮，一枝斜放惊心魂。初疑绿凤衔花舞，再怪苍龙挟雨喷。天之产物各有说，柏也槎丫耐冰雪。不同桃柳斗先春，爱与松筠敦晚节。闻尔植自沐黔宁，雅共衣冠际太平。叶上常呈甘露瑞，枝头曾见彩云生。半壁河山盟带砺，家家歌舞风前醉。雨旸时若燥湿宜，草木都沾天子惠。从经兵燹变风雷，琪树琼葩付劫灰。婆娑翠色还我恙，惹我灵光鲁殿哀。昔日孔明庙前有，杜陵野老悲歌久。今朝何事到山中，逢尔如逢岁寒友。要知造化岂敢私，栋梁之用须待时。翻愁材大人偏弃，借问工师知不知。
御香歌（清·吕师濂）	阳羡才子陈其年，逢我淮南之崇川。此时天意欲舞雪，狼山五点凝寒烟。冻柳僵梅浑未放，约上扬州腰无缠。陈也擎出金银颗，珠圆玉滑纷盘旋。误疑海上不死药，服之或可求神仙。那识此是都梁属，薰衣隔月香犹黏。世庙宠赐顾冢宰，公孙好事今夸传。试焚一丸消懑闷，幽兰丛桂围当筵。载焚一丸解烦渴，滋喉溢齿将流涎。火球半烬篆烟绿，凤凰仿佛翻云端。洵为天下难得物，玉蕤石叶浪值钱。忆昔吾祖参庙谋，中安外攘功名优。纶扉劳瘁十三载，始蒙予告林中投。复赐黄金营甲第，恩深养老娱春秋。谁酿西陲炽妖火，未央长乐俄荒丘。群盗纵横鬼昼哭，青毡旧物鲜遗留。佣书糊口岂得已，真惭弗克承箕裘。请将余香一一收，畏闻往事先生休。我今从此学锄耰，污邪蕃熟满车篝。衣食之外无他求，呜呼芳草实贻王孙羞。
听蓼庵处士弹汉宫秋（清·吕师濂）	雪云垂幕风飕飂，天荒地老客倦游。多君开手抚玉轸，凄清弹出《汉宫秋》。初如洞庭下木叶，复如滟滪泻寒流。得无酒徒击别筑，得无嫠妇泣孤舟。又疑猿啼向空谷，又疑雁叫落高楼。借问此曲声何悲，令我忽忆国破时。先帝有琴曰翔凤，玉熙宫里常携随。时当中秋开夕宴，袁妃敛衽弹《关雎》。意静指闲人月下，商流羽激声云飞。星河斜度仙人掌，鸾鹤齐鸣百子池。玉槃进酒葡萄暖，一挥再鼓天颜怡。须臾寇盗肆窃发，衣宵食旰筹征伐。无复重闻《金缕衣》，何曾还对丝桐月。翔凤无端霹雳鸣，朱弦一一如刀截。至尊惨澹竟攒眉，宫妾惊惶群吐舌。事在甲申春之初，传其说者中涓吴。不道三月十九日，乾翻坤陷龙鼎湖。峄阳之桐识治乱，八音遏密钟虚换。金枝玉叶坐彫残，凤尾谁怜应出爨。吾民从此忆薰风，师旷师襄逐断蓬。臣本恨人闻苦调，依稀泪带甲申红。翔凤而今安在哉，手琴囊锁亦休开。亟须满饮三百杯，将愁遣去无使来。
