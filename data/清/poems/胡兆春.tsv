旅怀（清·胡兆春）　　五言律诗　押鱼韵	谁为苍生起，苍生望竟虚。未谙桑孔术，空上贾晁书。人重白头豕，余怜赪尾鱼。无田归亦得，频问故山庐。
水鸟（清·胡兆春）　　五言律诗　押阳韵	万物各有托，所居云水乡。不随啼鸟逐，祇为得鱼忙。风影落孤艇，波声上夕阳。白鸥自高洁，独立避渔庄。
闭关（清·胡兆春）　　七言律诗　押删韵	岭上白云自往还，扶筇久立印苔斑。怜渠作赋终投阁，笑我无钱欲买山。阮籍何尝真善醉，安仁可惜不能闲。头颅如此宜休去，松径萧疏日闭关。
