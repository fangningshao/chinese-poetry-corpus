咏菊八首（清·陈尚恂）　　七言律诗　押侵韵	西风几日撼园林，霜压黄花气象森。断雁关河伤晚节，寒蛩篱落怨秋阴。幽香易入诗人梦，芳讯频惊客子心。一度相思一惆怅，斜阳门巷起寒砧①。
咏菊八首（清·陈尚恂）　　七言律诗　押麻韵	谁家老圃影横斜，曳杖寻秋感鬓华。便拟古梅探雪海，难携片石上星槎。重阳野外无停屐，薄暮城头有断笳。待得王郎来送洒，陶公三径已开花①。
咏菊八首（清·陈尚恂）　　七言律诗　押微韵	柴桑幽赏对斜晖，处士风流话少微。伴我悲秋蛩欲语，替人窥艳蝶先飞。东篱题咏名争重，西榭平章愿岂违。花与诗人同格调，郊寒岛瘦胜痴肥①。
咏菊八首（清·陈尚恂）　　七言律诗　押支韵	寥落秋堂对奕棋，一龛花影佛慈悲。金蕤琼蕊安排后，玉甃铜瓶供养时。小雨湘帘初梦觉，高风栗里每神驰。独于晚节饶清福，泉石偏劳位置思①。
咏菊八首（清·陈尚恂）　　七言律诗　押删韵	杖藜携酒上齐山，斜插花枝胜会閒。落帽霜华生鬓发，登高云物望乡关。陶公已去频搔首，谢傅重来定笑颜。莫讶头衔殊冷淡，前身琼苑本清班①。
咏菊八首（清·陈尚恂）　　七言律诗　押尤韵	采采黄精挂杖头，山南山北几经秋。半筐秀色添新味，满把繁英尽浣愁。骨格拚教如瘦鹤，江湖何处不饥鸥。安能独效灵均意，欲种糇粮偏九州①。
咏菊八首（清·陈尚恂）　　七言律诗　押东韵	青州从事竟无功，酒德新题曲部中。满瓮分明凝玉露，一瓢容易醉金风。篱边味淡衣宜白，座上香浮友是红。益寿从来疑有术，不须佳酿乞仙翁①。
咏菊八首（清·陈尚恂）　　七言律诗　押支韵	蓦来枫径路逶迤，绘出秋花近野陂。落笔自含高世想，披图谁肖傲霜枝。冰瓯点缀神先瘦，玉蕊缤纷节不移。淡到无言如可读，焚香镇日画帘垂①。
