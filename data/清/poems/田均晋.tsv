游白塔山寺（清·田均晋）　　五言律诗　押删韵	绀宇烟霄上，芒鞋翠霭间。一声云里磬，万叠槛前山。远树悬残日，长河绕故关。因之悲往事，断碣剔苔斑。
胜金关（清·田均晋）　　五言律诗　押东韵	地自古西夏，关门驿路通。人家荒碛外，树色乱流中。断岭皆趋北，归云祇向东。邮亭聊小立，轻飏酒旗风。
金城关（清·田均晋）　　七言绝句　押尤韵	惊涛急浪打城头，独上河关百尺楼。远树不遮千里目，青崖白岭古凉州。
循黑山而东望贺兰诸山（清·田均晋）	矗矗贺兰山，黑山山之尾。山石殊碅磳，山形何俶诡。联络受降城，襟带黄河水。月竁大蒙人，乳酪此趋止。闻昔胜国时，河套逞奸宄。非无济时才，长城实自毁。于今百年间，职贡盛筐篚。所怪岩壑阴，积雪夏常皠。朔风卷地来，尘沙障天起。岂惟昧朝昏，两目苦先眯。人生行路难，沾襟方陟屺。
