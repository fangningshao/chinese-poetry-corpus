游黄仙洞坐磐石上观瀑布（清·黄乔松）	飞出悬崖端，走入深树罅。飞崖走树两无定，旋看天外神龙挂。我初遇之叹奇绝，眼前有景写不出。霜痕陡划殷红缺，烟光横界空青截。奔腾趋下成激湍，激湍撞石石欲裂。非徒绘影兼绘声，顿令石破天亦惊。风风雨雨时离合，瞰涧松篁远周匝。隔断松篁只有云，神龙出没谁能分。神仙本是吾家事，绀宇璚宫一天地。空山葱郁云常住，定有仙人相笑语，何不骑龙且归去。
穿云径（清·黄乔松）	人行云亦行，人住云未住。杳然不见人，但见云来去。盘旋入层云，人声落空翠。
