听竹庵（清·涂斯皇）　　五言律诗　押尤韵	修篁摇翠影，小筑迥清幽。虫语团庭绿，蝉声带水秋。寒云依石涧，独树表荒丘。坐卧欲忘返，萧然何所求。
徐仲光先生至或见之日者肆过访不值（清·涂斯皇）　　押沃韵	我思李邺侯，衡峰寄高躅。复羡贺季真，归老鉴湖曲。仙骨被霞裳，迈年粲紫玉。二公处中朝，不为名利束。卓荦徐先生，天衢骋骥足。茂龄脱尘网，傀儡视世局。宁谓宦情淡，良由忠怀笃。姑山何神秀，高隐终南续。夜起星参横，少微正炯烛。我欲从之游，邈然绝攀躅。
