余锦泉席上听众姬琵琶筝（清·顾文渊）	有酒易倾不夜之圆月，有金难铸不谢之名花。秦川公子发大笑，偏与花月争豪奢。左秦筝，右琵琶，九枝蜡烛光如霞。青蛾皓齿两行列，袖拂红牙低按节。初调縆朱丝，峡口春冰裂。再弹捍拨齐，铃声雨淋咽。江妃汉女玦环鸣，相和筝琵同撇捩。俄惊双凤凰，飞上梧桐冈。啁啾屏尽百鸟喧，雍雍和鸣向朝阳。逡巡换宫商，倏忽移角徵。朔风应手卷惊沙，白草茫茫雁声死。饮恨羁臣击剑歌，裹创战士闻笳起。凄断故园心，扰破离人耳。停弦两两寂无声，纤纤怜杀春匆指。天孙织锦作缠头，五色彩云遗彼美。花残月落不忍归，卷下珠帘隔千里。
十八滩（清·顾文渊）　　押寒韵	荒荒异县经万安，毒雾散影分林峦，暮愁雨宿朝风餐。前途遥数十八滩，一滩一险俱心寒。
