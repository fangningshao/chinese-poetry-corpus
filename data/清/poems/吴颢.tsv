婺源溪行（清·吴颢）　　七言绝句　押庚韵	沿山一棹婺溪行，山色苍苍溪水清。拟到黄州说风景，小茅篷底浪花声。
梁山早发（清·吴颢）　　七言绝句　押寒韵	万山绝顶白云端，上有行人度晓寒。他日东归到平地，记将辛苦画来看。
春游（清·吴颢）　　七言绝句　押微韵	轻风吹暖试单衣，花引游人入翠微。石路曲盘溪水绿，春虫无数马头飞。
同顾寸田游小泉山（清·吴颢）	玉田有山曰小泉，泉鸣石罅流涓涓。寻幽那惜双足茧，约客携酒登山颠。石笋玲珑竞奇秀，水花觱沸争洄漩。枕流便倚苔磴卧，烹茗欲借云腴煎。朅来五载住河朔，巾车日苦风沙扑。何当眼底见清流，为我半生洗尘浊。主人爱客呼醽醁，落日衔山欢不足。醉中枨触旧名心，三十男儿还刺促。
