送孙武水之台湾（清·姜晨熙）	羡门居士人中豪，雕龙妙手镵双毫。元音击拊鸣钟鼗，才思鹊起冠英髦①。吴越盘敦推孙鼛②，偶携竹笠披征袍。残书万卷奚奴挑，无诸城下秋萧骚。客窗冷破西风号，猖狂忽慕乘桴逃。径思跨海钓灵鳌，笔床蹴寄彭泽陶。邻鸡攘割挥牛刀，向我作别意忉忉。离亭握手开芳醪，海乡滋味脍鱼鱽。玉觥交错馀贪饕，追欢更卜焚兰膏。阄题射覆白战鏖，齐楚盟会联滕曹。酣歌各客乡音操③，送君此去纵游遨。厦门东望桅樯高，拍天白浪流滔滔。蒲帆十幅驾渔舠，赤鲸欲起吼蒲牢。铁板沙涨水三篙，鹿耳门迥风飕颾。海蛮互市声喧嘈，碧眼番贾来红毛。金汤七里雄城壕，海氛久靖弓垂櫜。土垣编竹都葸簩，蒙茸瘴岭豺虎嗥。民居栉比茅索绹，潮田种作无灾涝。番童赤足腰束绦，腾空捷足如猿猱。口啖生畜何腥臊，蚌灯燃火鱼膏熬。春风二月柔丝缫，踏歌游女弹胡槽。垆头劝饮倾葡萄，蛮乡风俗原淫惂。看君教化奏琳璈，朱门抵掌谈嚣嚣。殊方问俗及豚羔④，海隅鸿雁无哀嗷。青油帐底醉醄醄，仰天狂叫首频搔。男儿岂仅终蓬蒿，尘胎会见解天韬。蓬瀛路近山周遭，神仙宗伯访卢敖。鲲鹏变化将翔翱，旂常勋业符伊咎⑤。即今宝剑龙光韬，凌霄志气君毋挠。穷途笑我吠狂獒，石田耕遍徒劳劳。一编敢说诗名叨，绝交书莫拟山涛。他年共尔归江皋，称觞各捧瑶池桃⑥。
