抱冲丈海天觅句图（清·许玉瑑）　　五言律诗　押萧韵	万灶攒烟火，千军沸汐潮。幽人独高寄，奇句出尘嚣。白日淡将匿，青山谁见招。浩然发长啸，极目送盘雕。
闻络纬作（清·许玉瑑）　　七言绝句　押微韵	篝镫欲尽夜光微，巧妇惊寒亦下机。惟有纬娘声不断，无人知是叹无衣。
秋夜词（清·许玉瑑）	山月下檐秋气森，孤花泫露栖墙阴。画楼恍惚非昨夜，踌躇无语停瑶琴。瑶琴岂为知音惜，一水盈盈共明月。伯劳西飞孔雀东，各有天涯怨离别。
同农门度孙家岭过下天井序之寓斋（清·许玉瑑）	朝光丽阳崖，秋气肃晴巘。岩桂金英霏，佳招及兹践。孤岭阻重深，跬步不辞蹇。曲径修蛇悬，碎石流丸转。仰企势逾迥，俯拾意转坦。露磴搴茅篁，雨斑贴苔藓。直视憺远神，危坐息微喘。及巅梯已穷，下坂步难展。振衣重踟蹰，慎哉失足免。
