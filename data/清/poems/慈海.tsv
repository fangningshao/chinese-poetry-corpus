夏日山居（清·慈海）　　五言律诗　押鱼韵	淡泊何干世，无求孰侮予。窗明蜂作鼓，花静蝶成闾。地僻能逃客，天长好读书。性灵随处养，绝妙是山居。
张毅夫弟西川硕学近闻落发五台口占以坚其志（清·慈海）　　七言律诗　押先韵	业火心薪昼夜煎，无常自古不知怜。汉家得鹿今安在，陆氏如龙亦枉然。碧眼胡僧九载坐，白衣大士一经传。洛阳春满花成锦，终对斜晖泣杜鹃。
韵珂大弟近不言诗（清·慈海）　　七言律诗　押侵韵	曾从禅内悟清吟，此道难言古至今。季札已悬枯树剑，昭文不蓄有弦琴。皎然未必非前习，白也原来证后心。极地弥天方寸里，云何门外觅知音。
邹颖峰先生秋夜过谈（清·慈海）　　七言律诗　押文韵	萧瑟秋声不耐闻，故人望外喜同群。明星落地一湾水，怪石投天几块云。拊掌新诗工笑客，填杯凉月可邀君。相期更刮来朝目，应有清奇欣赏文。
翠微山龙王堂（清·慈海）　　七言律诗　押寒韵	小亭池畔碧琅玕，坐纳春阴昼不寒。得失风闻皆入幻，是非云卷怎相干。波平浅水鱼游乐，声静高枝鸟梦安。领受个中真快活，进山容易出山难。
