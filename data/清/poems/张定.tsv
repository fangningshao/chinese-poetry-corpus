日本刀为胡云起作（清·张定）	先生好剑更好刀，寒光上腾秋月高。昆吾之刀世难觏，大食之刀辉久韬。二者搜罗不可得，日本有刀求之亟。往时日本来观光，宝刀流传入中国。中国尚文不尚武，藏此刀者半伧父。有谁拂拭鸊鹈膏，素练横空下阶舞。先生得之喜欲狂，摩挲珍重如球琅。酒酣奋袂出示客，长虹三尺辉宝光。吾谓先生可一试，莫使毛锥误我事。挺身投笔学班超，塞外立功酬素志。先生一笑郁塞开，诸公狂饮歌莫哀。夜半此刀作龙吼，愿从先生登燕台。
