浣溪沙（清·沈蓥）	燕子楼头燕子栖，月明桥畔月明时。水窗鬓影照人低。愁可为珠拌十斛，帘偏如网结千丝。眼波刚溜桨双飞。
明月棹孤舟 溪上归舟（清·沈蓥）	眼界秋空绳影窄。秋味在、一奁秋碧。拳鹭窥人，眠鸥选梦，蠲绪宕人心魄。败苇凉生光乍湿。听远浦，渔榔声绝。乌舫寥寥，红楼隐隐，飞出一枝瘦篴。
如此江山 钱丈懋溪《天台观瀑图》（清·沈蓥）	听鹂净涤筝琶耳，王孙又浮吟棹。客水寻秋，家山吊古，合共梅花溪老。尘襟顿扫。便携屐天台，洗眸云峤。一片霞城，玉龙千丈乍飞到。晴空风雨交作，晶帘遥隔著，仙洞人杳。翠刷层层，珠跳一一，溅上生衣凉峭。双筇倦小。便打叠游踪，画翻新稿。莫漫题诗，辋川诗最好。
