孙徵君祠（清·周际华）　　五言律诗　押元韵	岿然乔岳像，耆宿更谁尊。道脉薪传火，丛祠竹满门。著书今尚在，种柳已无存。寂寞南村路，云礽几代孙。
乐昌县（清·周际华）　　七言绝句　押麻韵	石桥低跨小山丫，薜荔飘香罥白花。高出一帘云水外，柳阴茅舍夕阳斜。
扬州（清·周际华）　　七言绝句　押删韵	香风冉冉透禅关，水榭云亭紫翠环。我欲传花携酒去，最留人是小金山。
送族弟听松赴南河工次（清·周际华）	相马不嫌瘦，相士不嫌狂。深知此意惟孙阳，得邀一顾终腾骧。天生我才必有耦，牝牡骊黄恣众口。两人白眼一时青，为惜别离重执手。广陵风雨海门波，问君何事趋南河。南河通天入云汉，年年槎客此经过。君驹千里我如何。
