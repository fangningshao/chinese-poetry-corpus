拜姑墓（清·彭氏）　　五言律诗　押文韵	携有诸孙在，嬉声想共闻。未能承妇道，徒尔拜姑坟。俎豆心先洁，蘋蘩手自薰。凄然松柏下，洒泪满寒云。
华山（清·彭氏）　　七言律诗　押青韵	三峰崒嵂插青冥，高处平扪井鬼星。池上莲花开日月，涧边石鼓动雷霆。药蓝何日逢毛女，仙掌于今忆巨灵。愿驾鹿軿过雾市，丹炉石榻检遗经。
谢张夫人寄兰花香（清·彭氏）　　七言绝句　押阳韵	博山晴结穗云黄，一榻春风入蕙乡。蝶翅初回幽谷梦，只闻花气不闻香。
课儿辈夜读（清·彭氏）　　七言绝句　押灰韵	午过凉生暑气回，半擎镫火竹帘开。窗前莫厌参丸苦，日后甘从此处来。
谢张夫人寄芽茶（清·彭氏）　　七言绝句　押先韵	半炉松火汲清泉，净洗砂铛手自煎。度得银瓶香欲透，一瓯先供绣幢前。
课农人种桑示诸妇（清·彭氏）	种桑令欲稀，晨夕风露透。抽条叶以繁，筠笼日相就。茧成得收丝，织纴不敢后。辛苦分所甘，寄语诸少妇。
