赠见山寺廉真上人（清·聂节亨）　　七言律诗　押虞韵	青山长对习跏趺，昼掩禅关一事无。衲毳卷云悬破榻，药苗添火炼寒炉。苔深石罅穿浮蚁，水阔亭阴睡野凫。时倚栏杆吹竹笛，数声杨柳落南湖。
拟陶渊明咏贫士（清·聂节亨）　　押庚韵	宝剑沈狱底，龙光岂自呈。良玉蕴深山，不知光辉生。萧萧被褐士，悒郁多古情。貌枯中自腴，炫饰耻希荣。知己惜不遇，澹泊守其贞。欲取鸣琴弹，明月上前楹。
简周宇安（清·聂节亨）	袁江腊月夜飞雪，万顷玻璃散冰缬。杈丫冻木绕江森，孤洲惨惨寒云裂。柴扉江岸旧为家，画里芭蕉映浅沙。钓竿久共羊裘老，月明浦溆舟时拿。形骸放浪无羁束，忘机迹已轻鸥熟。不须句漏乞丹砂，管领溪山一生足。太华山顶莲花开，人间富贵轻尘埃。一樽许我醉醽醁，高兴直欲凌蓬莱。
