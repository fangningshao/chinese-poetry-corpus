宜亭（清·姜宸英）　　五言律诗	不知秋远近，水色涨平芜。晒岸多渔网，浮舟半竹庐。桥欹眠折苇，槛倒坐间凫。落日宜亭上，寥寥吾辈俱。
哭魏叔子二首（清·姜宸英）　　七言律诗　押文韵	鸾江哀挽一时闻，惜别他年怅离群。天末无因能致酹，夜台谁与共论文？江山寂寂归魂断，葭菼凄凄去路分。尚有蔡邕书籍在，独随秋草伴孤坟。
惜花（清·姜宸英）　　七言绝句　押尤韵	一春强半是春愁，浅白长红付乱流。剩有垂杨吹不断，丝丝绾恨上高楼。
东皋草堂看杏花饮酒歌（清·姜宸英）	一春不闻春禽啼，何处草绿裙腰齐。乍喜相邀出郭游，庆丰堤南涚水西。翩翩肩舆相趁去，红缨紫鞚争先度。双林磴道一凭栏，出门问个东皋路。王孙待我香界庵，轩轩同扶下石龛。笑指前村万缬红，铺茵设席来微风。不用金盘堆玉脍，飞花自满颇黎钟。小队花间低按曲，曲中唱道春归速。城阴笳吹落斜阳，日暮莺啼过修竹。更炊京稻煮河鱼，重向东皋亭上呼。主人忘势客忘分，道旁醉倒酒家垆。明朝三斗看朝天，白头闲共春风颠。
徐健庵编修筵上观洗象（清·姜宸英）	长安六月三伏始，主人门对御河水。御河流水声潺潺，玉泉奔赴城西湾。是日都人看洗象，立马万骑车千辆。曼延蹴鞠罗岸旁，吹角鸣钲沸川上。满堂宾客何从容，棋局未了酒不空。日中报道象奴出，至尊朝罢明光宫。魋形诡貌三十六，一一骑就深潭浴。云起乍疑龙蜿蜒，湍回更与人翻覆。须臾小吏前推排，将军拔营群象回。就中一象行踯躅，齿毛脱落颜摧颓。长者谓余岂解事，此物经今不知岁。闻说先朝万历初，贡车远自扶南至。中更四帝时太平，一朝闯贼残神京。忍死不食三品料，俯首泪下声哀鸣。沧桑变换忽尘梦，勉强逐队留残生。茫茫旧事君莫说，劝君且饮杯中物①。
