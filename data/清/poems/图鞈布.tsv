枝巢（清·图鞈布）　　五言律诗　押寒韵	茅屋三楹小，闲园半亩宽。苔痕缘径合，竹影入窗寒。剥枣充珍果，烹蔬荐野盘。客来迎送少，拂石坐团圞。
闻蝉（清·图鞈布）　　七言绝句　押齐韵	豆角花开篱落底，绕篱幽草绿萋萋。秋风满院无人语，坐听蝉鸣到日西。
远风亭（清·图鞈布）　　七言绝句　押冬韵	灌木崇冈共几重，太行遮断碧无踪。远风亭上横窗里，剩见西南一两峰。
寻李廉衣不遇（清·图鞈布）　　七言绝句　押麻韵	偶向南塍驻小车，叩门无犬护田家。主人日暮不知返，零落野棠无数花。
春耕（清·图鞈布）　　押纸韵	夜闻春雨声，农人侵晓起。开门望南亩，平畴净如绮。呼儿驱黄犊，径去苍烟里。秉耒冲含膏，泛泛土花紫。陇长枯荄深，扬鞭泥没趾。一犁复一耙，确荦成软美。东风吹蓑笠，布谷鸣不已。中田饭脱粟，馌饷妻孥喜。力田在及时，古训良有以。归来茅檐下，濯足前溪水。
锄麦戏作（清·图鞈布）	暖风吹春春色浓，麦苗已茁东篱东。山前一夜雨初足，剪罗积翠纷芃芃。被陇压畦不见地，风来细浪摇葱笼。离离黄花与点缀，宛然诗思吟司空。侵晨汲井自抱瓮，不将穑事烦奚童。培根理叶去荒秽，力田岂敢言疏慵。释锄入屋仰面笑，须酌巨觥来劳农。
