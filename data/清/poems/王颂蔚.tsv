书伯兰员外诗集后（清·王颂蔚）　　七言律诗　押庚韵	{扌身}然天乐韵韶茎，威凤丹山羽夙成。帝室雅才刘子政，郎宫俊望柳耆卿。江山奇气归吟笔，丝竹中年写至情。话到东阿旧俦侣，端居每感绿苔生。
病中蒙潘伯寅少宰饷群籍并示消夏六咏率成长歌跋于纸尾（清·王颂蔚）	长安六月积淫潦，键关卧病车罕过。欲藉古人起废疾，随身书卷携无多。伻来陈讯走流汗，瑶华循诵颜先和。发函突兀见精椠，如遇卢扁疗沈疴。诸公衮衮富述作，津逮末学犹江河。《消夏六咏》最奇崛，知君饕古穷羲娲。南皮张饮自矜许，邺中七子真幺么。何如锐精究篆古，取证经义功不磨。少宰斋中富藏弆，商周典物如星罗。抉扬土花发奇字，粟雨鬼哭群灵呵。吉金摹据良不易，康成误解凤尾娑。盉煮荐体本非镬，孙陆瞽说殊沿讹。希冯乃以盉为味，《玉篇》传后将谁詑。颉诵不作古文晦，弡释为张池为沱。京洛冠盖掩群雅，崡穆虽博难同科。沙南片石释者鲜，安世默识论不颇。获奋字谊本洨长，钩据脱尽前人窠。隐侯见之必狂喜，可惜宿草归山阿。古印累累亦典贵，嬴刘爵号能缕覼。持此上补百官表，淹贯岂让扶风娥。咄哉彦远不识字，胡言斫玉藐毋驮。石斋遗砚失复得，流传墨妙由东坡。群儿但宝香姜瓦，狗脚邺焉足诃。世间神物各有数，汉百碑砚归烟萝。吴会藏书甲天下，绛云传是扬其波。佞宋主人最后起，爱书成癖犹金陀。一廛百宋悉善本，况有涧翁相切劘。越来溪边石鼓吼，南中旧椠灰兵戈。君家赐书本充栋，一朝化去如龙梭。方今粲晏右文学，明堂黼黻登雅歌。少宰遍窥中秘籍，论思扃禁吟羔紽。月廪悉以置篇简，古绨鼊首熏沈螺。榷扬文史盍朋戠，躧履蹋残厅事莎。孤寒三百尽頫首，搜扬潜逸来槃薖。男儿性命在文字，一卷能寿非坎轲。牟首尽载士安序，传播奚止一刹那。走也浅学本肤受，石墨金薤空摩挲。观碑太学但自恨，鱮柳不辨成蹉跎。君今赠我宛委秘，贫儿暴富惭颜酡。惜我不寻比邻住，假观宝墨穷籀蝌。会当归去访林屋，禹书窃读惊蛟鼍。
东坡生日高碧湄刺史刘泖生司马招集傅星槎太守寓斋同杨见山丈叶鞠裳同年赋（清·王颂蔚）	风雪十日不放晴，城南裹迹年峥嵘。胜流走简辱蓬筚，招我来莅新诗盟。今年太岁建丙子，支干正协眉山生。酌取寒泉设嘉祀，选胜近就糜都兵。是时园中梅破萼，玉龙起舞笛吹落。主客忘形倒浊醪，酒香花气侵帘幕。恍疑身在小罗浮，醉起折枝酬玉局。公昔信宿来吴中，实惟甲寅之春癸丑冬。观镫曾和王规父，饮酒还过闾邱公。三瑞堂与虎邱寺，城西往往留雪鸿。可怜命宫坐磨蝎，九死孤臣海南谪。蛮唱黎歌客倦听，吴天回首渺何极。契顺远来询起居，十颂寒山慰岑寂。当年置酒赤壁矶，江上献寿豪情飞。紫裘王郎奏新弄，惊起乌鹊无枝依。八百卅年一弹指，笠屐丰神尚如此。泂酌亭上识遗像，须眉雅与陶庐似。清都道士径幽琳，与公生年同丙子。更有幕府老沈逵，飘泊广南穷不死。三人踪迹渺难详，皆以生年显骥尾。先辈风流赋乐神，良会自昔推绵津。后来冶城更继起，孙郎才调高绝伦。我吴坛坫久无主，题襟谁复联今雨。家家膢腊祀黄羊，不为髯翁荐芳醴。风雅主持赖寓贤，玉梅花下分朋笺。醉写松鹤为公寿，南飞一曲娱神弦。若准贾岛祭诗例，迟鸿最是呕心篇。下走深惭与雅集，围炉欢笑驱烟黑。但愿朋好不分张，白发年年作生日。
挽高碧湄刺史（清·王颂蔚）	逝水不亭壑，霣槁无还枝。年命嗒然谢，颜蹠同所归。独兹赫赫名，不随秋草萎。翰墨有勋绩，政化有去思。硁硁高使君，挺秀西江麋。宅性固英亮，蕴才特环奇。豫章魁垒薮，易堂扬其蕤。近稍骛空诞，倜说无垠涯。系君媚古学，众籍勤讨治。故训师洨长，靡绮斥总持。钻玩日以久，下笔言纚纚。江山发奇藻，金石助伟辞。上者排屈宋，次亦体陶韦。斯道久堙暧，颠倒造化儿。高才坐磨蝎，殽讹黑与雌。谓当掞天庭，激昂青云姿。威凤一振翰，乃堕枳棘卑。文章满人口，焉救臣朔饥。故乡正沦莽，鼙鼓天南陲。归耕守妻子，荒山蕨不肥。长揖就幕府，感此国士知。决胜千里外，石画洞险夷。倚马文立就，辈流交嗟咨。晁采不终閟，神骏无久羁。遂以令仆才，枉屈理茧丝。随车澍甘雨，吴侬春熙熙。拔薤亿彊衙，破柱禽奸私。亮哉神明吏，诸曹不敢欺。敝俗假神鬼，荆巫而越禨。青溪蒋侯庙，云阳{卯占}𨟚祠。自从潜庵后，光景仍闪尸。君独奋廉{豙豙}，秘祝殴妖尼。沈履与灶髻，山娶立时堕。汪汪太湖水，灌我千顷陂。葑茭渐堙塞，撩浅伊谁施。吴西十万井，叹暵惊坼龟。惟君轸民隐，沟洫书勤披。露冕涉坰亩，纡筹疏瀹宜。周览地形势，脱略官威仪。畚锸及时奋，双流酾以厮。郑白永利赖，氓衣之食之。功德在苍赤，岂少遗爱碑。独不悦大姓，彊项难逶迤。修筱有劲节，幽兰无俗辉。退食理琴啸，倒著白接。二三岁寒友，步屟相追随。闭关或颂酒，联辔惟为诗。浮云空得失，众煦徒尔为。嗟君不偶俗，过严渑与淄。平生青白眼，何能悦蚩蚩。天亦忌才隽，张角丛嵚巘。一官且未达，胡乃朝露晞。伊余江上，舟行彭郎矶。远眺双石钟，孤烟入翠微。羡君家山好，只合卧荆扉。岂料黄独在，杜陵归无期。今夏予遄返，尝一过君。手摇蒲葵扇，剧谈风生颐。座有傅鹑觚，合并喜一时。何图素心契，从此长别离。天涯传噩耗，闻之骇且疑。卧病阅几日，服药凡几剂。奄忽如此遽，是否误庸医。君负七尺表，落落长松支。赋质极纯固，理当登梨眉。云何不半百，中道崇𩴥夔。君弟吏秦陇，能声隆隆驰。惊闻鄂跗折，能勿摧心脾。君有二藐孤，少者才胜衣。父书信能读，门户未易支。想君属纩辰，神识亮勿衰。兴言念贻厥，泪下当如縻。一廛寄吾吴，鹪鹩枝可依。曾楼高切云，中庋千书瓻。日夕板床坐，渊渊闻唔咿。君委恒干去，魂魄当乐斯。蛹死有遗茧，龙化仍留漦。一编《志微录》。香草规湘累。风旨极深隐，字字吟《五噫》。畴昔孝标逝，君为理箧遗。礼堂幸未轶，古谊良所稀。今君甫写定，后死更责谁。贱子困行役，侧身涕涟洏。年年赋《伤逝》，奚止黄垆悲。恨无拚飞翼，絮酒荐君帷。远念腹痛语，泚笔哀江蓠。
袁磢秋主政枉诗见赠次韵答之并效其体（清·王颂蔚）　　押支韵	高三十五今宿草，畴昔屡道袁生奇。薢茩学人适我愿，俶傥诗史非君谁。抢枋奚恤鸴鸠笑，栖棘祇怜鸾凤姿。正赖使图订方国，漫将海枣斥安期。
题徐昭法山水（清·王颂蔚）	乙酉春阅海王肆，此帧弃置墙壁间。蠹蝇玷识者少，购之三百青铜钱。拂拭锦贉露奇秀，平远如见江南山。昭法先生昔飞遁，弱冠早赋《招隐》篇。布衣草履绝城市，涧上上沙诛一廛。终身不受安邑馈，日高往往无{炊鬲}烟。潜庵慕道屏车骑，末由一睹园绮颜。俗流好事幻赝鼎，谓曾造膝相周旋。骨董之羹不足道，独惜轻䃣贞玉坚。作此画时岁癸酉，是为康熙卅二年。不署元号题甲子，柴桑思晋心皦然。先生时年七十二，慭遗一老应华颠。越岁甲戌便委蜕，遗人间世登上仙。我因重续图经记，十年前曾寓渎川。闲随巾拂拜祠下，寒泉秋菊歌神弦。涧户无人夕阳静，时有白鹤飞上天。水流绕屋岩花笑，但闻琴筑鸣涓涓。于今聊浪万人海，青山不到轩窗前。芝讪鹤怨良自愧，衣化为缁何能湔。秋风起兮我当去，扁舟采莼西涧边。
丁松生文澜归书图（清·王颂蔚）	孝惠始除挟书律，屋壁山岩稍稍出。是时篇牍极重大，联以缥绳书以漆。《孝经》行疏策谦半，《酒诰》文繁简脱一。蜀客奏赋铅须怀，吴人炙字青乃杀。代以缣素便赍持，书之赫蹄致缜密。自是篇卷鲜沦芜，荀经阮录代增益。观文实储五十副，江陵尚存七万帙。长兴雕印既𢑆舆，孟蜀书林更牣溢。官本监本绣梓精，晁氏陈氏簿录悉。勤有堂惟仁仲遗，睦亲铺乃道人设。金于平水置书肆，元之兴文务雕刷。有明一代鲜善本，嘉隆以后椠尤劣。秦晋赵藩皆刻书，不及会通与兰雪。姚赵吴沈好移写，叶顾钱毛善鉴别。宋元旧本什湮九，赖有诸贤订坠缺。我朝稽古轶汉唐，延阁尊藏切云楶。纯庙特开献书路，谒者求遍东西浙。大𦨵刬除方兴伪，汲冢捃护师春逸。序录校上义放刘，活版排成制沿毕。草茅未窥中秘书，三阁储珍逮英哲。家家乐献鸡次典，人人许入龙威穴。然脂怀饼土麇来，从此儒风振扬越。上者古训钩郑服，次亦骚情掩贾屈。余子龂龂讲版本，元钞宋椠森罗列。振绮汪暨拜经吴，百宋一廛最奇崛。云何菑晚极庚辛，焚如毒甚滈池厄。岂独缣素充帷囊，直以经典代薪爇。湘乡相公老开府，手扫凶欃扶日月。郘亭厄厄求遗书，四部先刊甲与乙。同时爰有丁龙泓，秘阁篇亡心菀结。抱持愈比杜林艰，蒐集无逾任昉切。礼典往往出秦余，目录一一订魏阙。圭零锦断好护持，剑合珠还渐充实。其功不在陈农下，此事留待程俱说。永嘉旧本世尚多，安得先生尽搴撷。迩来横海肆楼船，汉廷未暇修儒术。颇闻守藏史不慎，文德官书半放失。子云老作輶轩语，素赍归致并精绝。海外不乏歆向流，赤轴青纸肆钩抉。我思拄杖医无闾，一探东丹读书室。
送黄公度随使欧洲（清·王颂蔚）	广南古奥区，魁奇所丛育。我友黄长睿，负才尤绝俗。劬古得谟觞，讨今图畿服。十上不得志，神驹耻趢趗。爰作汗漫游，西行指柳谷。在昔辽大石，曾收印都族。元祖见角端，亦著《亲征录》。两朝逞兵棱，皆至海西曲。沈何号方闻，迄未定员幅。烦君亟考实，归来共扬榷。大典图书渊，渔猎资来学。岁久渐沦芜，往往山岩伏。颇闻伦敦城，稿尚盈两屋。愿君勤搜访，寄我采遗目。宣庙昔季年，海氛始渐张。烟禁既大弛，五口遂通商。埔头日以辟，遍地班兰裳。迩来设海部，相率谈自彊。既购克虏炮，复置毛瑟枪。峨峨钢铁甲，靡千亿佛郎。利器不善用，适以赍盗粮。金钱日外溢，卮漏未渠央。生民剥膏血，坐是羸且尪。小夫骛执利，狗态而憋肠。器必尚服匿，食以罗湩浆。舌人语粗解，著论已汪洋。邹衍书未读，便欲非三王。藉此弋声誉，取爵如烂羊。可怜好家居，都被纤儿撞。望君作砥柱，努力事修攘。管子权轻重，商务即滥觞。墨子著经说，起重理已详。礼失求诸野，制夷师夷长。要令重九译，事我皇哉唐。
