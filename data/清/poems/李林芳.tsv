东津湾（清·李林芳）　　五言律诗　押东韵	毕竟津何处，滔滔水自东。狂澜谁砥柱，失路几英雄。世已沈沦候，人还车马中。古今同一辙，不必怨途穷。
梦亡友彭可人（清·李林芳）　　五言律诗　押灰韵	后死蓬飘甚，人间剧可哀。多君存友谊，一夕渡江来。妻子劳薪米，干戈逼草莱。廿年艰苦事，知不到泉台。
徐道元庐墓吟（清·李林芳）　　押药韵	凉风撼树走轻萚，霜枝夜夜啼乌鹊。千秋遗恨几皋鱼，我思古人今不作。观山徐元人中豪，颓波滚滚能插脚。场室三载苦羁栖，谁与伴者陶公鹤。哀感地祇上升闻，帝谕观火须洞若。炎官衔旨来墓田，火伞高撑势煜烁。茅茨散作劫灰飞，元身翼主泪珠落。头额可焦肤可灼，赤子之心铁堪嚼。帝曰汝孝宜汝嘉，三日即瘳可勿药。精诚耿耿格彼苍，孝根天性岂外铄。喟余失怙守垩庐，三载视融两腷膊。朔雪压庐顿反风，此事追忆犹如昨。得毋有主相冥漠，令我对此滋惭怍。葛藟绵绵枝条弱，海上衔石空填雀。如君元精贯汤镬，坐火不死死亦乐。祇今尚余炮烙瘢，举似刲股旧痕无隔膜。
筑堤（清·李林芳）	潮退鼓声欢，潮来鼓声靡。一鼓遏洪流，鼓衰潮益驶。我家江南湄，卑湿那足齿。力田四十年，秋成未一纪。汩湮乃其常，不湮特偶耳。今夏势更恶，大工方未已。蛟鳄恋旧乡，仍欲窟其里。一跃水倒流，再跃涛四起。畚锸勤万夫，不供一掉尾。野老泣向天，帝阍安可启。归视索逋人，络绎如流水。
