宋玉（清·汪元慎）　　七言律诗　押真韵	孤客逢秋感此身，一篇佳句占阳春。还同逐客纫兰佩，自有招魂拭泪巾。万古祇应留旧宅，此生无路访东邻。萧萧暮雨荆王梦，十二山高不见人。
李陵（清·汪元慎）　　七言律诗　押阳韵	受降城外月如霜，往事何时不系肠。一夜羽书催转战，五千兵败滞穷荒。丹诚岂分埋幽壤，白首翻令忆建章。可惜报恩无处所，诗成吟咏转凄凉。
郭泰（清·汪元慎）　　七言律诗　押真韵	共疑巢许是前身，虚度膺门二十春。岂意遗贤在林薮，惜无知己脱风尘。撰碑纵托登龙伴，放效从他折角巾。最笑近来黄叔度，藏头不复见时人。
老子（清·汪元慎）　　押庚韵	五气云龙下泰清，可以朝市污高情。青牛漫说函关去，白发从他绕鬓生。庄叟著书真达者，韩非入传滥齐名。五千言里教知足，此世荣枯岂足惊。
