过飞龙关（清·李世杰）　　七言律诗　押寒韵	幂䍥春阴酿晓寒，雨余岚翠扑征鞍。盘旋马踏层云上，淡沱峰如入画看。村舍炊烟浮碧穗，溪桥乱石激清湍。登临已觉行非易，负重边氓食力难。
清溪县（清·李世杰）　　七言律诗　押萧韵	踏破层云下碧霄，沈黎烟景晚萧萧。山分僰道蛮天迥，路向乌斯异国遥。荒邑衙斋供馆舍，民居板屋耐飘摇。无眠一夜风声急，似听钱塘八月潮。
伏龙寺（清·李世杰）　　七言律诗　押蒸韵	狭栈缘溪曲折升，钟声遥度白云层。悬崖冻瀑喷如雨，雪磴阴风劲有棱。厨下细泉随竹远，岩前片月共窗凭。莫愁天险难飞越，有路应堪拾级登。
六月过山根站遇雨（清·李世杰）　　七言绝句　押寒韵	雪磴阴风砭骨寒，千寻积素耸云端。写生拟倩传神手，画向炎方六月看。
