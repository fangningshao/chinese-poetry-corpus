登望京楼（清·王士禧）　　七言律诗　押灰韵	巍巍楼阁倚云隈，占断春风百尺台。东去锦帆淇水合，西来爽气太行开。如新榱桷存丹雘，极目烟霞点绿苔。莫上望京楼望远，《黍离》《麦秀》使人哀。
微云移时月出（清·王士禧）　　五言绝句	乍散还乍聚，疑烟复疑水。清光出云中，皎皎如初洗。
南池（清·王士禧）　　五言绝句　押支韵	劳劳任城道，渺渺近南池。亦欲吟《秋水》，为惭老杜诗。
清凉洞（清·王士禧）　　五言绝句　押先韵	始皇曾避暑，四阁望依然。欲纵登临目，空愁雨雪天。
松（清·王士禧）　　五言绝句　押有韵	老干化虬龙，赏心惟胜友。年来须鬓斑，宜伴支离叟。
百泉（清·王士禧）　　五言绝句　押纸韵	毖彼百泉流，洋洋入淇沚。风动碧波纹，荷花香出水。
苏门山（清·王士禧）　　五言绝句　押寘韵	遥望苏门山，隐磷多幽致。青林间白云，晚照含苍翠。
啸台（清·王士禧）　　五言绝句	长啸人已邈，余音振林麓。世事笑莫谈，嵇阮有高躅。
德州河上口号（清·王士禧）　　五言绝句　押纸韵	曲岸临大河，风帆日千里。迢递远乡人，离心托江水。
