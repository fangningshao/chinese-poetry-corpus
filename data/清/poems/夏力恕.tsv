程季静斋中同诸子即事（清·夏力恕）　　七言律诗　押灰韵	屐齿累累索酒杯，君家兄弟叠相陪。一株花底残更坐，百舌声中晓梦来。老眼湖山归澹泊，旧墙风雨上莓苔。澜翻那记通宵语，正欲题诗墨沈催。
出庐山作用十二儿韵（清·夏力恕）	旧游庐山南，今过庐山北。山光两腋间，忽忽生羽翼。初行尚晴明，青苍无气力。云重倏黯然，遥天卷虚白。雨脚穿云根，四围不可划。石级水生波，溟濛入泽国。燎衣茅店中，粗粝供晚食。黄昏到古寺，寂寂帘影黑。佛火犹未然，碑碣杳难识。踏石寻归路，张镫望素壁。中有绝妙辞，粉落字半蚀。酬唱坐欷歔，一例天涯客。拳手暂支头，万窍号枕侧。窗外有星芒，起行望山色。山尽雨亦休，回首浩无极。
王荆公故址（清·夏力恕）	巍巍公辅地，乃在城东隅。春风为惨淡，野鸟相招呼。宋朝享祀配尼父，数百年来委残土。此心致主岂有他，学古无权空灭古。遗蘖重生叹末流，党人名姓石工羞。皋夔稷契亦已矣，读书执拗乃如此。
读昌黎诗（清·夏力恕）	韩子戛戛去陈言，文章既得万口喧。我爱韩子好诗句，戛戛更觉陈言去。金钟大镛声九天，罢考弛击仍鍧然。赤手捉蛇足履虎，缓带轻裘文不武。才大踏翻骚客坛，蹑空走漠相盘桓。李唐一代诗如猬，机同锦绣鼎同味。其先厥有陈子昂，后来韦柳继孟王。仙风太白绝尘表，少陵之诗诗独老。自余支派非不多，众流焉许肩江河。下视元白艳且愞，驱驰籍湜骖郊贺。公不步人人步公，纵肖其形神弗充。学者莫作雕镂想，言以气浮须善养。
