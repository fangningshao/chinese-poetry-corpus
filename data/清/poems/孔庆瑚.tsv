江岸阻风阴晴不定晚复见月诗以志之（清·孔庆瑚）	波流迅若驰，船泊转疑退。夕阳挂篷角，水光摇橹背。江面暗潮生，京口群山对。东风扶云行，天半倏如晦。骤雨须臾来，跳珠入船碎。兴阻击楫歌，倦欲欹枕寐。晴云一线明，仿佛得秋意。清声振芦苇，微凉逗衣袂。虫响正未歇，蚊阵时复肆。月影入船窗，窥人人未睡。
不雨叹（清·孔庆瑚）	春无雨，农民苦。麦苗短，枯遑萟。稷黍女，缚柳条。男打鼓圭璧，告神神不语。泪滴秋田未耕土。黑云四塞天如墨，望雨不来试风色。乱飞急点土未湿，风动云行留不得，举头忽见纤纤月。
