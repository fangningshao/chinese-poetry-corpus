双溪坪勘灾（清·许湄）　　五言律诗　押东韵	策蹇来投止，荒庐绕棘丛。看人惟野彘，撼壁有狂风。痁鬼村村聚，牂羊户户同。救灾长吏职，无术起哀鸿①。
拟古（清·许湄）　　押歌韵	斑竹生楚岸，檀栾映沧波。天寒倚翠袖，日暮愁湘娥。春雨抽新丛，森森郁中阿。而何阶前筱，攒出如蒿莪。托根一失所，过者寻斧柯。贞坚不自保，咫尺婴祸罗。嗟彼当门兰，芳馥将如何①？
