琴溪（清·梅清）　　七言律诗　押东韵	高士遗台东涧东，俯临百尺之飞虹。云卷云舒绝壁下，花开花落空潭中。丹砂炼去山俱寂，赤鲤骑归路不通。叹息往来车马客，几人招手问琴公。
题画答堵廉生（清·梅清）　　七言绝句　押文韵	君乡谷水清无敌，酌水时时更忆君。寄问松风双塔静，可能忘却敬亭云。
题画杂诗（清·梅清）　　七言绝句　押麻韵	寒云寒树护山家，岩壑无人一径斜。策杖行吟独惆怅，几枝春色到梅花。
越中漫兴（清·梅清）　　七言绝句　押庚韵	秋风一骑越山清，客路东来移我清。梅市逢人仙是吏，乌程作县酒为名。
石公从黄山来宛见贻佳画答以长歌（清·梅清）	我陟岱宗三万丈，倒瞷扶桑起泱漭。手摘片云归江乐，梦中缥缈碧霞上。碧霞峰正青，忽然接黄海。石公贻我图，恍惚不可解。绝巘阴森四壁寒，云峦窅冥惊漫漫。玉屏五老争拱立，海门九龙纷乘骖。骤疑仙峤合，转讶真宰通。卧游当岳表，乃在天都峰。天都之奇奇莫纪，我公收拾奚囊里。掷将幻笔落人间，遂使轩辕曾不死。我写泰山云，云向石涛飞。公写黄山云，云染瞿硎衣。白云满眼无时尽，云根冉冉归灵境。何时公向岱颠游，看余已发黄山兴。
东岳（清·梅清）	作镇纪崇望，应星协神区。乃憔群岳宗，盘礴临东隅。峻哉何巍巍，悬磴垂云衢。半壁俯全鲁，远影缭勾吴。我来春夏交，瑶草方芬敷。始临一嶂断，忽出众壑殊。次第开天阊，海色万里舒。树挂飞蜃长，石蹋扶桑孤。羡门如可招，挟翼将同驱。乃知灵境别，旷览良不虚。冥怀入神明，喟焉思真符。风雨若有俟，瑞应岂遂辜。方期传遥踪，封禅奏成书。
午夜歌（清·梅清）	瞿硎山上鹤长飞，瞿硎山中人未归。苍松依石坐吹笛，白云好我沾裳衣。白云自流日将暮，花枝冥冥隔溪路。腾身直上东山头，骑鹤乘风欲飞去。仙人久别今当还，清宵忽渡海中山。到来拍肩更相笑，万岁一朝如等闲。刁斗击精悍，歌舞杨芬芳。空岩无事此良夜，人间欢怨争茫茫。人间欢怨争茫茫，午夜夜时谁短长。
