客中除夕次结苍韵（清·倪濂）　　五言律诗　押庚韵	驹影难留住，惊看岁又更。星河低远树，霜柝急高城。旅食乡心切，浮踪世累轻。宁知寒漏下，春已逐愁生。
闻角（清·倪濂）　　五言律诗　押东韵	银汉淡遥空，边声四野同。高城吹早月，孤枕动秋风。地白驱原鹿，云黄断塞鸿。今宵乡思远，砧杵万家中。
雪霁古直结苍过宿旅斋同赋（清·倪濂）　　五言律诗　押支韵	贫巷荒斋寂，荆扉昼掩时。冷吟依宿火，软语把深卮。雪净鸦归晚，泥融马到迟。夜寒眠不稳，烧烛共论诗。
