雁字和彭禹峰先生韵（清·吴孟坚）　　七言律诗　押虞韵	飞来阵阵满天逋，一幅江山似墨涂。戢翼隐藏河洺数，冲天画破卦爻图。惯逢风雨惊三峡，素逞烟云驾五湖。不是龙蛇行纸上，乾坤何事为泥污。
压气培歌（清·吴孟坚）	压气培前奔万石，阴云莽莽黑雾塞。水号风怒激沙飞，仿佛旌旗雷电掣。我父军声堕此间，星日无光天欲折。我母颈罹刃痕七，身投层崖脑迸裂。我妹三龄弃路死，百口家人一无得。前山溪下血犹腥，将士同时皆义烈。烟飙玉碎三十秋，天地迄今为惨恻。肠断纡回忍追忆，千载空坑堪并说。呜呼千载空坑堪并说！
