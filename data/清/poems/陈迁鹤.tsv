题榕庵（清·陈迁鹤）	高人素有山水癖，抱树作堂依先构。柯皮垂髯比龙虬，参天黛色射星宿。南望平畴绿野开，炯炯芊芊水满隈。大江绕郭四十里，人烟北辏越王台。四时佳景一盼收，最喜春和及清秋。明蟾曳练碧如画，东风吹拂翠光浮。有时烟雨淡天半，流云飞喷入高楼。亭宇玲珑分四面，气候温凉随节变。恋巢好鸟不归山，名花别种丽葱茜。过客闻知园林好，停车每爱踏芳草。主人肴酒相为将，题咏缤纷粲霞藻。顾谓善手写辋川，一幅嘉陵海内传。携此东西复南北，方壶随侍左右侧。名园未识景何如，请君披卷看翰墨。
