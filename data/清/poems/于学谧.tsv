惜余春（清·于学谧）	当时只是望春回，不道春来愁共来。于今最惜残春去，无奈春去愁偏住。我愁不是为春愁，愁在阊阖十二楼。帝阍渺渺凭谁叩，弱水茫茫绝行舟。却从麻姑向东海，卧看沧桑几千载。桑田变尽海中波，一段心情镇常在。我有琢玉连环纽，愿系君恩得长久。我有百炼双吴钩，与君试斩蛟与虬。天高日远难为遇，以暗投人不知处。玉京回首空白云，瑶台别路隔红尘。花前可惜对余春，清歌未了涕沾巾。
