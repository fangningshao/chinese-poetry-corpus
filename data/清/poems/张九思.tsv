舟入茅夹子（清·张九思）　　五言律诗　押删韵	暮色苍然至，明星落小山。篙声残石齿，人影入烟鬟。泛梗沙鸥似，冲寒旅雁艰。吾生惭羽化，何计出尘寰。
编罗洋诗目录因题其后（清·张九思）　　押屋韵	南国有佳人，幼乃好奇服。明月缀古冠，耿如媚幽独。清冷沁雪香，充润肥雨福。咳唾落九天，锦云新万族。欢吹寒谷温，惨澹杲日伏。群儿撼蚍蜉，大音回敔柷。喧啾榆枋鴳，刺戾长沙鵩。古欢遂已驰，此意予杼柚。茫茫向千载，草阜兴歌哭。何当驹影还，寿之岳与渎。
古辞（清·张九思）　　押遇韵	郁郁空山苍，霭霭远村树。濯濯明月辉，汩汩寒波注。松风韵素琴，菱塘飞白鹭。中有太古人，散发振遥步。俗书吾不解，长镵吾不恶。一饱乃弃余，一饮尽仙露。世士无与言，吐纳骈新故。寒天变暄暖，古老还童孺。鼾卧十丈岩，流云相驻护。有时独啸声，垠谷莽回互。
