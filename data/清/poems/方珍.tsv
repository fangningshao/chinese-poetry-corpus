沁园春 读镜清楼遗稿（清·方珍）	滴粉搓酥，镂雪团香，新诗一编。想吟工谢絮，曾邀叔赏，赋成鲍茗，惯得夫怜。山映奁青，云迷桁白，绝代销魂句早传。鸳鸯侣，喜一般才调，一样华年。匆匆催返瑶天。怅月照青琴冷素弦。幸银钩细字，犹霏麝馥，金荃丽字，尚叠鸾笺。元相悲怀，潘郎愁结，触拨香痕意惘然。空惆怅，望碧城飘渺，难挽飞仙。
念奴娇（清·方珍）	醴陵芳胄，羡传家彩管，仍留君处。多少红闺夸著作，毕竟输君千古。第一仙姿，无双慧业，惯赋销魂句。一编珠玉，香痕浓染如许。无奈几度春愁，几番秋怨，暗送韶华去。一笑尘寰嫌太浊，飘渺瑶台微步。月淡鸳窗，泪沾凤纸，永隔仙凡路。青琴弦绝，思君无限凄楚。
