和王介甫阴山画虎图用元韵（清·胡庭麟）	边城风劲严冬及，厚坤冻裂鸢啸急。猛虎乘时肆吞噬，攫人不得作人立。瞋目狋狋两杯凸，利爪怒搏石深入。跠身妥尾舌甜𦧡，腥风上厉星辰湿。君侯作画笔如刀，物丑纤巨胸中包。世间描摹祇类狗，始识君侯家法高。君侯计虑穷毛发，才横更欲挞戎羯。身郁奇能不见收，想当下笔目眦裂。余自喜遭时泰然，异类慄詟伏穷边。井里乐恺无苛政，学堂高大恣嬉眠，不忆将军射猎年。
