清明日维扬舟中作（清·揆叙）　　七言律诗　押东韵	雨丝吹遍杏花风，令节吴州插柳同①。十里寻芳输杜牧，全家上冢羡庞公。无边丽景王程里，有限韶华客路中。更喜前行烟月好，轻帆明日过江东。
青县舟中夜雪（清·揆叙）　　七言律诗　押先韵	芦台城畔舣楼船，乾雨争飞二月天。碎玉有声寒漏外，散花无数夜灯前。殊非梁苑开樽日，只当山阴返棹年。怪底搜肠无杰思，蹇驴不是灞桥边。
读秋笳集有感即效吴夫子体（清·揆叙）	开卷飒飒悲风生，仿佛纸上闻笳声。杨朱自向歧路哭，王粲岂免思家情。弱龄文章超流辈，洛下传闻纸增贵。嘉誉曾标三凤凰，就中季札尤称最。从来才命两相妨，失水抟风岂有常。未许扁舟归鹤市，翻教尽室窜龙荒。骨肉流离滞边徼，混同江冷霜飞蚤。亭伯空衔去国悲，初明漫上通天表。啮雪吞毡二十春，饱经险阻历艰辛。莺花尚忆江南月，节序徒伤漠北人。时时握管摅情素，万恨千愁此中露。生还虽赋草堂词，旅梦犹惊瓯脱路。我昔从游骑竹年，遗编展玩泪潸然。休言塞外心颜苦，剩有人间著作传。
宋中丞牧仲以宋本施注苏诗见惠赋此奉谢（清·揆叙）　　押虞韵	飞空仙人厌蓬壶，游戏下作眉山苏。兴酣落笔有元气，回斡造化吞江湖。辞雄义密援据博，读者岂易探根株。俗传王注多假托，穿凿附会欺庸愚。吴兴司谏抉天奥，磨丹闭户穷朝晡。景蕃该洽助商订①，四十二卷同瑶瑜。天荒地老岁华改，鼠啮蠹蚀尘泥污。公安得此嘉泰本，篇帙虽缺神敷腴。殷勤补缀付剞劂，膏泽要使均沾濡。独留旧本自吟赏，岂散鳞爪藏丽珠。忽然惠我意安在，勉以文字相嬉娱。嵇康疏懒学久废，往迹尚可谈其粗。先生数奇困谗口，备历患难投艰虞。遗文何罪遭禁锢，良玉岂惮经洪炉。宁期旷世有自己，笠屐静对真形图②。寸缣尺蹄费捃摭，零落幸免抛榛芜。春风水国花事好，轻舠远涉东南隅。新篘既醉吴市酒，异味行啖松江鲈。更惊秘简落吾手，喜极不尽狂歌呼。辱公期望恐难称，大愧识字耕田夫。携归留作最后供，古香绕座无时无。
禾中留别竹垞先生得五百字（清·揆叙）　　押先韵	吾兄昔好客，结识俱英贤。就中公最亲，如影依形然。每因儤直暇，觞咏偕欢妍。门前渌水亭，亭外泊小船。平池碧藻合，高树红樱悬。仰窥城西山，俯听槛底泉。有时把彩笔，按谱新词填。或模姜白石，或效张玉田。有时作八分，鸾凤争翔骞。中郎及丞相，屈强堪比肩。晨游辔屡并，暮宿床必联。阳乌出复没，顾兔缺再圆。相将移四序，谓可终百年。百年讵足保，一旦忽弃捐。伯兮既下世，客散如云烟。公亦厌承明，返棹鸳湖边。湖宽百余顷，中有蒲与莲。宜晴复宜雨，倒映东南天。愁来即泛艇，兴到或扣舷。试哦康乐句，空水共澄鲜。颇谐物外好，永谢区中缘。先生间世才，坟典咸贯穿。发而为文章，力若横海鳣。上登最高峰，下探不测渊。宾筵列钟鼎，武库罗戈鋋。自从唐宋后，继震川荆川。赋诗乃余事，精妙非刻镌。腾轩驾天马，追逐飞空仙。歌吟穷乃工，著述老愈专。源流考经籍，郑马争后先。降及有明诗，搜辑一代全。又曾集旧闻，析木穷星躔。囊中每携此，山川载图编。偶然披卷看，在越如在燕。刘侗应避席①，何况侪辈焉。我生苦失学，丹黄乏磨研。尘埃困趋走，岁月惊推迁。常思听公语，坐使美疢痊。前年寓金阊，樽酒虚招延。先生来叩门，剥啄惊昼眠。旧声尚能识，但益毛发宣。话予幼时事，历历皆眼前。挥毫书短箑，缀以诗四篇。荧煌灿珠贝，馥郁堆兰荃。离居几何时，遽若脱矢弦。今年思久聚，别袂翻难牵。秀州树丛丛，河水鸣溅溅。此时与君别，怅怏心如煎。乖违知不免，会合期恐愆。江干倘相忆，毋吝鱼书传。
鹰坊歌和他山夫子（清·揆叙）　　押阳韵	西郊天阔沙茫茫，高槐古柳溪风凉。地偏寂寞少人住，但作瓯脱供鹰坊。中有海青最神俊，竦立毛骨森昂藏。金眸玉爪异凡品，下视狡兔如跛牂。侧眼似觉天地窄，常思一举摩穹苍。忆昔辽代最珍贵，女真贡献交相望。搜求无厌旋致祸，两国转眼悲兴亡。至今黑水留异种，雕笼竞致来遐方。五陵年少颇好事，爱玩岂惜千金偿。嗟汝生性特趫捷，隼鹗未许随肩行。长绦羁绁岂初意，岁月浸久成驯良。关山秋暮盛羽猎，商飙倒卷尘沙狂。翻身向空入霄汉，快若骏马初脱缰。鴐鹅潜飞雊雉避，云罗万里无遮防。老拳劲翮奋搏击，风毛雨血齐飞扬。天生羽族亦有命，饥雀叫噪悲空仓。林边野鹤骨立瘦，度腹仅得分馀粮。尔形缡褷亦安用，终朝肉食恒充肠。人间生计总愧汝，翻笑溪獭衔鱼忙。侏儒方朔异饥饱，万物荣悴真何常。况今飞啄本同类，强弱吞啖堪嗟伤。食虾原不乏鱼鲔，捕蝉亦复惊螳螂。何当忘机效海客，驱逐猛挚延奇祥。群飞众动各适所，丹山鸾凤常游翔。桐花摇落期不至，老鸦攫肉纷路旁。且随韩嫣逐金弹，排风毛质看腾骧①。
