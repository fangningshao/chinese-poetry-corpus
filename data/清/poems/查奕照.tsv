高平寇警同郡守以下各官守城感作（清·查奕照）　　五言律诗　押庚韵	匹马上孤城，刀光泼水迎。燕然无巨笔，细柳有坚营。甲帐含昏雾，春田误早耕。一般花月夜，愁杀玉溪生。
七夕寄内（清·查奕照）　　五言律诗　押微韵	低头思昨岁，此夕正停机。客梦疏砧远，乡心落月飞。江空回雁字，风急卸林衣。合被痴牛笑，年来计更非。
通天台（清·查奕照）　　七言律诗　押东韵	老去悲怀五柞风，台高浪说与天通。露浓金掌来王母，月冷珠帏失少翁。万里贰师空黩武，千秋一梦竟邀功。羡他楹角无知物，翻得凌虚上太空。
高邮道中（清·查奕照）　　七言律诗	板渚扬帆过竹西，疏杨三十六湖堤。刈蒲成束高于屋，卖鸭论双贱似泥。甓社画桥夸米芾，藕塘战垒说刘猊。家家但祝田畴固，吹火篱根傍钓矶。
