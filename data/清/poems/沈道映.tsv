送霄客南还（清·沈道映）　　五言律诗　押微韵	聚首无多日，天涯袂忽挥。苦将游子泪，洒向故人衣。落日河流急，寒枫驿路稀。与君俱作客，争奈不同归①。
野泊（清·沈道映）　　五言律诗　押尤韵	野渡夕维舟，寒潮正急流。雁声沙际月，帆影笛边楼。独客难为夜，孤心易感秋。百年同逝水，不尽古今愁。
登泖中潮音阁眺望有怀（清·沈道映）　　七言律诗	峰头云气昼冥冥，蜡屐凭高试一停。湖面日翻荒岸白，海门天入乱山青。孤帆是处随渔网，长笛何人起鹭灯？谷水昆阴俱在眼，可怜二陆久凋零。
舟泊富林谒陈大樽先生墓（清·沈道映）　　七言律诗　押寒韵	富林溪上一盘桓，墓道春阴泣汉官。未见丰祠传俎豆，空留皎日照衣冠。当年碧血青磷散，此地银涛白马寒。回首平陵松柏路，子规啼遍朔风酸①。
怀家雪峰（清·沈道映）　　七言律诗　押歌韵	他乡苦忆病维摩，皂帽藜床岁月过。春到竹林无酒伴，悲来土室只高歌。柴桑甲子同元亮，笔冢风流继永和。谁共扁舟横铁笛，沧江闲理钓鱼蓑。
讯髴渊水西（清·沈道映）	幽人谷水耽高卧，江村长夏看云坐。清梦心随鸥鹭慵，独醒迹向风尘左。草阁萧萧六月寒，穷探学海倾波澜。千秋自取性情足，一编歌哭来无端。与君成别忽已久，不向西郊频握手。闻道惊涛没钓矶，为问渔竿无恙否？
