胥江司（清·陈良玉）　　五言律诗　押庚韵	胥江潮水歇，一碧唾江清。入馔银鱼短，沿流木筏横。盐愁关吏诘，衙共野猿争。太息豺狼窟，前年此设兵。
宿白云倚山楼（清·陈良玉）　　七言律诗　押尤韵	露下森然万木稠，掩关人静意幽幽。泉将鸟梦分中夜，风约松涛共一楼。暗壑有光看误月，空山无寐坐惊秋。村鸡未唱晨钟动，十五年前忆旧游。
三水道中和施星江明经韵（清·陈良玉）　　七言律诗　押麻韵	沿江短艇认鱼家，开遍桃花处处霞。三水共趋江口合，一峰低让树头遮。重凭野槛思吟侣，甫试征衫惜岁华。谁信黄塘今夜宿，鹃声十倍客愁加。
于晦若上舍招饮寓园（清·陈良玉）　　七言律诗　押齐韵	懊恼林鸠故故啼，小园春尽得招携。平池骤涨漂花雨，幽屐新黏迸笋泥。野水鹭鸥芳墅外，夕阳楼阁断虹西。一樽怀抱聊倾倒，扶杖归来径欲迷。
浈阳峡（清·陈良玉）　　押庚韵	朝岚荡初旭，绚烂空翠明。群峰洗寒碧，朵朵芙蓉生。今朝浈峡口，喜见天宇晴。云日共朗媚，山水复深情。一峰高插天，巉峭疑削成。飞鸟怯不上，如线樵路争。江屈羊肠绕，山回猿臂撑。中流出渔舠，忽送叹乃声。垂钓者谁子，石室遗姓名。感兹隐沦迹，愧我游子情。
观音岩（清·陈良玉）	岩势束奔江，破空一千尺。南来非太华，何有巨灵擘。颇闻石室内，鍊颜富琼液。千春羽客蜕，一旦金仙宅。慈云冻不飞，凝作苍玉{坜力换屰}。时看驯鸽舞，远若江鸥白。洞口题名多，古人皆陈迹。即事聊成咏，微名何足刻。
高安万世瓦歌（清·陈良玉）	汉家佞幸古莫比，弱冠三公左貂珥。宫中断袖起昼眠，何至瞢腾禅天子。朝廷碌碌孰等肩，笑君奚似孔光贤。东园秘器预输送，深恩直欲周三泉。一声霜裂鸳鸯瓦，巨君蝮鸷唇先哆。破棺丁傅惨焚如，免冠徒跣何为者。长乐无极延万世，此瓦当时亦其类。高安侯印竟堕地，连云甲第怅谁赐。君不见渐台弩射逃黄皇，团团威斗藏中央。千年武库莽头秃，瓦乎瓦乎同可伤。
