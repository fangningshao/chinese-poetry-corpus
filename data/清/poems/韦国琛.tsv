蜂房（清·韦国琛）　　五言律诗　押麻韵	指点蜂窠里，房悬一角斜。春深香作国，日暖蜡为家。世界真如蜜，楼台半是花。忽逢金翼使，为报午时衙①。
螳斧（清·韦国琛）　　五言律诗　押庚韵	趯趯螳螂斧，临风带怒行。一身腾去健，双臂劈来轻。拒辙看呈勇，听琴讶变声。黄昏三径里，修月證前生①。
梦灯（清·韦国琛）　　五言律诗　押先韵	的皪画帘前，萤飞不夜天。孤灯终弗灭，真火本无烟。影为临风闪，光还冒雨燃。碧梧秋苑夕，流映绮罗筵①。
蛙鼓（清·韦国琛）　　七言律诗　押尤韵	渊渊响澈白蘋洲，梵响分明闹未休。两部喧来高士听，五更挝起戍人愁。池塘细雨催花日，田水清风报社秋。到处乱敲如记里，淡烟疏月一声收①。
蚓笛（清·韦国琛）　　七言律诗　押庚韵	不须丝竹奏分明，直把虫声当笛声。夜冷水龙翻别调，宵深歌女怨残更。吟馀柳色墙阴古，咽落梅花砌上清。为问倚楼人在否，满阶苔藓碧无情①。
海市（清·韦国琛）	海立云垂澜拥紫，星房雾牖亘天起。列肆骈阗一鬨兴，隐隐十洲见城市。罗刹冯夷杂沓来，鲛宫贝阙相当开。潮声人语若互答，顷刻变幻千万回。别有蜃楼高百尺，波臣贳酒宴河伯。十千沽酒莫辞贫，醉视茫茫海涛白（施懿琳编校）。
