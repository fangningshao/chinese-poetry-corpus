秋夜宿证向斋酬诸同人（清·许乃赓）　　五言律诗　押庚韵	暮雨飒然至，凉阴秋有声。酒深知病减，镫定得诗清。别馆客初卧，远钟天欲明。虫吟殊未已，乡梦迥难成。
次浣霞过静默寺见贻原韵（清·许乃赓）　　七言律诗　押麻韵	招提清寂思无涯，送客东门日又斜。白鸟带来烟外影，绿槐飘尽雨中花。虚堂对月知禅定，孤枕闻钟感岁华。休问故人归隐计，残更镫火梦还家。
晓泊桑园（清·许乃赓）　　押遇韵	泊舟临大堤，与客纵遐步。秋草凄以绿，弯环见村路。瓠叶何幡幡，欲采不可渡。沿堤多桔槔，井汲纷如注。中有官家田，灌输足征赋。平原景物殊，行人屡回顾。层波荡余霞，落日片帆住。水鸟背人飞，钩辀响深树。
