蝶恋花（清·寇湄）	眉淡衫轻春思乱。不怪无情，翻受多情绊。怕上层楼凝望眼。落花飞絮终朝见。钗凤暗敲双股断。划损雕栏，一一相思遍。香袅兽炉空作篆，荼縻开谢闲庭院。
齐天乐 夏日（清·寇湄）	画楼高处蝉嘶柳，几曲危栏同倚。映日冰心，迎风雪态，清彻香肌无暑。南窗雨洗。乍云隐轻雷，晚凉如水。扇引合欢，斜侵明月枕初欹。闲庭起来携手，渐黄昏院落，明河低坠。浴罢妆残，钗偏髻堕，雨点春山馀翠。轻绡卸体。怕一搦烟轻，不禁清吹。簟展湘纹，别有一腔秋思。
