咸阳怀古（清·祝德麟）　　七言律诗　押萧韵	金虎宫邻事已遥，雄图想像祖龙骄。辟开万古官家局，梦断三山海水潮。白璧尚疑天帝醉，黄泉犹认八州招。谁知即借烧书炬，烧得阿房土尽焦。
马伏波墓（清·祝德麟）　　七言律诗　押尤韵	飞凤山南野草秋，鸢声长啸使人愁。威灵铜柱先诸葛，潦雾蛮溪愧少游。马革有情尸可裹，云台无命象难留。满坟薏苡离离实，还拟明殊几斛收。
山海关（清·祝德麟）　　七言律诗　押东韵	神武开天万世功，真人驾驭必英雄。家臣衮绣来姬旦，降表书辞得窦融。电扫黄巾沧海畔，星驰金甲玉关东。归心岂假驱除力，云气飞扬满沛丰。
通天台（清·祝德麟）　　五言绝句　押庚韵	清渭流无极，高台迹已平。寻常兴废事，何与沈初明。
漂母祠（清·祝德麟）　　七言绝句　押支韵	淮水汤汤拂柳丝，韩侯遗迹至今垂。平生未报人恩处，不敢轻过漂母祠。
柴关岭（清·祝德麟）　　七言绝句　押寒韵	水怒云愁鸟语欢，柴关立马望中宽。诸峰脚底小于豆，身在半天风雨寒。
题常理斋爱吟草后（清·祝德麟）	古云不朽三，立言与德功。长剑哀国殇，宁论文字雄。大凡忠义士，赋诗不必工。偶然存著录，片甲窥神龙。理斋辽左杰，作宰西南邦。死事近廿年，碧血埋蒿蓬。忽披爱吟草，使我心㤝㤝。当其之官日，取道经蚕丛。摹写云物趣，意象开鸿濛。与我入蜀诗，太半题相同。忆昔岁庚寅，持衡策使骢。道途历阻险，头脑惭冬烘。分校赖群彦，商榷咸虚衷。锁闱匝月馀，相伴灯檠红。讵料三载后，两贤膏贼锋。一为程大足（荫桂），一为常西充。维时金川酋，狼狈敢逞凶。王师申薄伐，兵威盛梯冲。穷兽骇奔窜，指顾窟穴空。将军失庙算，暗落贼计中。诱降为内应，间道潜来攻。半夜警风鹤，六军化沙虫。君实典度支，出内糗糒供。贼来多于蚁，贼去疾如蜂。与粮俱存亡，义不返顾躬。仓黄昔岭上，臣节遂告终。死地无生理，飞走路已穷。不死安所之，毅烈齐凡庸。独异一书生，手未习戈鏦。却当临难际，提刀揕贼胸。连毙十数人，噀血气犹虹。周苛既慷慨，温序仍从容。尝闻髫龀时，读书史事通。至明遇吉传，裂眦钦英风。授命乃素定，大勇填膺腔。非同办仓卒，捐躯但匆匆。江之水悠悠，岷山高巃嵷。华表鹤不归，云树深千重。浣花溪水头，有祠曰慰忠。彝典备昭恤①，馨香秩祀崇。武功旋耆定，已筑鲸鲵封。九原目可瞑，神其无怨恫。同祀廿六人，吴（鉴南璜）赵（璞庵文哲）皆诗翁。况傍杜陵叟，斯文得正宗。桤林龙竹边，飒爽寻灵踪。此卷在天壤，姓氏光熊熊。底须声律求，抗坠歌玲珑。多少谭艺家，泯没随烟雺。
流河即目（清·祝德麟）	孤舟入流河，难可穷端倪。将南复指北，飘转樯竿旗。风色忽首尾，日光无东西。团团蚁旋磨，历历人扶犁。布帆一何劳，上落千百回。弯腰众水手，邪许声能齐。舷欹舵每侧，退懵进亦迷。未觉岸流转，时见行树移。客子不识路，但恐舟行迟。来船亦如此，彼犹顺水推。
