归太仆墓（清·周龙藻）　　五言律诗　押虞韵	震川有遗家，零落鹿城隅。一望荒原迥，数行老树枯。瓣香文字在，盂麦子孙孤。无限沈吟意，残碑孰遣扶。
经东湖公战地（清·周龙藻）　　七言律诗　押庚韵	昔年曾此结连营，万叠湖波怒未平。螳臂自难当辙奋，鹃魂应向绕枝鸣。楚人浪说怜三户，夏肄传闻少一成。今日经过重太息，西台余泪倍纵横。
和柳塘先生燕诗奉寄京师（清·周龙藻）　　七言律诗　押微韵	秋社年来事总非，自将弱羽托乌衣。看他华屋羞轻入，留得孤巢拟独归。鹰隼猜深应远害，炎凉历尽早知几。当风莫笑身无力，未肯衔泥附热飞。
有感示门人潘文虎（清·周龙藻）　　七言律诗　押青韵	半世辛勤付汗青，那堪劫火早沈冥。生悲天水遗民录，死恨元家野史亭。直笔至今徵琬琰，成书自古在家庭。与君午夜重论及，隐隐虹光下六丁。
再登燕子矶（清·周龙藻）　　七言律诗　押灰韵	楚尾吴头万象开，重扶短策立崔嵬。江声忽定潮将落，水气如浮雨欲来。起伏岗峦方涌浪，纵横洲渚祇流杯。囊中可有惊人作，唤起鱼龙舞一回。
读汉史（清·周龙藻）　　七言绝句　押鱼韵	供帐都门羡二疏，赐归犹得老田庐。他年萧传催和药，一著先机恨不如。
妾薄命（清·周龙藻）　　七言绝句　押祃韵	秋月凄清秋露下，灯花落尽银河泻。举头怅望女牛星，翻羡嫦娥长不嫁。
睢阳汤公挽词（清·周龙藻）　　五言排律　押虞韵	初喜明良合，旋伤道命孤。世应摧直道，天亦丧醇儒。正色居朝著，昌言备庙谟。常羞持禄位，未拟保身躯。仗马方钳结，成乌自毕逋。群嗔杨震戆，翻笑马光迂。白日高难照，青蝇点欲污。尸犹思指佞，瞑岂为怜吴。定论中朝在，遗哀南国殊。衔恩遍倪耄，会哭尽生徒。岘首碑宜勒，桐乡祀不诬。瓣香曾愿托，北望泪苏苏。
赐租行（清·周龙藻）	康熙二十三年冬，翠华拂天来江东。时巡钜典废已久，郡国始识虞周风。圣明御宇忧赤子，疾苦历历彻九重。岂惟顿递罢骚绎，耕敛在目常忡忡。三吴一隅傍湖海，水潦间岁惊尧洚。涂泥厥土赋下上，其后百倍于域中。哀此泽国凋疲地，征求旁午烦大农。上供强半竭脑髓，督责返谓财赋充。是时持节有汤父，入告实与皇心同。度支经费关军国，不得骤免租调庸。丁卯建丑月初吉，恩纶浩荡颁紫宫。科徭累累许现放，白骨起肉流膏洪。欢声如雷喜气遍，吾皇犹欲哀其穷。常闻五载乃一狩，盛世盛事忽两逢。銮舆初入淮南境，蔀屋早已回宸聪。非常之泽古难再，至今独叹吴民蒙。旧逋新欠悉湔洗，覆冒直比天穹崇。尚憾汤父死未睹，喜极下泪双眼红。贱臣手捧黄纸诏，有口愿祝齐华封。矢诗岂敢备国雅，讴歌田野随儿童。
逐鹦鹉诗（清·周龙藻）　　押阳韵	丹穴有灵凤，生为百禽王。苞采备五色，和鸣应时康。岂期鹦鹉子，潜身来南方。虽具明慧性，其才本非良。逢迎恃巧舌，百变如笙簧。一朝惑凤听，剪拂置高冈。既窃竹实食，又傍梧枝翔。遂使燕雀辈，闻声互游扬。公然鹓鹭前，爪嘴夸擅场。肯顾不密危，形势日鸱张。秋天下雕鹗，搏击乘严霜。力逐鹦鹉去，为凤立纪纲。从此羽翼戢，下上安厥常。宋都鹢早退，鲁门鸟尽藏。廓然六合清，枭鸾各分行。来仪指虞廷，万古颂德昌。
孤鹤篇（清·周龙藻）	孤鹤海上来，其鸣闻九皋。丹山佐威凤，逸翮何翛翛。规翔而矩步，独立长松梢。岂期众鸟群，侧目多呶呶。警露羡清唳，凌风妒霜毛。既怨惠养重，兼恐恩宠牢。鱼梁有鸬鹚，厥性最贪饕。生憎鹤皎洁，谗谤声腾嚣。鸱鸮搏腐鼠，大嚼自谓豪。一朝防鹤夺，腹剑从傍操。亦有鸦雀辈，日争枝上巢。妄拟鹤为敌，不憧引类挠。秃鸧复觊觎，垂涎乘轩朝。百计求逐鹤，私盟鸩媒要。铄金积毁入，坐使黑白淆。身落藩笼中，失意逢漂摇。非无秋天鹘，急难昔咆哮。视此忍不救，雌伏甘蒙嘲。吾欲命杜宇，为鹤陈贤劳。苦辞行不得，罗网张方高。吾欲命杜宇，为鹤诉郁陶。但劝不如归，息影窜林坳。可怜孤鹤孤，百事凭煎熬。长颈不得伸，忧思徒慆慆。凤穴万里远，举吭将谁号。
楞伽山诗（清·周龙藻）	先王定秩祀，赫赫祭义悬。岂容淫昏鬼，得以非族干。世衰道始丧，恢诡滋神奸。咄哉楞伽山，蒙诟数百年。冈峦非不美，有孽凭于巅。其事俚且诞，意出妖巫传。公然饰屋宇，金碧穷芳妍。木偶杂男女，佩玉而纡鬟。部卒侍两帝，肖象青红填。遂令无知辈，瞽聋自欺谩。石湖水清驶，什五排画船。牲牢必脩洁，箫鼓仍喧阗。虽值风雨夕，奔走惧少延。妇人尤噂𠴲，语恶不忍宣。心邪乘隙入，梦寐生狂颠。动云神所致，祷赛宜加虔。妖巫既得志，吠声益狺狺。鼓舞数邑民，真如蝇慕膻。每当婚礼成，先期陈几筵。乡村真可笑，立庙溪谷边。高广仅盈尺，尊奉同帝天。屈指百里中，日费千金钱。岂惟膏脂竭，风俗因之迁。阴霾蔽白日，沈痼无由痊。自昔守土吏，往往多名贤。逡巡惮摘发，半为祸福牵。汤公中州起，绝学今伊川。仗节抚吴下，变俗以身先。痛兹淫祀炽，能使民德愆。上章罗罪状，正气回两间。一朝纶綍降，尽取投深渊。震雷忽破蛰，荒秽快洗湔。山灵亦生色，草木增葱芊。政成甫期月，玺书徵何遄。一老天不遗，骑箕归星躔。我闻公去后，群小复煽言。望祭伺昏夜，稍稍酒食骈。死灰偶不戒，虐焰恐再然。我愿献此诗，片石山头镌。庶几百怪息，公德永不刊。
金陵书事用犁眉公钱塘怀古韵（清·周龙藻）　　押虞韵	自昔龙蟠地，前朝此建都。上游浮七泽，沃壤接三吴。晋宋羞残局，岐丰吐壮图。北巡基并巩，南顾势非孤。鼠贼凌关辅，妖氛遍海隅。尧城先示变，高寝渐忧芜。当璧违公论，迎鸾压武夫。新亭刚对泣，狎客已群呼。刷耻谁尝胆，衔忠欲赐镂。处堂偷宴息，怀鸩作欢娱。马指移魁柄，蝇营占奥区。通侯竞瓜步，宰相乐秦湖。故剑倾椒掖，良家进锦襦。春镫翻乐府，花月拥氍毹。一载朝廷小，千秋涕泪濡。举烽空扰攘，借筋漫含胡。但倚江波涌，宁知王气殊。中兴旋失鹿，末造遂瞻乌。偶尔寻双阙，凄然感九衢。祸因门户兆，隙与禁庭俱。郑袖房帷宠，梁王国土腴。本防煎釜豆，终见委囊珠。钟阜风尘改，行宫岁月逾。葛公原尽瘁，汉祚适多虞。莫抱兰成恨，休谈元首迂①。燕矶回棹处，沽酒鲙江鲈。
谒明祖孝陵（清·周龙藻）	郁郁复苍苍，园陵气渺茫。城回江独涌，云散殿空凉。攒乱功初震，开基德倍昌。断蛇无剑化，铸鼎有弓藏。隧道悬钟鼓，明楼带阜冈。乌朝分早暮，芝产辨阴阳。象设规模壮，祠官礼数详。岂期休运厄，忽使寇氛攘。率土成猿鹤，弥天纵虎狼。燕京旋改玉，沧海遂栽桑。门欲罘罳坏，庭谁謦欬扬。中珰头总白。遗户业俱荒。亭破抛宫瓦，碑残压御墙。樵余松柏秃，烧后黍禾长。尚喜龙回驭，重闻骑捧香。烝尝修异世，肸蚃动今皇。登拜仪严肃，宣传语炜煌。共惊唐六典，犹重汉三章。故国游仍到，新亭感可忘。衣冠原庙尽，抔土何须惜，家居苦自亡。画难追贾、邓，史忍读宣、光。乍对铜驼泣，还凭石马伤，蒋山形胜在，落日半昏黄。
王文成庐山磨崖碑歌（清·周龙藻）　　押庚韵	彭蠡日夜闻涛声，庐山一柱中霄擎。昔贤磨崖纪功处，辉赫常睹风云生。威武巡游政本乱，如木欲朽百蠹萌。逆藩桀黠伺神器，潜沟肘腋资逢迎。无端卫卒革旋复，公卿坐视不敢争。叛书仓卒闻阙下，庙谟束手愁用兵。阳明一老据赣右，钩钜每信机先精。平生讲学能善用，遇事权略真纵横。渔舟得脱神所护，誓集义旅吞鲵鲸。捣巢谋定乘间入，狐鼠画出城圮倾。牵率还救胆已破，虫臂浪拟当车撑。太守燎须屹不动，桅攒帆凑轰天惊。樵舍一战元恶缚，东南反气从兹清。军回直凌绝顶立，宴劳将士亲题名。字体怪伟大于斗，长与山骨同峥嵘。荥阳太史远游返，箧藏拓本浮光晶。朝来出示心目悚，遗烈犹叹流宗祊。何哉媒蝎肆众口，学术勋业纷讥评。试思勤王檄初发，中外疑忌蜩螗鸣。安危呼吸待一决，非公智勇何由平。自古成功居不易，异论宁足关重轻。好留读书台畔磊落一片石，洗尽史家诬谤大义千秋明。
读顾亭林先生遗书一百韵（清·周龙藻）	经术治之本，与世共隆替。故明中叶余，词林少根柢。区区雕虫流，敦槃奉渠帅。得华而丧实，有作徒琐碎。卮言互剽裂，繁文纷组织。持以备世用，千百无一二。若非醇儒生，何由豁氛曀。峨峨亭林公，犹幸灵光岿。幼负颖异姿，万卷一览识。孳孳老不倦，精力穷六艺。惟汉有专门，家法代相继。抵排起后来，厥学日芜秽。拾沈象数亡，射覆《春秋》废。脱简及徒诗，挂漏孰补缀。《仪礼》束高阁，更新惊扫地。咄哉教化湮，公然用儒戏。举士习民风，转眼趋彫敝。俯仰三百年，坠绪只身寄。平生富学涉，妙在择其粹。儒先遗训存，煌煌乂安系。旨要胸中藏，触事具源委。朴斫资丹雘，垣墉待涂塈。片语切生民，动求长久利。列史廿一家，俱传以经义。铨选倡停年，魁柄诿胥吏。赋重用不节，公私力并悴。人才荒游谈，言行半骳骫。营务耗虚名，册伍罕精锐。苍茫河渠书，南北迭奔溃。人心首不平，洚水安得治。居尝扼腕多，筹画寓深意。长短尺度明，轻重权衡备。斟酌今古间，缓急期有济。傥能挟之出，太平其立致。余波讨声韵，往往造超诣。周沈尚拘牵，刘黄极乖剌。溯洄《三百篇》，理准先河祭。以此正唐音，悉珠联玉比。再变而至道，阃奥信独契。诗文最矜重，予夺慎所自。山斗指韩公，辞诧谀墓费。水火同救民，洞澈天人际。上者扶名教，下者伸清议。物性析莠苗，支派辨泾渭。每当治乱防，反覆无畏避。能于寸管端，斗极回元气。所争国命关，岂供占毕计。羽翼六艺传，历历听鼓吹。下邑有愚夫，章句素自愧。一朝睹遗书，篝镫读再四。剿说与雷同，顿启重重蔽。寒芒五曜曜，堪扫众星嘒。因言以论人，益觉顽懦砺。自飞翟泉鹅，乾坤忽鼎沸。草泽饶英雄，一障惜未试。白日堕虞渊，干戈遽内奰。时无伐荻人，辜负报韩氏。释甲来两京，痛定余残泪。愁绝《孝陵图》，感极《昌平记》。荆凡孰亡存，回首迷濠泗。矧乎丧乱频，邪正嗟倒植。头角自支撑，奸豪反睥睨。岸狱拜轩台，家国忧敢置。飘零兕虎途，辙迹方迢递。东海望波涛，西陲览形势。世运苟可回，未缺囊底智。叹息火井沈，衰焰嘘难炽。自拟不其山，礼堂写文字。志仁死则已，晓驾将安税。晞发灵均游，裾耻侯门曳。独于羁旅中，不妄咨利弊。殷勤胞与怀，绝少优游岁。娇识迄龙蛇，一老天不遗。结愿汉儒林，竟与阅川逝。呜呼拨乱艰，数穷大道闭。那无扶摇风，纵此垂天翅。仲淹没隋代，贵与遘宋季。《元经》该且要，《通考》详且邃。即今《日知》编，一经复一纬。学《易》在庸言，无为虚渺滞。考传在实事，无为传凿恣。《丧服》补《顾命》，袭吉可无詈。乐章订《雅》《南》，诲淫可无累。至于三《礼》修，口诵必躬肄。民物遍整顿，何谢廊庙器。土归乡举良，官须久任畀。赋田九式平，简阅四郊萃。导川各有宜，同文别以类。经术快大行，风俗振古配。安知公绪言，不迟身后慰。吾孱失学久，与公生并世。道路万里长，未获函丈侍。顾未一得愚，颇慕穷经贵。昔贤统系垂，私淑乃成例。入室仗桓谭，尽发云亭秘。嵩华自云高，著脚庶渐企。身心肃斋祓，黄籍严舆卫。欲求𥟱穗登，功定深耕穊。谁谓驽骀庸，唏骥终非骥。謦欬几席傍，恐惧一篑弃。
刘文成公祠（清·周龙藻）　　押阳韵	自昔生名世，经纶草昧长。真人起鱼服，志士应鹰扬。厄运纷蒙古，先声振建康。天心悬去就，人事决兴亡。尚忆参戎略，方期靖寇攘。为言偏龃龉，戮力竟披猖。乍叹宜孙败，兼悲察罕戕。鲸鲵终自横，旄钺属谁张。帷幄千年合，风云四海将。相韩原有别，伐夏有何妨。吴楚从容下，燕秦次第匡。霸才开一剑，帝业定三章。末路滋谗间，中心倍激昂。草无钟室赤，石有谷城黄。功烈同三杰，蒸尝并六王。续封仍带砺，矢报尽佳冈。故里山川迥，荒祠树木苍。麒麟思画像，牛斗看光芒。《梁甫吟》堪老，《阴符》策最良。区区图谶托，何足重旂常。
塞外哨鹿歌（清·周龙藻）	北边万里开龙沙，皇仁远格同中华。时巡岁岁多盛事，首重哨鹿雄奇夸。旷原之产不一族，獐狍麀麂麋麇麚。本朝行围等行阵，营伍那敢轻嚣哗。惟兹四十有九部，率服久备国爪牙。围场初合奉宸算，不上冈麓陈罘置。额勒苏台起霄汉，幔城严肃当正衙。旁列戎幄各以次，旌旗五色飞毵㲚。人如立草马如蚁，一线出没常山蛇。星光闪闪互摩戛，不辨刀戟戈矛叉。左萦右绕鹿齐出，匝地惊跃纷于麻。箭声忽作饿鸱叫，蹄脚几欲赤手拿。须臾黄纛从中峙，渥洼天马虬五花。丽龟达腋不虚发，震叠始信威颜加。风行电扫逾晷刻，贾勇肯待鼍鼓挝。闻弦胆破半自仆，亦有带创号且讶。穷搜务竭猛鸷力，他他籍籍载满车。纵教冲突望潜逸，储胥密布还逻遮。汤网特许开一面，献功均获帝所嘉。吾观古来赋羽猎，其旨大半讥淫奢。动称苑囿夺民产，从禽先为劳费嗟。岂知绝塞乃天设，什佰云梦千琅琊。用供圣明秋狝乐，顺时杀伐非过差。而况供役并属国，推心置腹驯荒遐。羽林纵闻豹尾拥，轻裘但控骝与骅。矢诗堪续《驺虞》什，皇哉内外今一家。
大墙上蒿行（清·周龙藻）	墙上蒿，自夸托根高。根高苦不固，萎落随风飘。墙上蒿，自喜擢秀早。秀早苦不长，离披抱霜槁。蒿生蒿死曾足计，但恨踞盘难得地。明堂选柱少成材，等闲齐把萧蘩弃。伏波慕良臣，肯逐井蛙住。亚父好奇策，终被重瞳误。丈夫未遇鱼水知，且办隆中高卧处。眼前富贵轻秋毫，抟扶岂必假羽毛。纷纷依傍何其劳，君不见墙上蒿①。
结袜子（清·周龙藻）　　押纸韵	豪门积黄金，欲以求士死。君看士有心，岂在饰珠履。慷慨夷门翁，死生一言耳①。
