余甲戌冬述职旋滇丙子春量移浙江夏五复擢楚督寻入觐之任计两年中行三万余里将至楚纪以诗（清·孙玉庭）　　七言律诗　押庚韵	晚岁频为万里行，滇黔吴越又蛮荆。承恩半载连移节，入觐逾年两到京。敢谓识途询老马，生惭迁木类新莺。汉皋湘浦曾游地，此日重来倍眼明。
余性爱菊衙斋隙地皆种之并多栽盆盎以待花时玩赏比移官黔中犹携数种以来惟衙署近山闲庭褊小又为荒池所占余则枯竹数竿芜秽木石而已无地可艺菊也乃购瓦盆分植之惜其太少又于荒池种荷以补其缺今小叶如钱已浮水面徘徊吟望率成一章（清·孙玉庭）	茂叔莲花子猷竹，癖嗜由来性所独。高致更标栗里陶，寒香惟爱东篱菊。隐逸人对隐逸花，应知臭味相投速。嗟余远宦廿年强，老圃依然三径荒。移官到处求佳种，瓦缶竹篱绽晚霜。黔中道险不可致，犹携数本来殊方。衙斋苦嫌隙地少，小院西偏半池沼。几竿枯竹傍短墙，数武荒渠杂红蓼。莲香竹韵两虚无，芽分细雨及春杪。累累盆盎列前除，也待花时媚霜晓。况今废沼种新荷，小叶如钱已蘸波。窗前纵少娟娟净，雨后犹看苒苒多。香清六月及秋晚，毕竟餐英人意远。得气之秋我与同，非关有意师肥遁。时复小步向闲庭，四望云烟生绝巘。
