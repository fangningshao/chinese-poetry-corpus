秋（清·季步騧）　　五言律诗　押尤韵	万物皆欲静，节其繁与浮。枯藤悬败壁，野水打孤洲。竹座如僧对，家居似客游。重阳风雨近，老此一村秋。
闭户（清·季步騧）　　五言律诗　押侵韵	黄金闲不得，白发自然侵。机浅藏山固，交穷见道深。虽无投辖客，却遂著书心。惟与家童约，僧来月下吟。
秋晚饮钟五柳园林子孟限韵（清·季步騧）　　五言律诗　押虞韵	时事薄黄虞，糟丘聊与娱。秋花成密幄，夜席负高嵎。妄梦如惊柝，词名已滥竽。殷勤今夕酒，为尔滞行軥。
曩昔（清·季步騧）　　七言律诗　押先韵	痛饮豪吟怀曩昔，只今高兴总萧然。笙歌漫记欢娱处，朋好皆非少壮年。酒量浅于经旱濑，诗情疏似后秋蝉。抛书独向阶前立，闲看晴云荡碧天。
秋夜（清·季步騧）　　押阳韵	屋角隐晴月，雨叶含金光。空堂虚无人，蟋蟀鸣长廊。露草委砌乱，竹风虚檐凉。秋色已不浅，菊英犹未芳。美人惜时景，深夜徒慨慷。搔首久延伫，薄寒生衣裳。深意不可道，谁能慰中肠。安得骑黄鹄，相携游巫阳。
送戴知仲先生还休宁（清·季步騧）　　押屑韵	一种铸人心，殷勤忘耄耋。微言证未莹，乃作两乡别。秋花伴还辕，红叶缀山嵲。去来无心云，即境亦可悦。小子澹尘缘，游怀半生结。力耕待儿长，访道识英杰。追随白岳巅，茹芝玩松雪。
