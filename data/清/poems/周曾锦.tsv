渡黄河宿小驿（清·周曾锦）　　五言律诗　押歌韵	小驿三间屋，驱车薄暮过。低窗延落月，虚枕纳长河。轮铁消磨尽，囊金耗散多。西邻有豪客，轰饮杂酣歌。
金沧江崧阳耆旧集题词（清·周曾锦）	麦秀哀歌唱未终，又看箕域坏狂童。书囊剩有删诗笔，一卷东音当国风。铙歌笳拍慨当慷，乐府新声亦擅场。亡国不关词赋事，莫随众口病齐梁。
登军山用徐澹庐韵（清·周曾锦）	平生爱山游，腰脚不遑惜。朅来登车峰，一揽江天碧。山中猿与鹤，大半隶仙籍。老树拱揖人，飞花笑迎客。槛泉一何清，瀹茗吸云液。一坐憺忘归，千岩黯将夕。惊风振天末，落日逗云隙。回首望城闉，人间何役役。行当谢尘劳，归隐就泉石。君看冥冥鸿，没影寥天一。
