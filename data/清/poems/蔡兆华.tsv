和谢朓镜台（清·蔡兆华）　　五言律诗　押侵韵	宝台临净饰，一顾重千金。表里镂七宝，分明无两心。丹华灼烈烈，翠帐垂沈沈。芳袖幸时拂，应门重且深。
和鲍照咏燕（清·蔡兆华）　　五言律诗　押盐韵	对此归飞燕，佳人懒织缣。曲房搴锦帐，夕殿下珠帘。泛艳回烟翠，余花落镜奁。衔泥巢君屋，无故坐相嫌。
和沈约昭君词 其一（清·蔡兆华）　　五言律诗　押删韵	白云随旆色，秋月掩刀环。袅袅同宫女，盈盈一水间。怀春发下蔡，明旦入胡关。枥马悲羌吹，忧人不解颜。
和沈约昭君词 其二（清·蔡兆华）　　押庚韵	谁与丹青竞，误令妆不成。悲看蛱蝶粉，好作鹍鸡声。肃肃宵驾动，翻翻飞蓬征。欲传千里意，汉月照心明。
