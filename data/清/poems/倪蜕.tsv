兰州杂诗（清·倪蜕）　　五言律诗　押寒韵	振袖上皋兰，烟生闾井寒。山深连大漠，河急折回滩。人苦风沙老，魂惊行路难。陇头呜咽水，恻恻泪双弹。
晚归（清·倪蜕）　　五言律诗　押微韵	超忽平原路，萧萧向晚归。一星霞外出，双雉陇间飞。树乱村镫暗，风恬野烧微。钟声何处动，山霭远霏霏。
雨发榆城（清·倪蜕）	罗刹愚鬼夜努脚，血盆之口眼矐矐。掀起阴崖万斛云，不许苍山露林薄。苍山有神神瑟缩，洱海烟埋难索摸。邪龙肉翅横空飞，天半银沙雪花落。秋风萧萧鸡腷膊，金叶霜蹄会腾攫。珊鞭九节捶盲烟，直指昆仑破寥廓。罗刹对此不敢侮，狰面狞牙颜色阻。趻踔空山独自归，手扶髑髅泣风雨。
