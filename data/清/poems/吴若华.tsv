新磨古镜（清·吴若华）　　七言律诗　押庚韵	古镜朦胧减旧清，一朝磨洗倍晶莹。云开夜月秋毫见，雨过菱花色相明。阅世兴亡疑有眼，辨人好丑总无声。玉台妆罢时时拂，莫使浮尘又暗生。
留别淮阴道署（清·吴若华）　　七言绝句　押先韵	三载依依玉镜前，旧梳妆处最相怜。不知今后红窗里，又是何人点翠钿？
秋风（清·吴若华）　　七言绝句　押庚韵	满耳萧骚梦不成，残云凉月夜凄清。等闲吹落长林叶，杂入千家捣练声。
