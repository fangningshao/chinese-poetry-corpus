明妃冢（清·湛汎）　　七言律诗　押侵韵	空恃朱颜惜饼金，独留遗恨到于今。琵琶一曲和番泪，芳草千年望汉心。自是美人多命薄，非关天子不恩深。孤坟三尺丰碑在，环佩春风未易寻。
菊花（清·湛汎）　　七言律诗　押尤韵	萧疏几本是天留，洁白纯黄托地幽。种者自知甘苦味，赏心不作绮罗秋。一枝敢在霜前折，九日应从篱下收。我有孀慈今鹤发，年年益寿向伊谋。
题方可村先生梦游出塞图（清·湛汎）　　七言绝句　押微韵	短榻蕉窗绿影肥，凉云一枕梦依稀。班生未老庄生老，匹马沙场胡蝶飞。
舟中同秦西岩（清·湛汎）　　七言绝句　押庚韵	千里荆湘共此行，布帆风饱向南征。怜君亦是初为客，未惯江湖一片情。
