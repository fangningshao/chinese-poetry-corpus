李丈次青方伯乞山中紫薇花将去数本媵之以诗（清·余云焕）　　七言律诗　押鱼韵	紫薇花发绕吾庐，艳雪晴云拥上车。将去宛如新嫁女，到时应识旧中书。前身或者丝纶阁，夜梦因之水竹居。位置平泉庄上好，不教沦落在荒墟。
再抵成都（清·余云焕）　　七言律诗　押尤韵	筹边依旧上高楼，内地河山壮益州。酋长西来通职贡，大江东去扼咽喉。书生不作三刀梦，阃帅相持半壁秋。剑外烽烟沪海瘴，孤吟谁识杜陵愁。
归州（清·余云焕）　　七言绝句　押尤韵	万家砧响触羁愁，枕上滩声又换秋。绝好江村图画里，乱山斜照泊归州。
