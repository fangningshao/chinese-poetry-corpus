周晋琦约游狼山以脚弱不能应（清·金泽荣）　　五言律诗　押萧韵	万里江穷处，名山势特骄。天空僧影小，塔峻客魂摇。鬼误梅询足，虹无道士桥。望尘凝恨甚，况值月明宵。
追感（清·金泽荣）　　七言律诗　押灰韵	半夜狂风海上来，玄冬霹雳汉城摧。朝衣鬼泣嵇山血，犀甲天悭范蠡才。炉底死灰心共冷，天涯芳草首难回。兰成识字知何用，空赋江南一段哀。
