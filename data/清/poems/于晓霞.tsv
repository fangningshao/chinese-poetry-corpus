壶中天慢 秋夜悼蕴辉姊，用漱玉词韵（清·于晓霞）	闲庭人静听寒砧，一片绿窗深闭。雨滴芭蕉风撼竹，作出暮秋天气。橘绿橙黄，鲈肥蟹满，遥忆江乡味。故人何在，天涯有泪难寄。回首联袂西园，踏青斗草，曲栏杆同倚。杜宇声声惊客梦，往事蓦教唤起。玉笛慵吹，瑶琴罢抚，总是思君意。寸心千结，问君曾否知未。
菩萨蛮（清·于晓霞）	雨纤风软春将半。春愁空逐游丝乱。辜负踏青期。游踪因病稀。画梁双燕懒。花落闲庭晚。金鸭篆烟残。罗衣怯春寒。
水调歌头（清·于晓霞）	山色淡何处，都在渺茫中。白云千缕万缕，忽现又还封。如此风光休误，只合焚香煮茗，相对抚丝桐。古寺隐林杪，依约度疏钟。倚危栏，舒远目，意无穷。乱鸦阵阵归去，鸟道暗相通。岭畔丹枫落去，陌上绿杨调尽，晚节羡苍松。抚景一长啸，幽思付归鸿。
