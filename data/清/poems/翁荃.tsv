读武侯靖节合集（清·翁荃）	士生三代下，著书日纷纭。武侯与靖节，述作称完人。三聘出草庐，治国兼治军。灭贼志未遂，鞠躬竟忘身。彭泽归去来，耻为二姓臣。甘守西山节，荆轲愿空存。二公重志行，岂惟尚华文。隆中倘未出，悠然乐天真。柴桑苟任事，述祖抒忠纯。易地则皆然，孟子曾有云。吾生千载后，展卷如相亲。梦寤接古贤，心期共探论。还祈志颜尹，望古情弥敦。
田家诗拟陶（清·翁荃）	穷经一生事，老至强荷锄。先师鄙樊子，农圃谢不如。我胡忽改业，甘为小人徒。圭组岂不荣，日与倾危俱。黾勉食其力，一饱安有馀。魂梦无萦扰，日高起徐徐。床头清酒熟，聊以解辛劬。
