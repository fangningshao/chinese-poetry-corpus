游朱陵观（清·际𣉻）　　五言律诗　押支韵	洞天三十六，于此最称奇。高阁飞云入，断桥流水澌。鸟鸣谈道处，花落炼丹池。仙去多遗迹，低徊动感思。
咏新竹（清·际𣉻）　　七言绝句　押陌韵	此君志欲擎天碧，耸出云头高百尺。只恐年深化作龙，一朝飞去不留迹。
庭芳同学受法诗以寄之（清·际𣉻）　　七言绝句　押阳韵	自从合派泉边别，地北天南各一方。仍向龙须同法乳，新诗特寄两三行。
重游回澜寺（清·际𣉻）　　七言绝句　押尤韵	百里支筇再到游，诗人元自爱探幽。不须买得村头酒，醉杀满庭黄叶秋。
