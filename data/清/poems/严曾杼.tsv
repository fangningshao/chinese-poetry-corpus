诉衷情第三体 苦雨（清·严曾杼）	风欺雨妒恨无情。摧折满园春。花几度，最销魂。愁人梦里听。好月似高吟。恁难寻。欲借花痕寄远心。不胜簪。
诉衷情第二体 和夏（清·严曾杼）	碧纱窗外绿荫浓。倦思忽朦胧。听黄鹂，骂东风。似与我愁同。伴药裹，三春去，恨如丛。几回顾望，举首殷勤，上祷天公。
浣溪沙 清明（清·严曾杼）	轻风弄柳清明节。凭栏蓦地愁如织。无端留得经年疾。自是君心解怜惜，愁怀万种还休歇。孩提解语殷勤说。
临江仙第二体 朝雨（清·严曾杼）	霂霢窗西雨似丝。潇疏风透帏时。妆台临镜起梳迟。回身自叹，瘦影觉难支。未必工诗偏耐病，终朝闲数花丝。生憎落纸即愁思。花笺高阁，万事不如痴。
小重山 暮春（清·严曾杼）	开尽蔷薇春已休。几颗青杏子，缀枝头。闲庭柳影漾苔柔。莺语老，紫燕掠帘钩。独立向高楼。迷离烟雨外，簇云浮。炉灰强拨坐忘忧。还对画，山水自悠悠。
忆秦娥（清·严曾杼）	春风急。春花寥落春禽涩。春禽涩。低呼轻唤，如诉如泣。春云郁郁飞春雪。春闺寂寂春愁切。春愁切。几多心事，欲陈难说。
忆秦娥（清·严曾杼）	春薄劣。春光嫌得春心折。春心折。滑莺惊梦，梨花睡怯。春魂黯黯潜消别，春波渺渺吹鱼贴。吹鱼贴。一行书寄，千行泪血。
