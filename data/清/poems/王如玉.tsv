登景州塔（清·王如玉）	塔势摩苍穹，磴道森十丈。香界涌青莲，孤茎拔群象。朅来振衣登，身出飞鸟上。牖户搜玲珑，俯仰极苍莽。燕南赵北际，气雄非一状。城郭带烟雾，郁葱皆北向。阊阖转句陈，排空詄荡荡。愿为黄鹄举，超然谢尘鞅。
与张云汀论汉隶（清·王如玉）	苦悬光和不可见，郭泰夏承为鲁赝。隶体纷纷惑汉唐，几人曾识庐山面。剪秃兔毫状剥蚀，古拙苍奇自惊炫。盟津谷口竹垞翁，意态有余非杜撰。痴儿拾得半段枪，跨上疲驴学桃战。一字人夸过百金，谬种流传方炽扇。当年宣庙古碑存，五凤一砖枝玉片。乙瑛韩敕史晨铭，孔宙彪褒泉侯羡。龙拿虎攫势蜿蜒，利刃铦锋侔戟剑。其中梁鹄事宏整，体格严棱汉法变。外此迁①仁韩固郑峻鲁荣武，晚出曹全最完善。又有当涂大飨文，三绝之名称受禅。两朝碑版照千春，垂璧竟同燕石贱。无人心手竞追模，可惜琳琅散雷电。银钩金薤掩神明，美女时花工婉变。我生嗜好在金石，贪若贾胡百货炫。安能盛业继鸿都，永兴斯文留一线。
题双梧（清·王如玉）	碧梧两株如碧玉，风动广庭秋簌簌。琤然一夜打窗纱，何处清商奏琴筑。佳人坐树弄冰丝，凉月如钩照画眉。深深谱出鸾凰调，露白云轻夜半时。
