夔门晚泊（清·邵墩）　　七言律诗　押元韵	鱼浦雄关势远吞，左连巴僰石湘沅。波涛不泄窥吴恨，云雨谁伸梦楚冤。阵列龙蛇图上见，石成象马峡前蹲。欲寻老杜题诗处，日落烟寒野色昏。
游翠屏山志感（清·邵墩）　　押遇韵	天匠铸山骨，如龙蜿蜒附。群峰触类长，屈指难悉数。四围作屏翰，一线斜通路。蹑磴上烟丛，林莽曲回互。圣泉沁心脾，岚翠黏衣屦。名区得名人，岩石乃成趣。溯昔有宋时，先世曾此住。窝仍安乐名，疑有鬼神护。渺矣人风遥，忽焉佛日度。贝梵及钟鱼，历朝朝暮暮。甘棠剪且伐，谁为美嘉树。祠宇家无哗，谁为奉香炷。生前磊落者，定无毫发忤。释耶与老耶，初不碍儒素。不同归幻尘，孰似此侨寓。当共青山色，今古长如故。
顾州司马招游蟠龙洞（清·邵墩）　　押屑韵	众峰环一峰，地轴高屹𡿖。古洞豁云根，深邃凹无凸。洞门荫老松，惜哉一已缺。拈花微笑人，妙相左右列。正中钟乳悬，有若广长舌。神仙龛尚存，于兹传丹诀。少进径盘纡，前途黑于铁。旷如复奥如，何年鬼工设。我相与人相，浑不辨一切。投炬照光明，多取防扑灭。著脚滑滑泥，彳亍行不辍。石骨冰人寒，顿消五情热。终古閟日光，两柱相蟠结。众濑束盈坎，神瀵喷如雪。渟作万丈湫，蛟龙以为穴。祷雨雨即施，吾闻诸乡耋。逦迤出幽崖，碑苔频剔抉。司马诗法严，赋景叹超绝。一一鹤声飞，句好我未窃。
