灞桥（清·陈豫朋）　　七言绝句　押萧韵	草碧云疏浪影摇，水烟初敛涨痕消。断肠桥畔天涯路，愁杀青青杨柳条。
矾曲至横丹乡道上（清·陈豫朋）　　押翰韵	晓出文州门，幽景恣清玩。鱼鸟无嫌猜，花竹缛烂灿。行来矾曲东，危境耳目换。山势惊嶙嶒，江流俯瀰漫。嵚岑孤径垂，欹窄不容䡬。小舆费挽曳，长绳虑中断。移趾膝拄胸，束缚衣过骭。夹磴百层萝，挺霄千尺干。魄动怯虚崖，力穷羡飞翰。直上艰萦盘，厥下杳涯岸。独憩苔石颠，坐久心愈惮。吁嗟日将晡，峨峨始及半。
北平射虎歌（清·陈豫朋）	秋风削耳塞草枯，将军夜持金仆姑。一发辄殪双于菟，金石既贯精诚符。再发不入理岂诬，有心求合翻成愚。汉军数出击匈奴，大宛苜蓿饲名驹。将军志欲封狼胥，前茅后出迷道途。七十余战血模糊，数奇不赏徒区区。人事翻覆如辘轳，白云苍狗变须臾。君不见邵平罢相还独居，种瓜自荷青门锄。
寒食还近筠连（清·陈豫朋）	远役罗施国，山程匝月余。去原同海角，归亦渺天涯。白板双书笈，青油一幰车。新烟林薄外，开遍刺桐花。
