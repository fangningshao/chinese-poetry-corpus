水吉舟中同李竹西长芭彭陶暇守岁（清·许珌）　　五言律诗　押歌韵	中原犹未达，一月在风波。晚泊人烟少，残年贼骑多。客心依古堠，春色到寒蓑。蛮地填兵甲，何时缚尉佗。
浙江（清·许珌）　　五言律诗　押真韵	浮生尚飘泊，又作渡江人。战守留残垒，经过属暮春。湖声犹向越，海色更通闽。不见任公子，苍茫望古津。
吴门听歌（清·许珌）　　五言律诗　押支韵	如怜行路客，莫唱《竹枝词》。柳暗梁生冢，花深伍相祠。迎春歌扇急，落月舞花迟。无那弹《天宝》，临风起暮思。
留别鹰垂次来韵（清·许珌）　　七言律诗　押侵韵	朝来放弃罢高吟，老大徒羞华发侵。狗监已多妨荐语，龙门真有倦游心。秋风玉箸空关塞，落日金台自古今。明发别君转惆怅，不知何处更招寻。
河上寄韩固庵（清·许珌）　　七言律诗　押尤韵	十年复向帝京游，寥落金门索米秋。西掖名花供判事，北陵荒草对含愁。客心远泊乌龙水，官火闲吟丹凤楼。诗赋似君真绝少，才人自古重秦州。
河上寄施愚山（清·许珌）　　七言律诗　押歌韵	仟郎大雅振鸣珂，此日相思下浊河。乘传才名天下少，惊人诗赋粤中多。孤舟野火吟鹦鹉，古戍寒刁散骆驼。不尽萧骚芦荻月，欲乘秋色敬亭过。
钟山诗次杜于皇韵（清·许珌）　　七言律诗　押齐韵	孝陵陵上草萋萋，日落江南杜宇啼。金瓦久经麋鹿窜，玉环空锁凤凰栖。青氛大地归科斗，紫气中天散鼓鼙。一自尊灵兹永蛰，才非曹植敢重题。
访王贻上于慈仁寺双松下同作（清·许珌）	骑马横过五都市，独数中原问王子。才闻近自泰山来，置身却在双松里。入门拔地摇穹苍，老树盘根浑四旁。白日蔽亏郁萧莽，樛枝拂拂栖凤凰。世间灵物忌孤美，此松殊有相连理。青铜降粒神仙家，黑铁修鳞帝王里。银栏绣砌徒岧峣，六月高寒气弗骄。科头其下吾与尔，摩崖索碣寻前朝。长啸悠悠自千古，虚坛忽听生雷雨。月石风泉迥绝尘，如入灵源不知处。因之雅欲游山东，齐州九点摩秦封。尔归岱侧吾闽海，明年野夫来看松。
