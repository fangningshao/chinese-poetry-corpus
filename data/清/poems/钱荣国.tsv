幼陶贤倩示我近作，俱集渊明成句，运古如己出，诗以纪之（清·钱荣国）　　五言律诗　押删韵	不是陶彭泽，疑师李义山。诗成工獭祭，词妙入龙矕。典窜尧连舜，香熏马与班。居官能及此，想见讼庭閒。
题徐吉云军门玉照（清·钱荣国）　　七言律诗　押文韵	赭寇南来世乱纷，天生将种出从军。借才异地逢真赏，杀敌同心建巨勋①。劲服短装朝奋武，轻裘缓带夜论文。方今圣主忧危甚，矍铄如公望正殷。
再呈徐吉云军门二首（清·钱荣国）　　七言律诗　押东韵	将军孝行化为忠，少壮从戎气象雄。偶遇钟期奏流水，遂师宗悫禦长风。双眸虎盼威强敌，全体鳞伤著异功。此日江滨资坐镇，生民亿万仗帡幪。
送刘谦山邑尊去任（清·钱荣国）	三十年来令八九，公令我邑时特久。心劳抚字拙催科，乐只君子民父母。第一宽大培心田，公庭挞罚挥蒲鞭。以静以慎决疑狱，如拨云雾窥青天。案牍馀閒喜接士，接士讵真无臧否。尊贤容众矜不能，度似春风心似水。矜恤善政尤乐为，廉泉大沛甘如饴。债台高筑曾莫惜，道是职分吾无辞。宰县才长更忧国，外侮内讧患不测。当倭未与中议和，江海咽喉防务亟。军书旁午县中过，人心恇扰末如何。惟公好整好以暇，安置妥贴平不颇（借用成句）。民教原来似冰炭，宵小抵隙成巨案。我公调护多苦心，不惜俸钱赔万贯。呜呼人心日下如江河，如此良吏今岂多。忽闻福星照旁邑，去思碑石空搓摩。鲰生课徒日闭户，非公不至师子羽。下风仰望德政多，赋诗敢附理县谱。
