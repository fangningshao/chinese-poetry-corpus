汉阳渡口作（明末清初·韩纯玉）　　五言律诗　押东韵	汉阳窥鄂渚，夹岸走长虹。小艇双飞燕，中流五两风。一江分二郡，三国斗群雄。多少兴亡事，销沉向此中①。
玄墓山遇明孝廉徐昭法即别怆然有怀（明末清初·韩纯玉）　　七言律诗　押侵韵	邂逅逢君泪满襟，殷勤重话岁寒心。还元阁上秋风急，尹树堂前暮色侵。初服不随沧海变，高情长与白云深。暂时把臂还成别，欲访幽栖何处寻①？
题李营丘风雪运粮图（明末清初·韩纯玉）	自古尝称蜀道难，百步九折萦岩峦。何况严冬深雪里，寒氛晻霭逾千盘。前峰崒嵂矗天起，后峰连绵势未已。猿猱不度鸟不啼，悬崖无根谷无底。峨眉剑阁云万重，扪参历井摩苍穹。蛟龙蟠孥古木偃，螮蝀卼臲飞梁通。此时何处来徒众，运粮千里挽输重。仆夫股栗泥没胫，车轮欲摧马蹄冻。谁能画者李营丘，秋毫细晰天为愁。心神自与元气合，笔力直与造化侔。营丘本属唐宗系，邦家正值凌夷际。隆准王孙泣路隅，纥干冻雀遥飞去。天宝以降传乾符，车驾几度留成都。汉阴馈饷骡背负，百官始得充朝哺。蜀道之难难若此，危途数困唐天子。当时写此非偶然，后来题者赵承旨。承旨亦是宋天潢，笔墨神妙真相当。徘徊叹赏最珍惜，似因弱宋悲残唐。唐郊宋社久荆杞，又曾再阅沧桑矣。书画还从世上传，乾坤旧事随流水。此卷经今八百年，卷中陵谷犹未迁。收藏印记亦屡易，令人对此情惘然。君不见自有书契来，陈迹悠悠皆可睹。空将哀乐感兴亡，凭吊环州一抔土。呜呼岂必王孙心独苦①！
虞美人（明末清初·韩纯玉）	一帘花影春风夜，月到蔷薇架。绮疏一半晚犹开，只为画梁双燕、未归来。挑灯约莫黄昏过，犹自薰香坐。星河耿耿傍阑干。留取小窗相对、晚妆残。
浣溪沙（明末清初·韩纯玉）	手卷虾须上玉钩，疏疏急雨下梧楸。韶光生怕付东流。红叶窗中无俗事，白云乡里有温柔。好留双鬓莫教秋。
菩萨蛮 夏日访潘子见归舟作（明末清初·韩纯玉）	夹山一带山平远，湘溪问字归家晚。荷气晚来多，斜阳雨半蓑。吾生何所寄，泛宅浮家去。苕水碧于天，孤舟独往还。
清平乐（明末清初·韩纯玉）	春来消息，早过三之一。乍暖余寒无气力，二十四番风急。日长花事相宜，只愁开到荼蘼。偶向晴窗弄墨，拈诗又是无题。
小重山 和稼轩韵（明末清初·韩纯玉）	万顷玻璃水接空，雨蓑烟笠下、一渔翁。荷香断续柳西东，秋光好、两岸插芙蓉。十里水晶宫，有时随浪去、笑儿童。三秋几阵鲤鱼风，斜阳外、沉醉荻花中。
江城子（明末清初·韩纯玉）	眉峰烟锁未分明，过秦青，恨零星。一树樱桃、微雨梦难醒。月在当头杯在手，愁似海，总填平。春宵三五好心情，绕红亭，笑声盈。促席传觞、倚醉听搊筝。嫌煞铜壶银漏短，香灺烬，烛花横。
