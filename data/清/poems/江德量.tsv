奉题时帆先生溪桥诗思图用覃溪师韵（清·江德量）　　五言律诗　押侵韵	水流云在意，同此证初心。选石坐春昼，惜芳穿故林。别惊诗力健，豪忘酒杯深。得句时还读，琅琅和素琴。
金陵六佳园（清·江德量）　　七言律诗　押真韵	中山池馆碧溪滨，乔木荒凉迹就湮。朱爵已迷巢燕宅，青门并少种瓜人。祇余苔藓滋三径，大半楼台属四邻。更上危亭看落照，钟山东麓锁烟榛。
题黄山始信峰丽田老人琴台（清·江德量）	世间奇境乃有此，云海涛头一峰峙。高削千仞中忽分，隔断尘迹三万里。奥府天开清净门，危桥支石惊心魂。是中止可住仙佛，云连雾断愁猱猿。松花香覆石屏护，翠微深处清音度。空山无人云乱飞，寂寂禅琴几朝暮。君不见，上方僧，倚筇瘦影临青冥。又不见，寒江子，断墨何年蚀风雨。定空禅室独坐处，静与琴台共千古。
