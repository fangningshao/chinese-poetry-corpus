读史 其四（清·沈启震）　　五言排律　押纸韵	长卿负奇才，穷困去乡里。邑宰缪相重，富人心窃鄙。闺房有特识，夜奔不为耻。奏赋长杨宫，卖酒临邛市。生平可不恨，乃得两知己。文君一佳人，武帝一天子。
读史（清·沈启震）	周室既播迁，礼教久不闻。迨至战国时，一世无人伦。食子何太忍，杀妻殊寡恩。复有苏季子，归来骄其亲。但知图富贵，天性谁复存。所以鲁仲连，高蹈东海滨。
