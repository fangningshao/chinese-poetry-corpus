晓行（清·彭慰高）　　七言律诗　押元韵	突兀棕榈抱一村，清溪几曲野泉吞。石梁风定鱼窥网，山径人稀鹿打门。不尽秋光催短鬓，无多暖意送朝暾。篝车陇畔闻香稻，馌饷儿童笑语温。
蒲庵观荷赠张东亭（清·彭慰高）　　七言律诗　押庚韵	高柳疏蝉雨后声，槿篱门掩小舟横。残荷半亩鼻功德，止水一奁心太平。绛雪山中参道味，白云槛外悟浮生。祇愁里闬形憔悴，饥溺何人共此情。
登蓬莱阁（清·彭慰高）　　七言律诗　押寒韵	崚嶒杰阁倚晴峦，人在蓬莱眼界宽。沧海无波有龙卧，危栏落日见雕盘。天开屏障千峰秀，地绕松篁六月寒。纵目难忘生聚计，炊烟万灶起林端。
来鹤小憩（清·彭慰高）　　押纸韵	看山不陟山，适兴随所止。投筇叩兰若，曲径平于砥。老僧引我行，幽鸟惊人起。湿翠滴松下，飞泉喧竹里。瓯凝薇露香，檐覆藤花紫。枯坐学禅定，澄心观物理。夕梵一声钟，归路渺烟水。
天竺寺（清·彭慰高）	出郭晓山横，沙堤骋游骑。晴曦漾湖绿，高柳入天翠。残荷两三柄，犹覆沙鸥睡。隔岭闻疏钟，丛篁抱古寺。游心千佛场，拾级三摩地。石屋梦泉声，香厨新笋味。何当此息机，萧然屏尘累。
