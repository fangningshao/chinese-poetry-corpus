未归（清·周鼎枢）　　七言律诗　押真韵	杨柳陂头日问津，萧然犹是未归身。愁中诗句真佳友，客里青毡似故人。时务策成安命薄，绝交书至悟家贫。白沙翠竹秋江路，思得渔童捧钓纶。
烂柯山（清·周鼎枢）	石梁横亘如长虹，青芝白石披蒙茸。不知何年策尔五丁力，天惊石破悬玲珑。我来山中秋已杪，山前木落秃如扫。不见当年伐木人，空余断碣横秋草。盘盘一径入空青，欲散不散烟冥冥。日月雷雨走其下，龙归时复闻膻腥。俯视鳞鳞见城郭，旷哉天地何寥廓。仙子樵人虽不存，已觉胸中去黏缚。吁嗟乎，神仙之说亦太奇，残星半局沧桑移。摩挲石枰三太息，松风浩浩云霏霏。
