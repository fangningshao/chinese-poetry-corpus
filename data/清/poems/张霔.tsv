晤赠姜西溟（清·张霔）　　五言律诗　押灰韵	直道存先辈，真堪作史才。北门艰一晤，东海喜重来。心事春云散，声华晚菊开。高歌人莫测，呼我上繁台。
泛溪（清·张霔）　　五言律诗　押尤韵	日落村边路，风凉溪上舟。居人多草食，钓叟几羊裘。一叶平生志，空江五月秋。客星今寂寞，烟永共谁游。
春日杂诗（清·张霔）　　五言律诗　押真韵	岁岁东海上，残春始见春。间吟梦草句，老作看花人。风雨三沽水，轮蹄十丈尘。槎飞仙岛近，不问五陵津。
抱瓮园偕龙东溟李霖臣孙君选王野鹤作残春诗值马大龛自都至（清·张霔）　　七言律诗　押先韵	几坐津头春水船，滔滔流水暮春天。偶逢京国飘蓬客，话到山人种杏田。积雨半庭双海鹤，浮云千里一风鸢。神仙富贵都休问，且醉桃花酒瓮边。
古相思辞（清·张霔）	郎是天上云，随风东西南北游。妾是杯中水，泻地东西南北流。云游去作何方雨，水流但湿庭下土。土生相思草，恨郎归不早。雨湿合欢花，忘妾独在家。
