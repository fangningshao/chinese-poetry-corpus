暮归僧寺和潘九仪韵（清·陶元淳）　　五言律诗　押微韵	暝色城先到，人声野更稀。山深难得月，水暗欲溅衣。魑魅憎人过，虫沙得地飞。迷途知未远，钟起唤君归。
臬司刘公枉书惠存诗以志感（清·陶元淳）　　七言律诗　押灰韵	一官万里尹蒿莱，几个生前归去来？况复劳心阳子拙，敢云流涕贾生才。晛消瘴雾千山净，春到蛮花满地开。从此不愁风土异，生还终望我公哀①。
和唐张谓韵二首（清·陶元淳）　　七言律诗　押寒韵	道路非难作吏难，一洲鳌背立郊坛。人言琼管曾开府，我道囚山合挂冠。万里亲知春梦断，一生事业暮潮寒。新恩已是投荒处，却望新恩福地看。
