和答毛汝亭（清·余廷灿）　　七言律诗　押元韵	难脱陈言强自敦，规摹徒愧饰轮辕。六经文字沈吟老，五岳峰峦想像尊。共笑草玄归酱瓿，忽歌《雪白》到柴门。与君臭味苔岑合，尊酒还期一细论。
合江亭月夜（清·余廷灿）　　押卦韵	绿净月高炯，一碧不可界。空阔危矶，瞪瞰忘欠噫。矶影入双流，吞吐势欲嘬。波纹复牵挽，风簸如罥絓。尚恐钓鳌者，一举乘其懈。心口敕六丁，守护严藩砦。吁嗟何太痴，天与设幽怪。讵比荆关图，十日五日画。宵分绝声影，衣润浥沆瀣。傲兀坐青空，俯仰发长喟。
怡亲王画荷为谭古夔题（清·余廷灿）	琉璃万顷堆镜湖，红云十丈水面铺。翻影浓绿上衣裾，妙香鼻观生模糊。贤哉河闲插架书，余事拈笔写芙蕖。君从何处得此本，费我展画典衣沽。是时蝇虻皆侧翅，清飙瑟瑟含空虚。想当槃礴欲施手，坐对弱水之瀛壶。乾坤清气入毫楮，玉井移根烂萼趺。如船之藕疑有无，安得片雪沈疴苏。火急觅句还君图，好景一失追难摹。
彭翁义庵三修漉江桥为作山木吟（清·余廷灿）　　押尤韵	轮囷大木宿瘿瘤，虫蛰蚁斗困渠酋。一日出谷回万牛，不向华屋供雕锼。愿化长虹当巨舟，雷火摧烧落泡沤。忽然傲睨蛟鼍游，行人病涉叹曷瘳。又见撑枝古渡头，斩新铁干接𧍘蟉。明年大水水横流，木化为蛟为蟠虬。一朝水退不可求，依然青铜水面浮。世上乃有掀髯叟，三散黄金名亦收，何为障簏营菟裘。
