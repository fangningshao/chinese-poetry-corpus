暮抵蒲城望余雪（清·董文骥）　　五言律诗　押寒韵	秦山雪后看，余雪半峰寒。马色斜阳尽，车声古道乾。金城悲麦秀，玉殿想云端。暮鸟归飞急，王程尚未安。
三月廿二日汾阳道上见梨花折得一枝口号（清·董文骥）　　七言律诗　押支韵	东风远到晋山迟，三月梨花始放时。雨里粉痕殊郑重，月中空色共迷离。待人雪夜寒无粟，骑马平明淡扫眉。九十春光故园外，乡心客眼寄琼枝。
和吴学士梅村送王元照（清·董文骥）　　七言绝句　押元韵	故国重来客蓟门，宣和遗迹一无存。白头只索《丹青引》，文彩风流旧子孙。
骊山温泉（清·董文骥）　　七言绝句　押支韵	山上千门山下池，玉环何处洗奚儿。野人分得温泉水，菜甲红于锦荔枝。
故关（清·董文骥）　　押删韵	神都西北界，天险设故关。连山千里来，微径线缕间。断崖刺天仄，金城本堑山。崇墉冠其缺，雉堞纷回环。入谷骑拥塞，缘云鸟飞还。一夫荷长戟，百万未敢攀。白梃昔奋呼，来去无险艰。防虞此何及，守在羌与蛮。
缘无定河行（清·董文骥）　　押纸韵	昔闻无定河，远使河之涘。源自大荒来，浊浪吼千里。奔流何湍悍，颓沙性善徙。地是古战场，四顾悲曷已。其窟涨征魂，貂锦三千死。时清无战骨，水寒终北鄙。磨刀刀未莹，饮马马不喜。一望塞垣深，九月边风起。归渡会冰坚，悲哉宦游子。北首溯河源，怨此南流水。
题长平驿壁（清·董文骥）	上党南来狼孟城，连山地险不利兵。鼠斗穴中勇者胜，父书能读徒空名。赵王何愚赵人哭，国中壮士尽长平。土花血碧拾金戟，战场处处今人耕。已降杀尽为鬼雄，前有锐头后重瞳。杜邮之土乌江水，剑且赐兮船自舣，六十万人含笑死。
北邙山（清·董文骥）　　押先韵	陟彼北邙山，累累满昔贤。松柏摧为薪，原陵犁为田。石马卧秋草，玉鱼出下泉。而况洛城内，歌舞化寒烟。燕赵有佳人，蓬莱有神仙。一笑轻千金，一丸驻万年。
