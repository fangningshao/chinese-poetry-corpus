寿刘缄三座师（有铭）七秩（清·章型）　　七言律诗　押阳韵	绣衣曾染禦炉香，玉尺频承黼座光。风宪一官依北阙，文星三度照南方。尚书望重司喉舌，宗匠才高备栋梁。小草幸蒙亲手植，愿随莱綵晋霞觞。
江都胡琯卿明经（述绶）七十（清·章型）　　七言律诗　押支韵	精神矍铄古须眉，介寿逢君七秩时。幸与德邻频问字，愧无仪献且陈诗。门多立雪传元箸，座设扶风拥绛帷。更羡耄年真乐事，崭然头角四孙枝。
刀鱼（清·章型）　　七言绝句　押东韵	赤壁当年遇好风，沈枪折戟水流红。至今幻作银刀状，不在江东便汉东。
闻蜩（清·章型）　　七言绝句	绿阴清昼掩柴扉，鸦鹊投林蝶绕帷。惟有鸣蜩最奇绝，声声犹似唤杨妃。
和海门俞雅平太守枯梅复生诗（清·章型）	君不见昆崙离海一万里，龙门喷箭波涛起。西来东去刻不停，逝者如斯而已矣。又不见尧舜至今四千年，古人觌面无一焉。秦皇汉武死不悟，空教方士求神仙。荣枯自昔有成例，轩岐束手亦无计。何由草木得长生，寿与鼎彝同不敝。上苍破格施殊恩，佳卉特因良吏存。廉泉一勺灌墙角，居然能返梅花魂。君家本住西湖侧，管领孤山早春色。月明雪积鹤飞来，彷佛逋仙古风格。顷因襄校招我前，枯梅著华华万千。定有元宰起髦俊，似此祥瑞岂偶然。太守循良民社福，春风披拂狮山角。勿剪群歌召伯棠，复生又是蔡公竹。
玉钩斜（清·章型）	虹桥偃卧流泉咽，鬼唱秋坟燐染（一作闪）碧。冷露蘼芜锁暗香，荒蛩啼碎三更月。明月无情漾浅沙，半弯弓影玉钩斜。断肠寸寸红心草，逝魄星星①绛树花。春风一度迷楼晓，乌铜屏外笼娇鸟。湖上歌姬粉黛香，镜中天子头颅好。芙蓉憔悴怕经霜，泪墨丝丝剩锦囊。薄命红颜千古恨，一抔黄土掩华妆。至今风雨雷塘夕，白杨萧瑟垂荒陌。双双金盌化鸳鸯，片片罗裙飞蛱蝶。君王遗垄委蒿莱，文狸夜泣吴公台。萤火几星依翠瓦，美人魂魄盍归来。
刀鱼（清·章型）	君不闻周郎一炬烧赤壁，火箭星流轰霹雳。老龙铲甲蚌剖珠，长江万里埋锋镝。又不见允文采石鏖西风，血光溅碧浪花红。白刃狂飞千片雪，金人魄落洪涛中。铁性铮铮死不朽，折戟沈沙破浪走。水晶宫碎冯夷逃，一声怒作鲸鲵吼。刀刀叱化为银鳞，桃花流水江南春。疑是龙光射牛斗，干将跃入延平津。山经尔雅文非阙，鱴刀鲚鱼名号别。卖鲈红树待三秋，穿鳜绿杨刚二月。诗人格物每好奇，戏为食谱析其疑。天公造劫难收烬，输与老饕快朵颐。
