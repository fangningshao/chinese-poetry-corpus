野望（清·杨兴植）　　五言律诗　押微韵	寒绿远霏霏，春城花事稀。雪消江水阔，日出峤烟微。小舫临岩渡，雏禽趁母飞。荒郊游屐少，人面已全非。
望华岳（清·杨兴植）	崎岖越雄关，振策及清晓。遥天翠巘横，巑岏入云表。停车问居人，指点巉崖巧。四方类削瓜，三峰如卓纛。明星插汉高，玉女缀日小。巍巍白帝宫，苍龙道。磊砢不尽泄，突兀殊未了。元气所郁盘，金精盛环绕。平生好奇伟，山水足登眺。何期燕台客，复遣吟西颢。将寻卫叔卿，或觅希夷老。深参出世心，庶缓愁肠扰。
宜沟驿纪事（清·杨兴植）	漳水之南宜沟驿，野潦纵横古道失。太行风雨从西来，势如万马冲缰逸。我车纵辔越平冈，斗逢山涨来汪洋。仆夫不幸入坎窞，马蹶车翻水入箱。电光{上八下几右王}磹雹珠落，人影何殊雨淋鹤。后车冒雨至仓皇，始附前轩觅栖泊。行囊检点杂泥涂，且趁烈日铺阶除。破帽敝裘俱被毁，残书秃管亦遭污。吁嗟乎，紫绶金章不可得，玉轴牙签购无力，区区箧笥岂逾分，忍使书生削行色。人生忧患来无端，得马亡羊事渺漫。当前有酒须痛饮，幸勿悲歌《行路难》。
