游浯溪（清·徐仁铸）　　五言律诗　押阳韵	路转云深处，荒台枕碧湘。江山开百粤，文字属中唐。影落斜阳紫，名题卧石苍。风流呼漱玉，提笔妙能狂。
送言謇伯之天津（清·徐仁铸）	潞河水程安且娱，盘旋直到丁字沽。却舍双轮曳双桨，歌诗不歌余马瘏。言子觥觥世文学，能为汉赋摧吴歈。春风原草出佳句，才名英绝传皇都。金台骏骨已不朽，上客珠履争迎趋。析津形势控南北，黄河万里此尾闾。方今金瓯无点缺，谁令堂闼来貙貐。宗生乘风范揽辔，斯志颇志常人殊。虫鱼釽析小言耳，彼哉沟瞀而拘迂。我生心力百无赖，有书废读冠则儒。坐看鹒蟀似流电，安有远志殚八区。以我方君何所似，强者齐楚，弱者犹曹邾。祇馀结习未全汰，别无美谥惟至愚。临歧一语重诿諈，君应诺我勿嗫嚅。水西庄畔脱经过，尚闻八卷题襟韵事无？
述怀（清·徐仁铸）	颇志万方略，而抱千古悲。凝情叩丹府，俯仰将安为？江湖摇落处，詄荡高莫窥。堕地得此生，追怀涕如縻。欲从世尊法，解释诸苦危。一发钧所系，片云雨之基。悠悠尘世名，耿耿罔极思。歌成孰告哀，中夜三歔欷。
