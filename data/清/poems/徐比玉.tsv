沁园春 寿张婉紃夫人（清·徐比玉）	萸佩凝香，菊屏呈艳，秋光正妍。喜琼苏刚熟，冰桃堪蔫，欢联雁序，会集群仙。剪烛论文，拈针绣佛，煮茗常烹第二泉。开兰阁，看添寿海鹤，争舞阶前。龙涎篆袅炉烟。更灯爇、长明照绮筵。羡诗探六义，家传风雅，书娴八法，学绍渊源。吃露餐霞，吟风啸月，涤尽尘心隐绿天。倾心听，听琅璈竞奏，写遍红笺。
