拟黄山谷书磨崖碑后用元韵（清·魏履礽）	金石歌咏传浯溪，鸿文雕镂书之碑。雨淋日炙字不灭，悬崖石古藤盘丝。明皇无语贵妃笑，国忠作相胡作儿。大驾南巡百官走，宫庙已墟乌欲栖。太子即位继大统，杀贼誓众臣能为。独立一呼枭獍窜，疾雷百里驰王师。天将昌唐李郭出，宇宙吴吐虹蜺挥。受俘策马献天子，宗社重擎安不危。上皇归来嗣皇喜，中兴载咏常武诗。臣结稽首颂圣武，丰碑斗字镌其词。穿凿洪濛走风雨，日月焜耀相追随。我今对此不能去，隔林遥听鸣禽悲。
