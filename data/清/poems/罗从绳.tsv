过逸龙庵采椿叶（清·罗从绳）	夕照敛春山，众鸟啼春暮。散襟步清溪，幽思将谁诉。溪曲出钟声，行到鸣钟处。钟静佛无言，清香在高树。攀条采其荣，氤氲满归路。此日良已足，春风任来去。
溪游（清·罗从绳）　　押庚韵	孟冬刈稻了，原野尚幽清。偶然成独往，遂惬山水情。行行不觉远，隐隐闻溪声。石发拖秀茜，潭影涵空明。爰憩石磴上，于以濯尘缨。逝水去不返，岁暮将何成。
