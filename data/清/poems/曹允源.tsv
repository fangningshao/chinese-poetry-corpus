宿富庄驿（清·曹允源）　　七言律诗　押青韵	树里村墟火几星，炊烟漠漠起岩扃。暮程车马催人歇，贫女琵琶絮客听。墙外漏敲孤月落，灯边梦绕万山青。早眠为怕宵征苦，袱被蒙头唤不醒。
秋夜有怀徐侣樵上舍（清·曹允源）　　七言律诗　押阳韵	寓言十九演蒙庄，键户紬书鬓未苍。汀雁声寒沈远角，莎蛩语涩咽新霜。荣枯世事云千叠，缭乱秋怀叶半床。何日隆中起高卧，手提长剑扫天狼。
舟发滁州（清·曹允源）　　七言绝句　押尤韵	青山如黛水如油，三日阴霾一日收。风色满林摇客思，万蝉声里过扁舟。
