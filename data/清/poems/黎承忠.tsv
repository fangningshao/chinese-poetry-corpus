初见燕（清·黎承忠）　　五言律诗　押微韵	兵甲三春满，经年海上归。未依新画栋，还认旧柴扉。雨细窥帘入，泥融掠水飞。营巢吾愧汝，飘泊寸心违。
大梁杂感（清·黎承忠）　　五言律诗　押文韵	孤塔平悬郭，危楼上切云。谁过朱亥市，复祀信陵君。北檄传鸡羽，南天阻雁群。杞忧吾曷敢，时事未应闻。
九日偕虞裳登吹台（清·黎承忠）　　七言律诗　押灰韵	岳气河声接槛来，遥凭秋色一衔杯。平台会散当年客，公人思一代才。世治交游名自贵，途穷怀抱向谁开。凭君莫洒登高泪，斯地重阳得几回。
酬镐仲比部（清·黎承忠）　　七言律诗　押鱼韵	秋深数枉山中讯，劳汝殷勤问卜居。岂意尧年逢水患，独陈贾策著河渠。白龙上诉愁穷羿，衰凤行歌比接舆。我自湛冥君矫翼，未妨同量测拘墟。
偕秋原刺史游香岩寺晚宿李官桥 其三（清·黎承忠）　　五言排律	虽探香岩奇，未历白崖妙。远瀑散惊响，长林霭余照。入冬石骨青，向晚江云烧。人家背岭居，炊烟出屋筱。牛羊见墟里，鸡豚聚古庙。憩访野人名，归屏长官导。眷兹畎亩间，慨予行役劳。沽酒慰尘踪，濯缨聊强笑。
马草行（清·黎承忠）	荒城斗大山之陬，健儿十万横戈矛。三更传谕徵马草，里胥持符下乡堡。排户输草行给钱，小民汗血官犹怜。眼看刍草如山积，城中载运夜不眠。谁知刍草散满野，竞刈新麦来秣马。可怜麦熟未登场，马病肥死人逃亡。
偕秋原刺史游香岩寺晚宿李官桥（清·黎承忠）	理屐趁兴晨，行舆向山路。石磴碍流泉，阴云翳深树。初历樵径纡，俄转奔崖露。修藤蛇蝮蟠，长松猿猱附。势诡赏正延，步窘魂已怖。防仆前舁危，贾勇后从赴。险峭履渐夷，风壑号犹怒。苍翠密竹交，向背列屋错。烟际遥闻钟，僧庐向何处。
大梁杂感 其三（清·黎承忠）　　押侵韵	将冗成名易，恩宽受病深。烟氛何莽苍，雾雨且浸淫。竖子忧方大，畸人迹漫寻。何时开笑口，城郭避尘簪。
