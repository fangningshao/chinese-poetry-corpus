闭户（清·罗泰）　　五言律诗　押灰韵	门前无屦迹，寂寞掩苍苔。一夜雨声急，满庭花乱开。长吟春未老，失喜燕还来。为谢今朝事，孤斟浊酒杯。
送别（清·罗泰）　　五言律诗　押萧韵	送子斜阳外，心情借酒浇。一亭春草碧，千里马蹄遥。曲唱新杨柳，人过旧板桥。后欢虽可卜，此际已魂消。
访孤超和尚（清·罗泰）　　押纸韵	远黛逗朝红，人逐钟声止。犬吠隔疏篱，老僧寒未起。幽涧水淙淙，细路石齿齿。倚杖叩禅关，身在白云里。
