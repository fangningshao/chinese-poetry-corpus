恭和御制和侍郎沈德潜纪恩诗四首元韵（清·梁诗正）　　七言律诗　押删韵	垂绅几载共趋官，松菊今怡老去颜。黄发从容辞帝阙，青蛾迢递向家山。特承宸藻褒耆硕，满载恩波狎鹭鹇。信是儒生稽古力，镜湖一曲讵能班。
恭和御制木变石歌元韵（清·梁诗正）	嵯峨金阙擎银台，方壶圆峤翔群仙。天临海镜回龙颜，长松之隥横云连。八风吹律浮祥烟，清都元化资陶甄。石林俯瞩昆仑巅，五岳丈人拥芝兰。诸孙罗列夸多男，香云吐润弥乾坤。聿有怪石无比伦，沈精幽结忘朝昏。三峰具体华山孙，仙掌欲歇浑河奔。木山本是千年根，虫鸟剥蚀留瘢痕。灵椿偃蹇桂连卷，蒸出芝菌光华鲜。牧儿时见青牛眠，鳞纹隐起如连钱。天符行雨飞龙翩，雷公鼓腹起重渊。长令此物绵天年，气核凝固藏灵权。碛然而霣匪自天，青州作贡古有焉。植来文囿环羲坛，峰峦四面无亏全。宁止三品堪随肩。更依琼树开琼田，窃窥神变寻真源。修羊白石灵台存，流霞高阙穷扳援。文萦五色螭肠穿，茯苓虎魄久益坚。厥初祇就松肪论，珊瑚不受神农鞭。朱柯渐老铁网牵，物理但作如是观。昆明帐殿临鲵桓，恩渐木石云章繁。小臣惭负隃麋丸，祇欣崖馆凝苍寒。侧听雅秦韶钧然，琬琰腾光万古传。
恭和御制玉瓮歌元韵（清·梁诗正）	金元胜迹销沈讫，日下扯挦半残阙。渎山玉海岿然存，疑是总呵烦神物。只孙高宴忆传觞，乞汝神浆凭换骨。壶公缩地元圃开，万斛源通酒龙窟。即看星宿卷波涛，似并昆仑行垦芴。冰夷海童驱百怪，入与赍偕出与汩。巨鳞长鬣逞飞腾，渫雨歊云惊屑没。洪纤环绕灿星罗，拱卫衢尊严屹屹。钟沈鼎出几迁贸，显晦总随元气㗵。蓬莱清浅诧扬尘，繁华瞥眼旋飘欻。宝器同沦逐化龙，旧录间披嚼空蚏。曾闻白黑间成章，巧手随宜作洼突。恰借绵云隐翠螭，还留墨点成斑鳜。一一状态入牢笼，太极周圆精所郁。自从方外困齑盐，无复陛前光衮黻。广寒尚想构嵯峨，琼岛空看浪漰渤。乃知至宝失所托，流落人间愁隉杌。我皇稽古勤蒐讨，糺缦光华文治蔚。偶向仙坛觅曩踪，尘涴千秋重拭拂。依然秘殿位置宜，合浦珠还气忽勃。苔花剔尽虹彩飞，顿起泥涂更绣韨。仿佛西京钟虡移，剩却金人犹仡仡。昆冈劫后几多年，不灰仅有炉中柮。好从银瓮缅遗模，何待荒榛寻断碣。摩挲三币转增吁，得路真堪补黥刖。天歌浩唱涌江海，韩苏石鼓惭雕劂。要识遭遇合有时，圣情岂为玩好抇。瑜瑾潜光终必发，宝物尚尔贤宁不。千金市骨致神骏，长此幽遐无沮艴。
恭和御制太液冰嬉元韵（清·梁诗正）　　押寒韵	习武罗群旅，临冬试大观。制因沿国俗，职不隶虞官。冻合银成界，流凝玉漱滩。招摇回瞥电，坌涌骇飞湍。乍可严装结，争夸妙技殚。怵先还恐后，履险却趋安。目眩惊飙疾，心怀夺锦难。长縆横浦阔，圆殚蹴霜寒。旋折同环转，殷辚掩佩珊。陆行嗤骤马，云驭陋翔鸾。呈巧太微座，酬庸上将坛。肄戎家法旧，天笑几回看。
奉敕题古瓷琴（清·梁诗正）　　押药韵	烧土乃成埙，八音有瓷作。桐材易以制，取韵果奚若。尝闻古琴台，列瓮宛藏橐。鸣弦应虚响，风籁转松壑。谁令哀玉弹，翻向陶家托。修内重官窑，供御想如昨。希声代传宝，长奉歌风乐。赋质谢虫穿，无劳鞠通索。古黝隐沈沈，冲然具元泊。鉴赏自天题，浮光映铜雀。
