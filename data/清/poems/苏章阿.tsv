宿广应寺夜雨（清·苏章阿）　　五言律诗　押尤韵	松窗镫焰细，山院雨声秋。梦冷云留榻，天寒雁过楼。泉流深壑静，钟响夜堂幽。不尽萧疏意，狂吟醉未休。
梦醒（清·苏章阿）　　五言律诗　押侵韵	梦醒已无迹，愁来不可寻。镫残照孤馆，叶落响疏林。寒月淡于水，秋钟冷若琴。寂寥当夜半，拥枕独悲吟。
晚步至山寺口占（清·苏章阿）　　五言律诗　押冬韵	流水引人远，缓步入深松。不觉春山暮，时闻风外钟。溪烟生夜月，林影断危峰。幽境红尘外，归樵或一逢。
春夕僧寺书怀（清·苏章阿）　　七言律诗　押麻韵	十年书剑客天涯，富贵神仙两尽差。误我一官真作累，依人万里尚无家。满帘烟月闻清梵，几曲疏琴怨落花。小院夜寒春寂寞，半龛镫火伴僧伽。
江都（清·苏章阿）　　七言绝句　押麻韵	歌管红镫十万家，江都从古号繁华。春风夜雨蕃釐院，落尽年年枳壳花。
