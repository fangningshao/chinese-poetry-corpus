宿黄州见友人遗稿（清·张开东）　　五言律诗　押侵韵	野航横赤壁，斜日下乌林。天地风云静，关河草木深。故人千里梦，文字百年心。岑寂江皋夜，悲歌杂醉吟。
过潜沔（清·张开东）　　七言绝句　押青韵	野花无数乱飘零，空屋都成水上萍。惟有堤边杨柳色，秋风犹向路人青。
盘古沟（清·张开东）	青县盘古沟，上有盘古庙。乾坤始开辟，川原几劫造。羲文犹称晚，禹工安足绍。世代已沧桑，传册空名号。士生千载下，何由穷玄妙。
耀州庆春词呈族弟虞溪刺史（清·张开东）	正月立春同州郡，腊月春回耀州城。一年两番好春色，迎春都共故乡情。同州太守祝寿母，春酒高堂倾大斗。吾弟刺史聚诸儿，入门春台喧歌舞。绕膝衣冠美且都，隔帘淑人窥清矑。满床笏传华州事，见我开筵齐欢呼。天涯有酒皆须醉，况我髫龄为兄弟。近闻守牧并高标，中丞赏拔俱名吏①。却笑孑身万里游，家在青山成荒邱。羸妻稚子仍无恙，昨得雁书今何愁。对兹韶光转绰约，乾坤不老神仙乐。五岳归来自长生，与君同杷梅花萼。
