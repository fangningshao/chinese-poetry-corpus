春从天上来 春绣（清·鲍芳茜）	银管方休。见几点轻阴，飘漾帘头。炉香未息，花粉初浮。好个莺儿声溜。惜春光一线，任金线吊也难留。且抛愁，把窗纱笼上，翠影偏幽。困人是今天气，因懒向书翻，聊取针抽。芳渚一泓，锦鸯双睡，天工妙处难求。喜蕉滴碎心，这多时、不到南楼。俏鹦哥。竹枝弄月，叫挂金钩。
琼林第一枝 妆阁慰愁（清·鲍芳茜）	蕉卷迎风，桐荫饰月，金炉一袅冉冉。画眉香黛初凝，握管锦毫浅染。春山何丽，同去把、镜儿细览。指纤纤、佳处轻描，那笔问卿无忝。才少匹、银河夜犯，运偏乖、灞亭秋惨。谁知柳汁衣侵，自尔宫花冠罨。英华叫绝，直推倒、王卢班范。妾笑撚、月窟香枝，先代嫦娥无毯。
绿头鸭 用司成流香阁韵同梅庄西湖春泛（清·鲍芳茜）	挂红箫，荡波绿绉兰桡。起鸳鸯、睡乡初醒，勾留香渚银桥。看无尽、夭桃艳粉，描不出、脆柳宫腰。七字分题，一轮添韵，锦湖风月共逍遥。珠帘捲、拈花微笑，露出镜中娇。那怪得，风魔少伯，我也魂消。两峰高。青天外落，半空云起千条。山如黛、眉横浅印，裙似水、纹掬轻招。渔曲声流，禅灯影泻，晴晴雨雨尽良宵。馀更有、晓烟暮树，触处慰无聊。钱塘景，从今领取，去听江潮。
