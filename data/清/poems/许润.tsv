闽溪舟行即事（清·许润）　　七言律诗　押尤韵	天设南闽多险阻，古今劳役几时休？下滩疑泛银河水，上濑如牵陆地舟。响应风湍歌欸乃，身藏云木叫𨊵辀。笔床茶灶延缘好，准拟浮生托白鸥。
戊子春自岭南奉老母挈家旋闽（清·许润）　　七言律诗　押真韵	行囊带得岭头春，荔浦珠江过眼频。半世总为天外客，一家今是故乡人。回看东粤名山远，好补《南陔》乐事真。莫问田庐在何处，洛阳季子本清贫。
舟泊剑津怀亡友刘复庵（清·许润）　　七言绝句　押真韵	分手齐安隔数春，何缘龙剑合延津。可堪风雨孤舟夜，白发盈头哭故人。
己巳六月拜别家慈之楚（清·许润）	荒鸡断续天将曙，游子辞亲寸心悸。霜鬓携灯立槛前，频语加餐暗垂涕。舟子招招促行李，残书数卷裹破被。解维咫尺是天涯，回首空闾人独倚。
