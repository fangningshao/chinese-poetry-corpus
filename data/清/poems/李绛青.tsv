梅母之殡（清·李绛青）	路出正阳桥，四衢声鼎沸。车马塞道涂，男女满街市。询彼何以故？梅氏有凶事。梅氏何许人？客言我告尔。不是强军阀，亦非新官吏。鼎鼎梅兰芳，花衫最绝技。今为祖母丧，殡宫过此地。彩仗已森列，輀舆还未至。客导使向前，百戏目为翳。铭旌一丈长，细读无几字。阔扁先总统，彷佛急公义。有类黄金榜，宝琦姓孙氏。其馀诸哀挽，略可类分四。前列为阁部，其次即义士。又次为文人，最后属伶界。一时狂风来，疾捲同旗靡。俄而灵车到，鹄立执绋俟。后随多伶官，前引皆卿贰。箫笳哀动魄，铙饶暄震耳。梅伶挽柩行，梨花微带泪。行人惊未见，如睹真仙子。拍掌怪叫好，似在舞台底。警察为清道，大施鞭与箠。观者叹啧啧，谓是福所致。余乃告客言，此即是遭际。王纲不解纽，岂容此纵恣。军政不贪暴，谁助此奢侈。玄黄已错行，颠倒难思拟。客言壬戌春，两军战易水。死者千万人，膏血草为萎。京观填一坑，何曾有棺瘗。此是何功德，彼又何罪戾。余言更勿论，此尤属儿戏。一语为客告，人趋势与利。兰芳倘不禄，哀荣岂只此。必有李天下，观赐九坛祭。必有大将军，为请国葬体。人妖泊五行，怪状兴乱世。莽莽十年间，逆知必至是。闻罢叹而笑，略为记一二。惜无蒲留仙，大笔重叙次。并入金和尚，后先同志异。
