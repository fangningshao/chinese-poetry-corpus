游陆公祠十首（选四）（清末民国初·陈虔安）　　五言律诗　押支韵	一代宗臣像，高风想见之。大名光宇宙，浩气作须眉。冠带诗书品，文章锦绣词。瓣香千古在，野老荐江蓠。
《庚申和李峙青感世八首》（清末民国初·陈虔安）　　七言律诗　押歌韵	太息中原万派波，星霜驰逐易蹉跎。田间夥计骞鸿鹄，马上雄威喷鬼魔。沧海横流鱼鳖祸，绿林随处虎狼多。吾生不幸膺时变，痛哭乾坤唤奈何。
戏拟禽言六首（选四）（清末民国初·陈虔安）　　押歌韵	行不得也哥哥。豺狼当道荆棘多。世路艰难唤奈何。何用巴渝舞，何用巴渝歌。叼斗声声动碧波。此身纵跨千金骡。怎奈前途雨滂沱。行不得也哥哥。
摸鱼儿 涂溪观钓（清末民国初·陈虔安）	涨涂溪、半篙新雨，浪花一簇风软。绿云遮处斜阳外，三两渔翁唱晚。孤棹短。撑不住、银涛雪浪乌蓬转。蜻蜓款款。爱飞绕钓纶，欲留还去，斜映水清浅。摇双桨，路入桃源不远。武陵春风花暖。烟波自有神仙趣，那被簪缨拘管。尘不染。只合是、青鳞换酒盈杯盏。老夫慵懒。拼烂醉狂歌，蓑衣不脱，卧看月轮满。
齐天乐 壬戌1922庆祝许旅长绍宗及黄团长黛玉、李团长圭如清乡获胜（三阕选一）（清末民国初·陈虔安）	残星数点天将晓，仓皇拔营登道。李绩横戈，黄忠仗剑，手挈雄兵不少。军威直捣。过汝水涂溪，金鸡数堡。追逐群酋，清晨马踏寒霜早。回龙塞穿云表，任鼠辈蟠居，磨牙砺爪。霹雳一声，横飞炮石，贼帅都成猿鸟。尸骸颠倒。且荟萃鲸鲵，崇封碧草。指骂千秋，快城乡父老。
