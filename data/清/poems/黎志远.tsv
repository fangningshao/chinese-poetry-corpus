礼执客鄂城用和巨来韵见贻事牵未报汉阳舟次次韵寄答（清·黎志远）	离群剧调饥，晤言暂濡沫。方快鄂城游，倏有潇湘别。论文期摘瑕，求友惟攻阙。古风不可回，时颇笑迂阔。长江撼坤浮，舲窗敝天豁。晚月升虚无，夕霞烂披列。低昂渔子舟，参差渡人筏。顾我自夷犹，啸歌为谁发？征夫出王城，九玩团团月。人事俄是非，宦途遽得失。夙怀经世心，讵可违前辙。飞鸿向长沙，沙渚何当歇。吾爱武昌山，迟君理布袜。载收玉与珉，慧珠照澄澈。
泊陈家湾睹山石奇秀迟客舟同登不至日暝独游未穷其胜（清·黎志远）　　押阮韵	殷殷红树村，漫漫白沙堰。深丛切秋禽，修竹翳长阪。奇境在幽遐，神工启关楗。泛滟鲸波摇，跳跃龙游宛。玲珑变绳墨，叠皱若违反。兰舟不即来，临渊奚缱绻。薄暮迟客心，篷窗聊息偃。侵宵杖策行，焉得穷其阃。云寒月色深，渔静江光远。嗟予事行役，徒尔登眺晚。
