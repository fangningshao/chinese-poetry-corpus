秋江晚渡（清·许梦麒）　　五言律诗　押先韵	落日澹洲渚，扬帆破晚烟。秋高霜叶白，云细浪花圆。远寺一声磬，孤篷何处船。柳堤镫火外，尚有酒旗悬。
泛湖（清·许梦麒）　　七言律诗　押虞韵	西郊风物说方湖，一叶扁舟寄兴殊。夹岸山高残日小，隔林野阔暮云孤。香闻篱落花重叠，影入烟霄雁有无。黛色波光看不尽，浑疑身在《辋川图》。
湖村访友（清·许梦麒）　　七言律诗　押删韵	我爱骚人住水湾，当门湖水白潺潺。安排游客床头酒，供给诗家屋外山。笴干著风低翠色，苔衣经雨上新斑。向谁乞得丹青笔，写出村图一幅间。
