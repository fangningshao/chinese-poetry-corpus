桐江晓发（清·汪启淑）　　押队韵	篙师蓐食兴，捩舵天犹昧。横空白雨来，潇潇响篷背。遥指桐君庐，云深迷所在。石尤挟银涛，怒激孤舟退。起看山作围，坐爱鸥成队。江柳袅繁丝，岸草拖轻黛。眼餐困客途，林泉发胜概。朗诵谢客诗，清游傥能逮。
南亭（清·汪启淑）　　押漾韵	雨余景物幽，俯仰得清旷。南亭一登临，顿觉吟怀畅。澄江作带环，翠岫开屏障。于时届朱明，平畴翻碧浪。候鸟有佳音，流云幻奇状。好风递渔歌，落日闻樵唱。平生厌浮华，山林秉微尚。何当释尘累，高步追禽向。
