春日湖上偶题（清·张因）　　五言律诗　押歌韵	湖上春光丽，风微日正和。蝶随芳草集，柳近画楼多。莺啭疑丝竹，花香散绮罗。谁能掳彩笔，写出好烟波。
衰柳（清·张因）　　七言律诗　押东韵	摇落无心问化工，秋山秋水怨何穷。黄眉惨淡愁逢雨，青眼飘零泣向风。剩得寒蝉鸣古岸，更无残月照离宫。断魂草趁羌人管，又逐清商入远空。
夏夜（清·张因）　　五言绝句　押药韵	凉风送远钟，露湿桐阴薄。斜月影沈西，卧见榆花落。
咏庭前绿梅（清·张因）　　七言绝句　押虞韵	半放犹含意态殊，迷离香梦仗春扶。月明偶揭湘帘看，不是红儿是绿珠。
题江碧岑女史龙女抱经图（清·张因）　　七言绝句　押阳韵	珠帘不卷坐焚香，小字维摩病合当。要识多才天亦忌，莲台只合拜医王。
送秋平赴试（清·张因）	落叶满阶砌，西风鸣纸窗。晓起促行色，相对两茫茫。虽无久离别，中心自感伤。何如百里妇，扊扅炊高粮。朝餐浑未备，枵腹赴征航。细雨湿行袂，凉飙吹短装。饥鸿唳天表，寒鹜下林塘。行李太单薄，何以御严霜。执手斯须立，有泪已盈眶。丈夫富经术，忧患天所尝。行矣勿复顾，努力事明扬。秃笔吐异彩，古墨发新香。不挟兔园册，惟凭胸所藏。幸逢冰作鉴，慎勿轻文章。
题河鲤登龙门图（清·张因）	懵腾斗室摇长风，壁间锦鳞思成龙。扬波鼓鬣河当中，头角未具鳞甲雄。龙门万仞摩苍穹，纵生八翼层云封。欲跳不跳喧丰隆，我见为之心忡忡，鳞兮鳞兮开鸿濛，超然一跃如飞虹。雷火烧尾五云从，万里青霄路忽通。
