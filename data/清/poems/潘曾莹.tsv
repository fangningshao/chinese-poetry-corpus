访端木子彝舍人（清·潘曾莹）　　五言律诗　押阳韵	官冷诗情澹，心间道味长。午蜂喧隔院，孤鹤立斜阳。松叶堆茶灶，藤花点石床。尘缨欣暂濯，幽绝似沧浪。
秋夜怀程序伯茂才赋此奉寄并索画（清·潘曾莹）　　七言绝句　押庚韵	竹翠捎窗露气清，鸥波一片照人明。听风听水寻常事，要向秋堂画月声。
万寿寺（清·潘曾莹）　　押遇韵	门外即西山，山势莽回互。门内尽奇石，石气积云雾。遥青与近绿，朝暮各殊趣。坐卧于其间，割然得奇悟。谡谡松风来，天籁此中度。据石看青山，遐情引烟素。
甘草湖（清·潘曾莹）　　押屑韵	晓来雨初霁，清气满寥泬。湍流汩汩鸣，秋声动岩穴。舟行明镜中，湖光映清澈。云影时低昂，烟痕乍明灭。缘堤丛苇生，风来语骚屑。白鹭忽飞来，毛羽何皎洁。却于万绿中，洒此一点雪。我欲图水村，画意不可说。
绿萝山（清·潘曾莹）	山行极幽邃，藤萝垂绝壁。一径夹松篁，苍翠纷相积。濛濛万绿中，时露片云白。云又化为烟，缥缈成一碧。石磴循萦纡，定有仙人宅。不觉逸兴飞，对此欲岸帻。
玉虹桥（清·潘曾莹）　　押宥韵	泉声何砰訇，石骨自坚瘦。泉飞石亦飞，直挟风雨斗。石劲不能敌，云根穿欲透。长桥亘如虹，雪浪喷岩岫。作势腾白龙，余音震飞狖。何人劈双峡，注此一线溜。幻作千百折，恍觉波涛骤。停鞭一延伫，奇景实罕觏。阴寒逼毛发，对此不敢漱。
虎山桥（清·潘曾莹）	邓尉多名山，奇秀自兹始。彩虹映中流，浩渺不知里。红叶残霞明，青芦晚风起。徘徊月初出，长空净如洗。桥头倚横笛，清兴曷云已。双崦一镜中，空明有如此。月气不在天，冥冥化为水。
茶磨山（清·潘曾莹）　　押梗韵	系缆行春桥，策杖茶磨岭。烟鬟浸湖渌，开奁晓妆靓。飞鸟没何处，了了见帆影。秀色接楞伽，窅然异尘境。杂花不知名，香气幽且静。微风淡疏襟，斜阳恋余景。徘徊松桂阴，翠泼秋衫冷。
