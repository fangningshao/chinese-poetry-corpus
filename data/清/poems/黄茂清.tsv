祝始政纪念祭（清·黄茂清）　　七言律诗　押真韵	礼明乐备庆良辰，政教南行令始申。千里河山风换旧，十年草木露沾新。典章大定初开府，图籍先收此驭民。鲲岛苍生三百万，馨香俎豆肃明禋①。
春中雅集席上赠蔡佩香词客（清·黄茂清）　　七言律诗　押支韵	文交十载舍君谁，潇洒风流系我思。北部繁华重领略，南朝金粉旧迷离。雪泥鸿爪春三径，山水驴头笔一枝。莫问年来沧海劫，琴歌酒赋已忘悲。
恭祝神武天皇祭典（清·黄茂清）　　七言排律	九重丽旭耀宫门，清庙明禋肃骏奔。此日升天遗玉牒，当年定鼎辟橿原。大和国里崇陵寝，亩火山头拜帝魂。薄海臣民齐顶礼，灵光一道照乾坤①。建极基开一统先，扶桑国祚此绵延。留贻大业三千载，启创皇猷亿万年。锦绣江山亲手定，神灵弓箭尚腰悬。崇隆太庙喧鼍鼓，肃肃雍雍荐豆笾。
读寄挽新竹阿美女史诗有感赋似沄舫蔚村毓臣琢其敦让诸词客（清·黄茂清）	难藉娲皇补恨天，水流花谢鸟①空怜。知卿了却三生债，惜我曾无一面缘。香草美人今幻梦，青山白骨旧婵娟②。悔教名字留金谷，石氏繁华已寂然。不须红粉感飘零，豪士交游日未停。一段姻缘桃叶渡，十年心事牡丹亭。枉追琴韵寻司马，剩得湖山葬小青。任是多情陈后主，歌残玉树有谁听③。
渔人聚饮（五古短篇）（清·黄茂清）　　押麌韵	卖鱼沽酒来，相知有三五。酣饮绿榕阴，拇战猛如虎。醉倒夕阳西，不辨今与古。莫道囊无钱，明朝举网取。
