对酒（清·觉罗桂芳）　　五言律诗　押歌韵	对酒不能饮，尊前唤奈何。眼中英物少，青史故人多。肝胆向谁沥，江河有逝波。身留一剑在，中夜手摩挲。
塞原极目（清·觉罗桂芳）　　五言律诗　押侵韵	晓风忽已肃，匹马寒垣深。石乱泉声咽，山多野气沈。边沙埋短草，秋雨暗长林。见猎不能喜，渐非年少心。
营夜（清·觉罗桂芳）　　七言律诗　押庚韵	月色如霜照满营，终宵鼙鼓杂金钲。人眠枯草寒无寐，马齧空槽夜有声。诸将运筹纾圣虑，四郊多垒耻吾生。自看身手非无用，投笔从今学论兵。
送呈山尊学士乞养归里（清·觉罗桂芳）　　七言律诗　押东韵	相逢未放酒杯空，十载交深意气中。豪迈君真兴不浅，疏狂我亦趣微同。当筵颇恕歌儿醉，投辖何妨坐客穷。一纸陈情忽归去，扣门告别太匆匆。
浦口临江楼用壁间韵（清·觉罗桂芳）　　七言律诗　押东韵	独上高楼眼界空，茫茫百感忽无穷。祥金或恐遗沙外，阳鱎何由入钓中。幸已此心盟水白，却愁老眼障纱红。醉翁门下重传附，可许根因证始终。
枣阳妇（清·觉罗桂芳）　　押有韵	侵晨过襄阳，扑面腥风吼。贼去但空村，孑遗靡鸡狗。人肉缠草根，狼藉不速朽。流亡未敢归，满地饥乌走。猛闻人呻吟，悲酸拙破牖。马挝启其门，中有垂死妇。听妇哭致辞，欲语气先呕。噫昔初病时，问讯烦姑舅。良人意殷勤，床前时执手。一朝闻寇至，骨肉分离陡。各思全身命，弃我如敝帚。谁希盗贼怜，不死活亦苟。恍惚十余日，水浆未入口。所恨不知饥，形气尚缠纠。奋飞苦不能，残生岂持久。不愿赐良药，不愿分乾糗。愿污腰间刀，游魂瘗荒阜。乾坤莽风尘，群盗恣芟蹂。却愁乐死人，丧乱随时有。
乌家更（清·觉罗桂芳）	惊风匿白日，山深路如漆。乌店灰烬余，一二破土室。老叟迓客坐，欲语神惨栗。自言就木年，平头六十一。有男己娶妇，菽水欢绕膝。更有乳下孙，调弄慰衰疾。昨月寇突至，仓猝生离别。我老骨髓乾，欲逃逃不脱。长跪乞贼怜，股悚甘嗔喝。筛簸我稻粱，颠倒我裋褐。一棺久待死，斧作薪柴艺。胆裂潜吞声，贼去幸复活。近稍集流亡，初从乱离说。云我子恋妇，十步每九蹶。更有襁褓儿，呱呱难舍决。大半落贼手，残害为异物。敢望骨肉欢，异时聚蓬筚。但愿抚其尸，一洒眼中血。天明叟出门，扶杖寻儿骨。
题宋高宗中兴瑞应图（清·觉罗桂芳）	嘉应祠前遮道哭，肃王一去康王独。太清图籍已飞灰，蜡诏还从发中读。此时决计果收京，进垒澶渊事可成。半夜旌旗应改色，一时将帅旧知名。大义孤忠不见用，十三连战真堪痛。灵武原同拥戴功，赤符翻借丹青重。萧郎画笔最称工，祇向凉堂洒墨浓。可解狂呼图铁象，那能痛饮绘黄龙。伤心句践兴亡地，花月茫茫天亦醉。郡壁才题誓愿诗，学宫已换忘仇字。中原狐兔尽何难，长弓大箭空据鞍。一鞭快渡夸冰合，半臂遥传任雪寒。云暗旧都不识路，黄袍梦醒浮江去。难为阿母祝棋心。苦恋前身射潮处。湖山如画已模糊，粉本偷传北地无。可惜茴香无瑞应，空教拾得中兴书。
恭和御制观海元韵（清·觉罗桂芳）	东海渺无际，空濛接九旻。层楼吞灏气，大地绝苍垠。浪稳蛟龙静，航通玉帛陈。纳川情并效，向若轨堪循。嘘蜃还成市，翔乌不待晨。沙明潮应月，苔润石知春。已息阳侯阵，谁扶飓母轮。蓬莱真咫尺，岛屿一微尘。鹏路盘青霭，鳌峰耸碧珣。荡空云鹤影，泛棹斗牛津。作赋曾工木，求丹欲笑秦。披图书是玉，放眼界为银。鲽献能怀德，鲛输已化嚣。边铺霞锦烂，面拭镜光新。旋吉依秋节，流观仰帝巡。添筹颂黄屋，万象尽含淳。
