晴后复雨（清·吕兆麒）　　七言律诗　押灰韵	昨宵月色明如水，万里长空镜影开。今日云容浓似墨，千山齐送雨声来。岩城凉燠朝昏变，栈阁阴晴昼夜催。赋罢愁霖望新霁，且凭轩槛上高台。
述怀（清·吕兆麒）　　七言律诗　押麻韵	离鸾别鹄知何似，自叹飘零天一涯。斜日尽堪悲宿草，余春无意表孤花。也曾伴我题黄绢，犹记窥宾隐绛纱。往事追惟难遣处，聊将痼疾托烟霞。
有感（清·吕兆麒）　　七言律诗　押尤韵	沈醉西风有底愁，冰轮重见月如钩。炉藏桂烬香犹爇，镫灺兰缸焰未收。可忆婿乡骑竹马，难从童阜问金牛。输他意绪澄于水，静夜吟诗独倚楼。
漫兴（清·吕兆麒）　　七言律诗　押删韵	车尘马迹遍通阛，避得喧嚣自解颜。随地逶迤春涧水，对人偃蹇午晴山。蝉吟绿树林方静，鹤拂青云梦亦间。尽日题诗无彩笔，可应编集续花间。
有感（清·吕兆麒）　　七言律诗　押寒韵	沦落风尘心力残，天涯鱼鸟尚求安。万钉荣欲辞犀带，小几间思隐鹖冠。今岁远期来岁好，抽身翻较致身难。深庭暮雨萧萧下，清夜愁怀感百端。
读书有感（清·吕兆麒）　　七言绝句　押尤韵	欲采秾花可自由，春林多是不宜秋。相如解作《长门赋》，竟遣文君怨白头。
下寺峡中见山石奇古辄赋（清·吕兆麒）　　押漾韵	昔年客京华，居宇宅平旷。遥遥见山色，心喜神亦畅。幽讨叹未能，怀抱常怏怏。分符赴西蜀，自喜惬所尚。岭度秦凤高，意已小芒砀。邛崃近见经，岷峨纷在望。剑门天下险，群岫森叠嶂。宦迹留三年，目不迷背向。开轩画新就，日日对屏障。奇姿晴愈出，秀色默相饷。颇谓山止此，杰特无与抗。昨过下寺峡，到眼惊新创。切云郁岧峣，肖物工趺宕。或深如堂庑，或焘如帷帐。或陈如樽俎，或覆如瓶盎。蹲或如虎豹，列或如兵杖。坚或如铸铁，密或如联纩。轮囷谢推挽，瘦削空依傍。怪怪与奇奇，变幻不可状。黄沙接马鹿，双峡浮春涨。气土露崚嶒，传说语疑妄。英灵毓瑰器，富媪发新藏。神斤运刻斲，天巧呈花样。对此玲珑影，惊倒般尔匠。何当采嶙峋，装载盈归舫。位置小园中，聊佐诗人唱。
咏史拟李义山（清·吕兆麒）	世事何由得尽同，萍飘梗断总西东。戴星未觉征衫湿，多露方矜舞袖工。信有雨晴持鹬蚌，可堪得失较鸡虫。元规却憾尘犹少，不尽人间便面凤。
