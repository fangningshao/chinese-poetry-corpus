题金山僧云峰卓锡图（清·陈伯铭）	手不持瓶头不笠，行李一肩松下息。既非竺道生，亦非鸠摩什。细摹面目揣精神，十年以前旧相识。忆我与君初见时，地棘天荆无所之。万里乡园那得返，一家生死不可知。君于此中悟真谛，人世须臾皆梦寐。果然打破利名关，一出危城便披剃。野鹤孤云自往来，到处名蓝商位置。金山殿宇纵成空，至竟江南名胜地。打包行脚尚嫌劳，欲结茅庵谋小憩。绘成一幅卓锡图，洒脱悠然见真意。愧我从军屡及瓜，江尘碌碌走天涯。会当料理芒鞋兼竹杖，从君妙高塔顶看烟霞。
