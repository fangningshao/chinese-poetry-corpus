江城子 春暮偶成（清·叶淡宜）	雨丝风片做春寒。怕春残。竟春残。飞絮飞花，飘泊太无端。伤了司勋心一片，无限恨，倚栏杆。
百字令 题一奁吟（清·叶淡宜）	镜台无恙，忽一霎尘生，音容顿绝。今古伤心遗例在，自是解人难得。恨海空填，情天莫补，辜负如椽笔。红笺吟遍，返生香总乏术。未知底事干侬，读君诗罢，宛转愁无极。一往情深谁遣此，岂独销魂醉骨。词述黄门，神伤奉倩，哀思应绵结。斯文斯恨，天长地久不灭。
菩萨蛮 春晓（清·叶淡宜）	卖花声早惊残梦。妆台闲理衔珠凤。窗透曙光红。吹来杨柳风。隔帘鸠唤雨。紫燕穿帘舞。春去尚馀寒。春衫白袷单。
浣溪沙 初夏饯别张表婶母（清·叶淡宜）	风动帘旌响玉珂。青衫初换曲尘罗。日长天气乍清和。昨夜饯春梅子雨，今朝送客柳枝歌。一生赢得别愁多。
小庭花 月夜（清·叶淡宜）	十二疏栊卷绮寮。青天碧海望迢迢。金荷银烛漫高烧。独对寒光清不寐，倚栏闲谱一枝箫。夜深凉露湿冰绡。
