节妇郑氏诗（清·陈圣彪）　　七言律诗　押微韵	珠沉玉碎失光辉，皓月贞心斗雪飞。慷慨果能酬妇道，从容原欲慰庭闱。镜台夜静双鸾渡，华表春深两鹤归。千古精灵应不散，九原含笑伴乌衣①。
冈山（清·陈圣彪）　　七言律诗　押删韵	车行十里见冈山，山接云连万仞间。高阜野花红灼灼，平畴春水绿閒閒。雄分壁垒龟蛇合，势奠波涛竹木环。声教渐随新位置，一犁膏雨润沙湾①。
赤嵌城观海（清·陈圣彪）　　七言律诗　押尤韵	孤城独上俯瀛洲，极目苍茫一望收。落日半痕天共白，晚潮千顷月同流。沧溟隐入蛟龙窟，岛屿寒生海市楼。波浪不扬征战息，舳舻閒作钓鱼舟①。
