壬子夏留别榆林士民之作（清·杨卓林）　　七言律诗　押真韵	榆阳旧岁历艰屯，满目疮痍气不春。愧我爱民非若子，感民视我宛如亲。立祠肖像情何厚，遮道攀辕意更真。对此苍黎空恨别，潸然与众共沾巾。
榆林去任有志未逮怀昔（清·杨卓林）　　七言律诗　押歌韵	嗷嗷鸿雁北山多，万户萧森待抚摩。吾道江河愁日下，世途沧海起风波。萑苻竟塞黄沙路，琴瑟谁赓白雪歌。可叹残黎终未苏，回思时势两蹉跎。
榆林归里有感复用留别原韵（清·杨卓林）　　七言律诗	一生经历运邅屯，世变沧桑又几春。儤直薇垣烽火警①，观兵榆塞虎狼亲②。宦途险巇皆尝尽，林壑优游自率真③。回首三边戡乱际，忧民忧国泪沾巾。
谨步震哥元韵（清·杨卓林）　　五言绝句　押先韵	记得同门日，翩翩皆妙年。缘何双鬓白，搔首问苍天。
屏架与椟工竣赋以志感（清·杨卓林）　　七言绝句　押庚韵	边关父老太多情，十二围屏齐列名。不独文章翔藻耀，行行字字皆心声。
