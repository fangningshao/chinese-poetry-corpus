垂虹桥步月（清·殷增）	雨余天晴风乱吹，雄虹饱水首下垂。雷公鞭之不肯起，幻作长桥掉其尾。我来正值暮秋天，江水江风欲化烟。万里澄空天洗出，一轮高涌古婵娟。夜静塔铃云外语，宵深鸥鸟沙际眠。划然长啸江水立，清寒直偪鱼龙骨。手持铁笛船头坐，寡鹄离莺吹入破。拥被江心梦不成，可有羽衣掠船过。
飞来峰（清·殷增）	峰头欲刺天，石脚不著地。怒同虎豹蹲，耸作干将利。一洞境一转，曲若穿珠蚁。何年灵鹫峰，来此作游戏。团团千菩萨，刻石徒好事。何补山川灵，已凿混沌意。山灵遭俗手，想尔亦短气。颇怪寺中僧，指客夸灵异。小坐冷泉亭，泉声四山沸。即此生道心，悠然得静契。好诗忽然成，飞来亦天外。
