华严洞（清·熊为霖）　　五言律诗　押元韵	古壑藏天地，云裁不坏根。有谁驱鬼斧，或恐到桃源。雪滴乳花瘦，苔寒鸟迹昏。穷幽托元赏，秉炬一追扪。
访山谷先生双井故居有感（清·熊为霖）	一月分宁客，载访涪翁居。转径入幽邃，烟水开林于。湾势回明月，泱漭天旷如。石壁裂斧劈，石栈盘空虚。酌我双井泉，台上窥游鱼。遗址委榛莽，约略存阶除。丰碑不可读，字剥苔藓余。野老指陈迹，一一为嗟吁。先辈一抔土，枫叶吹蘧庐。文章不可死，故宅无完区。再拜想元祐，箬影清扶疏。白杨枯萧萧，天籁生长嘘。
玺拙留别盛于野（清·熊为霖）	君将老剑谷，我亦归缑山。山谷有真性，白云为往还。殷勤饮我酒，为我弹《猗兰》。酒力生春风，天地回朱颜，玄音在正始，变征还无端。惓惓向中夜，月落疏林寒。且复酌我酒，莫言行路难。
望湖亭放歌（清·熊为霖）	山前半倚杨柳湾，山后壁立苍厓寒。就中亭子开八面，望湖展作汪洋观。天风振荡不可象，雪涛乱吼银花团。左出彭蠡右襄汉，千里一泻无遮拦。朱溉扬澜出左臂，争奇扼要当雄关。将军血食踞绝顶，建瓴陡健飞巑岏。蜈蚣火焰日青紫，山水盩厔回波攒。蛟鼍战斗迷窟宅，悬空蜃气飞轮盘。险骇不敢立正视，天鹏斜掠无停翰。匡庐对面叠屏嶂，三十六扇如雕剜。迷离物色忽收卷，五老须眉愁谛看。香炉过雨紫烟湿，千年不与销龙鸾。水帘瀑布失神奥，约略意相存飞湍。有时风日两清廓，鱼鳞细浪铺青纨。螺墩岛屿天布置，翠黛薄点玻璃斑。渔歌唱晚一声笛，宛然人在沧浪闲。我欲沽酒酹亭上，秋风为我开心颜。剨然长啸振八溟，十指酒力鸣珊珊。丈夫应具此眼界，不劳杖履穷跻攀。且与狂题雪色壁，扁舟一叶长空还。
下清浪滩（清·熊为霖）　　押缉韵	扬帆爱风驶，下濑喜滩急。龙涎激秋雨，溅使青天湿。操纵劳长年，屏息苍鹰立。一石捩一篙，心手妙相入。借势得分寸，雷车翻欻歙。弄雪跳珠花，卧听鲛人泣。
