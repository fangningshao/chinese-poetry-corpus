閒居（清·周长庚）　　五言律诗　押删韵	迂拙存吾道，连朝自掩关。全家居瘴海，一槛接青山。壮志消孤冷，閒身长傲顽。错携今日镜，照见鬓毛斑①。
赠林琴南孝廉（清·周长庚）　　七言律诗　押尤韵	柴门平掌练波流，斫脍淋池尺幅收。瘴海才名珊网老，华年肝胆剑花秋。涛头哀角寒诗梦，劫外残烽照杞忧。凄断濂江新乐府，西风吹泪满南州。
赠陈广文伯茂（清·周长庚）　　七言律诗　押阳韵	绮岁才名古锦囊，骊龙沈睡碧波凉。文章有道呼端复，绚烂回头入老庄。十口寄居重海地，一官垂白瘴云乡。年来我亦深泥爪，落拓台天两酒狂①。
台北稻江楼和友人韵（清·周长庚）　　七言律诗　押文韵	际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心白练裙。欲作逢场竿木戏，娵隅蛮语笑参军①。
延平郡王庙（清·周长庚）　　七言律诗　押寒韵	草鸡飞渡海涛寒，十万牙旗尺土难。绝岛天开明日月，泰西人避汉衣冠。鲲身东控楼船壮，龙种南来血泪残。遥望滇池灰劫烬，孱王正朔黯重澜①。
拜五妃墓（清·周长庚）　　七言律诗　押庚韵	霸气台澎扫地平，海天尺组涕纵横①。穷途仙桂无归宿②，故国名花肯寄生。颈血不膏中土铁，墓门长咽落潮声。萧萧环佩同归夜，芊草簝西月半明③。
玉山（清·周长庚）	玉山在天不在地，山半隤云尽下坠。云气阻塞人不前，护此太古未破天。水玉磊砢堆山巅，山色一白全化烟。或云此山寒冰穴，压尽盘古以前雪。羲和鞭冻轮不热，坤维脉与太阴结。太阴所固日无功，寒气一束东海东。世人不知呼作玉，几人亲插峰头足。
火山（清·周长庚）	火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉。或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚。
登大冈山歌（清·周长庚）　　押先韵	手囊故乡建溪荈，趿屩步走空山巅。长生木瓢接地脉，蟹眼开遍岩头泉。迩来欢伯不投分，佛法日结鸡苏缘。清风两腋作跏跣，睥睨大块吾其仙。山中筼筜各十丈，一一高扫朱霞天。竹边双径夹剪雾①，斜日尽化珊瑚烟。低头西望见大海，火云叠叠龙挂涎。迤东去番不十里，松栎未斧巢羲前。林峦重复闷毒瘴，时有快鹘来联翩。吁嗟此地天所秘，盘古不敢矜斡旋。草鸡英雄起明季，手擘地肺天无权。人心绚烂凿灵窍，混沌一死三百年。生番犹抱太古朴②，机械不到先天先。只愁桔槔易抱瓮，从此海气皆腥膻。起瀹杯茗祝苍宰，古造面目休雕镌（吴福助编校）。
