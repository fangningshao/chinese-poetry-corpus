夕阳（清·焦循）　　五言律诗　押支韵	共道夕阳好，晚来晴更宜。才明半湾水，已上最高枝。雨脚逐云去，虹头饮涧迟。人情知易厌，不肯驻多时。
湖村（清·焦循）　　五言律诗　押庚韵	湖村足栖止，两岁觉秋清。霜肃叶还绿，吟高鸟不惊。竞心缘病息，衰发逐秋生。只愿亲身健，年荒亦太平。
买菊（清·焦循）　　七言绝句　押尤韵	重阳风雨遍扬州，买得秋花又一秋。说是傲霜吾不信，朝来篱下总垂头。
赠渔父（清·焦循）　　七言绝句　押庚韵	烟水菰芦一钓横，偶然相遇说平生。姓名本未传人世，不用逢人变姓名。
佛峪（清·焦循）　　押沃韵	朝从佛峪游，五步一回曲。悬崖愕人意，乱石踬马足。窗收钱角云，树接龙潭绿。安得李营丘，图之馈凡俗。
冬日杂吟（清·焦循）	古墓犁为田，古田筑为墓。消息如川流，逝者谁能驻。村媪无是非，抵掌话今古。村老无礼仪，酌酒辨宾主。捆藁障隙风，掎柯运齐斧。计岁为饔飧，方寸绝城府。随序乐有余，自食力勤苦。
