建隆寺题壁（清·佛旸）　　五言律诗　押齐韵	建隆何代寺，彰武旧招提。一径秦松里，孤云蜀岭西。台荒花落去，客至鸟空啼。落日江峰远，微吟过小溪。
宿陈氏庄园（清·佛旸）　　五言律诗　押元韵	去郭息尘事，支筇原上村。言寻太丘长，得过辟疆园。竹影半塘水，秋声午夜猿。凌朝登小阁，山色在前轩。
月夜过雷塘道中（清·佛旸）　　七言律诗　押尤韵	谁唱吴歌古渡头，一声清怨过迷楼。凄凉满地芦花月，撩乱连天鸿雁秋。寒树著霜犹是绮，废塘埋玉尚名钩。道人不为繁华感，午夜行吟别有愁。
