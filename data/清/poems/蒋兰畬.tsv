登碣石（清·蒋兰畬）　　五言律诗　押删韵	绝顶无人到，天风浩浩间。一杯小沧海，万点伏群山。白云昏连塞，黄云晓出关。蓬莱落西极，终古未能还。
感事 （清·蒋兰畬）　　七言律诗　押删韵	指军无地强登山，铁炮烟销落日閒。破碎斗船沈马尾，悲哀奏疏动龙颜。九天帝命劳元老，五月王师下百蛮。大将已提淮北旅，澎湖飞渡入台湾。
感事 （清·蒋兰畬）　　七言律诗　押歌韵	蛮人自昔化难和，定乱三经马伏波。地控八闽门户险，民分两岛版图多。汉家已议捐炎海，越国何能王赵佗。孤负天南忠义士，同仇思保旧山河。
通州道中（清·蒋兰畬）　　七言绝句　押元韵	五里人家十里村，微茫烟树欲黄昏。潇潇秋雨槐花路，独策疲驴上蓟门。
