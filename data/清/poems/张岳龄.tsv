留别洪琼辉（清·张岳龄）　　五言律诗　押微韵	岂不惜俦侣，青山招我归。论文虚竹屋，避暑净荷衣。古道几人共，知音今日稀。思君当后夜，落月有余辉。
答杨莘耕大令（清·张岳龄）　　五言律诗　押支韵	投笔竟何事，枕戈徒尔为。病多成我懒，才薄畏人知。峭石有奇气，寒花无媚姿。祇应返林谷，饮酒和陶诗。
秋夜感怀同钟西耘孝廉（清·张岳龄）　　五言律诗　押侵韵	凉飙入庭树，瑟瑟动秋心。华发随年改，孤镫与夜深。露香清晚菊，烟暝促归禽。不尽双江水，凭君独赏音。
少林寺（清·张岳龄）　　五言律诗　押侵韵	少室矗空起，幽藏祇树林。传衣一席地，面壁九年心。我欲参方丈，微言不可寻。茅庵栖隐处，南望白云深。
