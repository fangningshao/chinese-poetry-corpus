雍丘晚行（清·李孚青）　　七言律诗　押阳韵	亭亭落日马蹄忙，两岸荆榛过外黄。岚气渐逢迷草木，烟村又见下牛羊。郑当时去谁留驿，范史云贫尚有乡。惆怅昔贤遗迹杳，青山无尽路茫茫。
秋日自遣（清·李孚青）　　七言律诗　押真韵	金风萧瑟满怀春，篱豆花开逐番新。旧业已荒犹嗜酒，秋阳虽热不侵人。郑家婢妾如师弟，梁氏夫妻似主宾。我是海边息机者，任他门外急蹄轮。
稻孙楼（清·李孚青）　　五言绝句　押尤韵	拜石人何在，孤城气逼秋。郊原禾黍尽，愁上稻孙楼。
早秋送宋又宜由太原归里（清·李孚青）　　七言绝句　押东韵	酒场吟地五年同，忽饯青门往事空。三叠歌残人不见，秋风吹泪古云中。
豫让桥（清·李孚青）	女为悦己容，士为知己死。壮哉一豫让，乃能达斯旨。吞炭复漆身，忠烈忘妻子。国士与众人，岂曰可方比。斩衣志未成，报智亦足矣。荒桥旧址空，流水只如此。至今太行云，犹作剑锋气。
