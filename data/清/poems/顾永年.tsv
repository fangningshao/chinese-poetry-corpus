送洪昉思之大梁（清·顾永年）　　七言律诗　押阳韵	津亭握手共离觞，匹马长征犯晓霜。衰草连天风飒飒，冻云垂野日荒荒。频年作客雕双鬓，到处题诗挂一囊。岁晚兔园霏雪满，多才司马正游梁。
偶作（清·顾永年）　　七言律诗　押青韵	头童齿豁发星星，一路阳关不忍听。终是余生蒙雨露，几曾天意任雷霆。桂姜到老犹含辣，蒲柳先秋恐易零。见说邻翁真好学，雪深三尺尚穷经。
偶作 其二（清·顾永年）　　押庚韵	曾罹钩党自书名，国士知深一死轻。有罪敢逃犹苟活，受恩不报总虚生。山妻椎髻亲晨突，病仆扶犁事早耕。相劝閤门勤力作，含哺鼓腹乐升平。
次儿栋代运北征（清·顾永年）	天子方自将，临边极西域。一挥百万师，灭此而朝食。转饷出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。四体软如绵，性命在呼吸。官符火速催，同伴相促逼。有儿立身旁，垂头但哭泣。长跪前致词，此行是儿职。巾帼且从军，须眉宁弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。
