杨莲甫督部阅师马厂有诗索和不得已依韵赋呈（清·王振尧）	良平不武勃无文，名世当朝作庆云。词苑旧传羽猎赋，国威重见背嵬军。苍凉战史寻龙血，熠爚兵符切玉纹。薄海归心元老在，从容巾扇靖纷纭。上兵应自伐谋先，笑睨邻王左右贤。真见老罴横卧道，肯教虏马近窥边。北门管钥防秋地，西汉楼船肄武年。但使执戈同卫国，不须计亩策屯田。临流立马晓尘清，玉帐无声画角鸣。八阵风云随手变，九霄日月照心明。禁中有语询颇牧，天上何时洗甲兵。橐笔从军老王粲，辕门尚听鼓茄声。
