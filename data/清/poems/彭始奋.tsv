镇远舟行（清·彭始奋）　　五言律诗　押庚韵	秋阴望不极，村落夕阳生。霜叶偶然积，沙鸥无故惊。烟消山渐出，江狭水难平。共喜武陵近，乘流堪夜行。
过张睢阳故里（清·彭始奋）　　七言律诗　押寒韵	半壁河山百战残，兴亡从古见君难。逢人肯自谈天宝，遗恨何堪忆贺兰。戎马郊原臣力竭，关山笛里阵云寒。凄凉往事应如昨，故里萧萧不忍看。
滇南（清·彭始奋）　　七言律诗　押冬韵	久客愁攀废范松，举家天末尽相从。蛮儿乘象同牛马，僰道看花无夏冬。近接漏天常作雨，倒流滇水不朝宗。独斯揽胜遐荒外，恨未曾登鸡足峰。
寄陇西观察赵韫退先生（清·彭始奋）　　七言律诗　押先韵	新分采邑陕西偏，上奏仍屯塞下田。部傍先零毡作帐，道通西域雪为泉。阴山控驭六千里，河套因循三百年。会见殊勋陵海外，那烦班固勒燕然？
