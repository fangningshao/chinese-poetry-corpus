秦淮河房追怀复社诸公（清·全祖望）　　七言律诗　押灰韵	横议多缘世道衰，党人亦自蹈危菑。宾寮艳说四公子，芒角犹传三茂材①。历诋太牢原过激，得沈白马有余哀。秦淮水畔行游地，呜咽寒潮带雨来。
燕子矶兰若寻苍翁题字（清·全祖望）　　七言律诗　押虞韵	江东王气已全枯，岂有重兴赤伏符。半夜秋风出灵谷，千船军火窜焦湖。孤生逐日空三足，碧血沈渊尚一壶。此日弥甥辑遗事，可怜题字竟模糊。
今年春雨极多而吾乡水无储蓄四月中泄钱湖以种稻数日又竭有感而作（清·全祖望）　　七言律诗　押鱼韵	七乡旱泄钱湖水，三日俄成涸辙鱼。天帝似应怜瘠土，杞人空自念农书。谁家闭籴思安枕，有吏催科尚满车。自古勤民在沟洫，长官何以奠句余。
七星岩 其一（清·全祖望）　　七言律诗	天帝当年启大樽，七星罗列似儿孙。洞门尚有歌钟在，石室将无秘箓存。自昔湖山烟水阔，于今阡陌草莱焚。何当反复谣黄鹄，用泻漓江春涨痕。
夜与谷林坐天目山房看月谈及倪文正公筑灵台以种竹乃以徽墨涂壁谷林欣然思效之率尔有作（清·全祖望）　　押侵韵	衣云阁外万竿竹，绝地累土高十寻。尚书于此著《儿易》，黄芽竞茁苍精吟。梦吞三爻美东箭，老人犹自有童心。童心太古系又系①，黝墨余波四壁淋。坐教天都贤太守，兼车十笏贡南金。歙溪石液秋竭泽，黄山松鬣嗟焚林。方程夜共山鬼泣，风篁飒飒传哀音。通人好事成奇癖，而今但有荒丘岑，我过始宁泪满襟。昨宵山房看新月，庖羲一丸正在参。危坡绝顶更如砥，古墙八面都成阴。龙飞凤舞远峰至，苍茫茸薄传寒砧。酒阑为话平泉旧，主人不觉怀古深。顿拟高置此君座，卧听空中戛琅琳。研田残膏足挹注，黑云垂天清不淫。更须我撰《大招》词，追招尚书听素琴。祇忧直节不复见，荒山月黑空萧森。
重三日偶然作（清·全祖望）	东风靳放青，宿草不可踏。苍龙为之怒，连朝呼拆荚。夜闻万蛰虫，蠕蠕更霅霅。所忧玉兰花，魂散难为摄。江干士女殷，索居阻步屟。苔痕上绿阶，墨云染白帢。天方启闰余，客无怨沾湿。且待含桃登，重理永和帖。
南皋见予甬上耆旧集中所录钱侍御帝里篇而叹赏不置即和其作（清·全祖望）	琅琦江上无寸土，重趼归来泪如雨。侧身且作芦中行，冥飞频为弋者惊。头颅出自鲛人室，剩余一丝不我绝。莫道我身鸿毛轻，雄虹光照枯磷青。扬雄符命那可读，高庙闻之鬼夜哭。不见茂陵秋芒芒，夜闻马嘶何处望。嗟哉我家故栗里，回首徒伤急景驶。袖中尚有一卷书，我兄幕府之留余。十年以来长钳口，明夷于股更于肘。祇应投之九天门，天门詄荡白日昏。与人家国良多事，一梦栩栩远起起。是谁读之叩钵催，染毫重吹九死灰。谢翱方凤良俊物，呕出当年朱鸟血。
碣石行（清·全祖望）	孑遗孤臣头雪白，不死东宁死碣石。吾戴吾头吾知免，一枝幸藉将军力。冥鸿何处觅安宅，老罴帐中堪避弋。鸱鸮不敢加弹射，几社故人最生色。夏公感叹何公喜，更有陈公同太息。相与惊魂且动魄，谓斯人者从何来，古心所照天地碧。碣石风雷生画戟，谁知中有柳车客。海王闻之司眠食，朝看扬潮夕重汐。在昔韩王亦无辈，竟卖钟离足长喟。
七星岩 其二（清·全祖望）　　押庚韵	白日伊谁巧琢成，离奇变幻有神明。乳泉上接天浆落，斗枋遥疑石笋擎。山鬼空中惊爆竹，诗人傍午作题名。老夫蹇足徒惆怅，病后探幽下胜情。
