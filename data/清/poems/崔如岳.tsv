省耕诗（清·崔如岳）　　五言排律　押阳韵	圣主重民事，农官占岁祥。苍龙舒异瑞，朱鸟焕春阳。南亩青旗灿，东方紫气昌。民间舒疾苦，天上沛恩光。雨露沾人普，乾坤福物长。旋生欢忭色，顿觉耔耘忙。耕九无他虑，余三有积仓。闾阎闻舞蹈，俯仰颂虞唐。百二邦畿重，十千编户强。绀辕输玉粒，黛耜壮金汤。督稼资军实，省耕筹岁荒。鸟含佳种至，云拂野花香。秀草随时发，嘉禾与日芳。四郊歌干止，九土荷安康。草野勤劬笃，仁君爱育彰。蠲租欣旷典，履亩赋新章。庆集丹霞迥，风和玉辇翔。千官罗淑景，多士咏思皇。秉耒田家子，横经稽古郎。为传天子意，抒悃矢赓扬。
