园夜（清·朱联沅）　　七言律诗　押侵韵	刬地风埃夕梦沈，弥天哀乐一镫深。华年已负崚嶒骨，皓月微窥玉雪心。了了馀生拚几屐，茫茫尘劫累千寻。元知忧国非吾事，忍泪还搜漆室吟。
睡起（清·朱联沅）　　七言律诗　押真韵	稍从寂寞养天真，睡起怡然一欠伸。秘笈偶笺《清异录》，头衔自署太平民。微吟浅醉能中圣，澹月疏筠最可人。照影池波索双笑，此怀惟有白鸥亲。
端阳后一日小集法喜龛写上鞮芬（清·朱联沅）　　七言绝句　押真韵	北秀南能证妙因，栖禅法喜是天亲。一龛花雨光明地，著我修罗历劫人。
