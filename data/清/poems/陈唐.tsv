初秋过问心庵访文澜大师（清·陈唐）　　五言律诗　押尤韵	闲寻尘外侣，共坐小亭幽。残暑金犹伏，高风木已秋。禅心清晚磬，远意极平畴。归路斜阳尽，娟娟月似钩。
城南泛舟归西园寓（清·陈唐）　　七言绝句　押庚韵	拂拂垂杨绿尚轻，溶溶新涨碧初平。雨从少伯祠前断，天在真如塔外晴。
秋江（清·陈唐）　　七言绝句　押东韵	岸岸苍烟浦浦风，江清双桨击秋空。斜阳忽漏西村渡，三两人家落叶中。
