新居落成（清·黄如许）　　七言律诗　押鱼韵	作室非关富有馀，免遭风雨足安居。家无子敬千囷粟，架只匡衡数卷书。砌上苔痕新洗刷，窗前草色未芟除。竹城旧雨如相访，好认门联暂息车。
烛泪（清·黄如许）　　七言绝句　押咸韵	秋风帘内启芜函，蜡炬当风映酒衫。试问成灰乾也否，英雄有泪却仍衔。
潜园探梅（清·黄如许）　　七言绝句　押支韵	今年春比去年迟，开到园梅客未知。涵镜轩前风雪重，捲帘好共看南枝。
破书（清·黄如许）　　七言绝句　押佳韵	遗编丛卷有尘埋，破到难堪手细揩。借此守残兼抱缺，不妨净几巧安排。
