登西林寺塔同雪庵兄作（清·张家鼒）	西林寺塔干云霄，盘空一气风萧萧。抠衣纳级鼓残步，豁然开朗忘尘嚣。九峰罗列如屏障，尺水春申在盆盎。阿兄指点赤松溪，目极云烟不可状。钟声隐隐脚底来，七重栏楯莲花台。乃知西方象教力，能使俗念须臾灰。市声鸦鹊都寂静，寰阓谁知有真境。铃语频催归去来，夕阳已下青松顶。
