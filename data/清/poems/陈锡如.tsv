项羽（清·陈锡如）　　七言律诗　押东韵	魁梧相貌目重瞳，叱吒喑呜①盖世雄。八载纵横原逐鹿，千秋悔恨界分鸿。壮年剑学万人敌，末路兵从十面攻。倘使当年能忍辱，何难割据王江东。
廉颇（清·陈锡如）　　押豪韵	大将生来胆气豪，老成持重熟戎①韬。拒秦策似风云变，保赵勋同日月高。罪请负荆怀旷达，交为②刎颈志坚牢。可怜绝代干城选，终被谗言魏楚逃。戎马沙场意气豪，一生为将著勋劳。破秦韬略人难测，保赵功名汝独高。李牧机谋堪作副，相如智勇可联曹。伤心最是谗言中，莫得宗邦柄久操。白发萧疏年最高，邯郸坐镇气雄豪。戎行久历精骑射，敌国常摧富略韬。荐牧举奢安社稷，拒秦保赵著勋劳。长平倘使公长守，何致坑降一夜遭。老成谋国熟兵韬，四十馀年军政操。全赵拒秦资保障，围燕伐魏著勋劳。那知庸主偏谗信，遂使功臣获罪逃。他日纵然思起用，无如遗矢谤重遭。
申包胥泣秦廷（清·陈锡如）　　押真韵	伤心祖国压强邻，汉水方城已半沦。退敌有怀存故楚，乞师无奈向西秦。挥来一副英雄泪，洒遍全班将士身。破碎河山旋克复，若敖不馁赖斯人。救国天生社稷臣，乞师奔走不辞辛。心诚一片因存楚，泪洒连朝始感秦。友谊不乖情笃厚，君恩欲报性忠纯。郢都虽破终能复，千古如公有几人。吴师不退郢都沦，奋起英雄志欲伸。祇为一心存故楚，敢辞千里乞强秦。洒挥几日声和泪，感动盈廷君若臣。近世许多亡国恨，如公挽救有何人。徇情纵友岂忠臣，大祸来时始到秦。昔日若非私故旧，今朝何致乞强邻。虽能哭动雄师出，莫补横行敌卒臻。功首罪魁应两有，斯人未可作完人。
