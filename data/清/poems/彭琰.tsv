怀王辰若夫人（清·彭琰）　　七言律诗　押支韵	碧草萋迷接柳枝，匆匆良晤夕阳时。纤眉画就春山色，素纸裁成白雪诗。风送花香沾去袂，鸟啼竹径冷残棋。归来静掩閒庭月，欲向清光寄所思。
病春（清·彭琰）　　七言绝句　押麻韵	半帘垂柳夕阳斜，香冷閒窗日便赊。莫道朝来不憔悴，撩人偏恨牡丹花。
九日（清·彭琰）　　七言绝句　押支韵	鸣蝉无语恋寒枝，正是登高病起时。忙里不知秋色老，青山红树夕阳垂。
一寸金 十姊妹花，呈玉映女兄作（清·彭琰）	绣屋银屏，生小连枝开取。笑昭阳、合德空传，双绝二乔，倾国输他未字。林下标风致，论才貌、谁甘第二。闺中费、几许平章，连普添枝上花史。只数排行，难分娣姒，红颜总相似。便成都眉样，装成一色，回心词艳，香分何处。恼乱探花史，原只合、花间序齿。殊非是，十八封姨，花信知同乳。
