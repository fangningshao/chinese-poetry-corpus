空阶（清·马之瑛）　　五言律诗　押庚韵	空阶何所有，露白草虫鸣。只种数竿竹，如兼万籁声。孤烟随鸟起，远树共城平。无限南楼兴，还愁月不明。
金陵怀古（清·马之瑛）　　七言律诗　押齐韵	建章宫树晚凄凄，木末亭前积甲齐。狎客诗成新绮阁，相公吏散旧沙堤。晋人遗事多江左，李氏家声坠陇西。冷落狭斜诸女伴，采莲不敢到青溪。
赴邓柬之饮（清·马之瑛）　　押萧韵	雪晴方欲出，之子适嘉招。寒烧回芳草，新流及断桥。好游穷楚畦，念乱述吴谣。身世纷多感，全凭一醉消。
濑水行（清·马之瑛）	诏书重起东山卧，门下何人吊复贺。果然富贵履危机，未许春秋功覆过。侍直才回身忽收，谤言日至因杼投。试看械系同齐虏，漫道声名动右侯。当诛臣罪何辞死，巢破惟愁卵亦毁。鹤唳华亭忆故乡，犬牵上蔡悲公子。上前阴中亦何为，天道神明自有知。枉将削地诛晁错，正为求田杀魏其。请室呼冤犹肮脏，上书谁敢求归葬。愿将尸谏悟君王，桐棺三寸城南圹。
答无可（清·马之瑛）	军府迎降先署状，仰视飞鸿剧惆怅。彦回名士寿偏多，子卿足下归无恙。故国千峰可寄家，兜鍪原不妒袈裟。金陵旧恨空沈锁，宰相新堤自筑沙。国成谁秉邦离析，党祸亦由君子激。林宗何必独仙舟，宾硕谁能共复壁。烽烟几载历江湖，万死全凭佛力扶。游子尚堪依母隐，仇人俱己伏天诛。素心自指井中水，任是波澜风不起。入社何妨有白衣，误人不信皆青史。我亦云林学驾车，风流翻令业因加。为语山灵休见拒，从君还一转莲花。
