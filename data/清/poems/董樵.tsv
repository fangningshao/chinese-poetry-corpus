初春过宋伊水次见赠韵（清·董樵）　　五言律诗　押尤韵	五岳终难竟，蹉跎岂漫游。家居如旅梦，春雨似深秋。樽冷山云外，潮寒岛石头。与君忘世故，正好此淹留。
秋日同宋玉乡曲武英饮花石峰（清·董樵）　　五言律诗　押庚韵	海色当秋碧，潮声入午平。一尊黄叶落，万里暮云生。衰老思前事，豪华变世情。溪山独不改，仍是旧逢迎。
还山至云门（清·董樵）　　七言律诗　押东韵	烟覆平林霜树红，群山中豁曲溪通。园蔬已见连荒草，篱菊还应炫晚丛。一蹇江山新句在，三秋风雨敝庐空。倦游渐识闲居好，试拂尘衣倚碧桐。
游禅觉寺（清·董樵）　　七言律诗　押侵韵	策杖寻幽径转深，禅关春意问啼禽。劳人山色偏多怨，留客溪声似有心。扫石争题苔断壁，倾樽直待月穿林。疏狂到处堪存迹，明日重来过北岑。
