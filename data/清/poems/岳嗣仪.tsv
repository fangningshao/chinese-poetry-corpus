汉昭烈帝惠陵神弦曲（清·岳嗣仪）	土花漠漠青成堆，石麟卧月苍烟开。君王夜半乘龙来，天风吹酒金光杯。桑影童童覆朱瓦。玉人背立漆镫下。镡角荧荧的卢飞，金凫不到九秋野。蕙肴蒸兮兰籍陈，灵飙动兮璆锵鸣。蹇将憺兮不可接，云旗华衮光觥觥。疏缓节兮扬枹鼓，风前翁仲学巴舞。繁音吹落雕觚棱，纷纷楸槚摇神雨。
