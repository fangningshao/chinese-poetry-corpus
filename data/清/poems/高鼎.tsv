怀李啸云（清·高鼎）　　五言律诗　押真韵	吴苑文章客，余溪落拓身。一生惟爱酒，万语不言贫。依隐常安拙，相交只率真。记从分短袂，又度两重春。
早行（清·高鼎）　　五言律诗　押微韵	一叶西风里，催程曙色微。水流残梦急，帆带落星飞。宿鸟未离树，寒潮欲上矶。江湖无远近，莫问几时归。
虚堂（清·高鼎）　　七言律诗　押青韵	虚堂独自掩疏棂，久客天涯醉亦醒。廿载江湖双眼白，五更风雨一镫青。艰危已觉尘心淡，魂梦犹惊战血腥。祇为深恩酬未得，琴书何暇叹飘零。
偶书（清·高鼎）　　七言律诗　押阳韵	高楼人去碧天长，点点帆迎落日黄。敢冀舟中逢谢尚，漫劳市上识韩康。丧家毕竟非秦赘，悯世何曾是楚狂。二十年来尤守拙，白云沧海总茫茫。
秋宵怀湖上（清·高鼎）　　七言律诗　押阳韵	萧疏树影过西墙，残月溶溶到草堂。秋景最清尤在夜，客居虽好总怀乡。延青水榭吟诗舫，饮渌山庄斗酒场。一自孙卢蹂躏后，悲风燐火啸枯杨。
村居（清·高鼎）　　七言绝句　押先韵	草长莺飞二月天，拂堤杨柳醉春烟。儿童散学归来早，忙趁东风放纸鸢。
