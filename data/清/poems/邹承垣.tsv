薄暮游海会寺（清·邹承垣）　　七言律诗　押东韵	大地山河四望通，公余乘兴访崆峒。人来碧嶂清江外，犬吠幽篱曲径中。瑶岛波连天共远，海门云吐月当空。昔年歌舞今安在，只听萧萧落木风。
甲子俸满除夕（清·邹承垣）　　七言律诗　押微韵	如何五十未知非，万里风霜点客衣。柏叶有情凭夜醉，梅花相约待春归。暂抛冰案寻书卷，长卧茅斋掩竹扉。一榻炉烟堪作伴，闲阶只喜吏人稀。
