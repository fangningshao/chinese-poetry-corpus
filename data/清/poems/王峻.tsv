谒岳忠武庙（清·王峻）　　七言律诗　押删韵	强弓手挽雅歌娴，未许韩刘伯仲间。谁使朱仙回玉帐，转愁雪窖有刀环。长城自坏天难问，半壁偏安主厚颜。遗庙近邻嵇绍墓，灵旗风静古碑闲①。
禹州道中（清·王峻）	茫茫四野寒萧骚，朔风动地声怒号。车帷卷破马踯躅，夕阳惨淡横平皋。行人瑟缩帽檐侧，手脚冻冷面如墨。晚来投店满衣尘，童仆相看不相识。
题戴巨川庶子画马（清·王峻）	先生画马如画牛，不著鞍鞯不络头。超遥肯与驽骀伍，放旷还同麋鹿游。先生相马如相士，德合刚柔比君子。神闲气静在平时，电激飙驰日千里。拈毫十日又五日，惨淡经营能事毕。恍疑貌出古纤骊，直压开元卌万匹。君不见黄金之勒锦障泥，多少款段当风嘶。安得壮士驰骏足，层冰蹴裂交河西①。
