岁暮寄从子诒孙（清·姚前机）　　七言律诗　押删韵	冲寒犯雪尚间关，闻汝年来鬓亦斑。骨肉无多痴叔老，聪明有限稚儿顽。蜡销镫背垂吟泪，酒凸觥心照醉颜。剩我孤身还是累，呵融冻管赋囚山。
夜坐感秋和一峰韵（清·姚前机）　　七言律诗　押支韵	檐雨𢅏风就枕迟，怯凉换簟费支持。难醒易醉杯中物，有尾无头梦里诗。久客每思归亦好，得间恰与病相宜。茶温香烬吟声细，此味孤镫许共知。
