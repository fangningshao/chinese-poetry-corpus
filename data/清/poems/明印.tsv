登香岩一览楼（清·明印）　　七言律诗　押尤韵	底处堪舒野士眸，松陵南寺倚层楼。檐虚遥挹金庭翠，树老平分笠泽秋。千里烟瓢从踯躅，十年萍迹漫淹留。若无友道谈空语，顽石何能更点头。
秋日过王冈龄山斋次韵赋答（清·明印）	良辰赴幽期，名园散清步。黄菊未辞秋，霜鸿正横曙。逍遥玩泉石，参差数药树。主人出卷轴，精力所凝注。六法韵俱流，五字神或助。把玩愧不如，爱极翻成妒。
