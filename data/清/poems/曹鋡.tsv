伏日同伯兄眉庵松茨消暑（清·曹鋡）　　五言律诗　押阳韵	何处携尊酒，东皋旧草堂。雨残沙路细，风软药苗香。巢燕非时出，山蜂底事忙。老亲怜弱稚，欢喜故相将。
入山晓行（清·曹鋡）　　五言律诗　押萧韵	竹舆随径转，萝薜挂烟霄。石险偏横树，溪回屡渡桥。雾收方见日，云聚即成潮。潇洒红尘外，青山认寂寥。
入紫翠林（清·曹鋡）　　五言律诗　押蒸韵	人多穿洞出，路狭碍枯藤。怪石如迎客，山猿不避僧。疏林飞瀑落，绝壑乱云蒸。素有登临兴，梯霞上百层。
坐响雪亭（清·曹鋡）　　五言律诗　押齐韵	山涌涛千尺，晴堆雪一溪。雨随云去住，烟接树高低。路尽疑天逼，峰尊与日齐。扫苔聊独憩，摩壁好留题。
登文殊院（清·曹鋡）　　五言律诗　押寒韵	嵯岈开线路，杖履莫辞难。岚气千岩雨，山风六月寒。石欹防客过，松古学龙蟠。纵目遐荒外，方知天地宽。
雨中对瀑复观龙潭水涨（清·曹鋡）　　押东韵	骤雨划然至，烟雾失长空。千峰荡微影，飞瀑垂玲珑。深潭忽怒沸，疑是蛟龙宫。响声振林樾，雪浪生寒风。蹑足心欲动，举首摇双瞳。下触石骨碎，上与银河通。谁为开凿力，吾将问洪濛。
