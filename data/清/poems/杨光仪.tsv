小隐（清·杨光仪）　　七言律诗　押麻韵	清溪回抱乱峰斜，白板双扉处士家。别馆轻阴迷柳絮，小楼明月梦梨花。村尨不吠看云客，林鸟还惊问字车。偶为探奇忘近远，石梁尽处饭胡麻。
读史杂感（清·杨光仪）　　七言律诗　押真韵	生才大造果何因，变相登场总绝伦。谁道分香非韵事，须知钻李亦传人。山河不幸虚名世，钟鼎无灵污劫尘。担粪著棋都弗解，还从物外寄间身。
题画（清·杨光仪）　　七言绝句　押麻韵	一篱秋色印寒沙，风味柴桑处士家。不耐骑驴城里去，屋南山下踏槐花。
黄金台歌（清·杨光仪）	士为知己用，岂为黄金来。隗也自荐吾不取，嗣王况复多疑猜。黄金台，高崔嵬，毕竟豁达非庸才。隗也一言动人主，七十二城烟尘开。吁嗟昭王安在哉，驽马骄鸣骏马哀。渥洼之产不复至，天闲仗马称良材。细刍凿粟供饱食，金羁玉勒生光辉。伏枥老骥瘦且死，骨朽不识黄金台。黄金台，高崔嵬，夕阳凭吊迷蒿莱。
