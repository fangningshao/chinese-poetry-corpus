过襄城石首山（清·佟凤彩）　　五言律诗　押青韵	汝水驱车马，扬鞭指翠屏。泉声冲石落，鹤唳隔烟听。远树连云淡，微风拂草青。轩辕曾问道，留咏寄山灵。
天门山（清·佟凤彩）　　七言律诗　押豪韵	百战生还解佩刀，扁舟东去走江皋。鬼神护此千秋石，阊阖开当万里涛。白日行空天马过，黑风吹浪海鱼高。扪萝直到云烟里，惆怅山灵笑二毛。
晚登保安城西望小顶山（清·佟凤彩）　　七言律诗　押庚韵	碧嶂青青翠色横，夕阳直射古荒城。乱峰烟锁层层秀，瀑水晴悬的的明。鸟弄余辉缘树语，樵迷幽径带云行。停骖西望饶佳致，远隔关山忆帝京。
