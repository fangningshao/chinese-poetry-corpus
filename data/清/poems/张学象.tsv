岁暮感怀（清·张学象）　　七言律诗　押真韵	缉柳编蒲志苦辛，半生多难已忘身。橘林乏实供饘粥，突舍无烟荐藻蘋。空羡田真兄弟乐，堪怜任昉子孙贫。一函遗草谁为达，检得徒令泪满巾。
杂咏（清·张学象）　　五言绝句　押梗韵	明镜如满月，朝朝弄妆靓。一自弃尘埃，不照孤莺影。
减字木兰花 病中（清·张学象）	病慵思睡。可怜一日长如岁。转转无聊。蹙损蛾眉瘦损腰。三生缘浅。凤台不遇吹箫伴。写恨盈篇。几度追思李易安。
满江红 秋夜自伤（清·张学象）	蕉影横窗，又点染、一番秋色。谁信道、岁华如旧，画楼今夕。天末飞鸿难诉与，帘前明月曾相识。想当初，已误总难追，今无及。千种事，休重忆。千种恨，书盈帙。叹三生缘薄，泪珠空滴。偏是王郎逢谢氏，不教仙女随张硕。想徒然，满腹尽文章，成虚掷。
蝶恋花 哭严氏甥女（清·张学象）	断送韶华风雨横。桂茁兰芽，顿使轻轻殒。幄里馀香花下影，燕归犹自呢喃问。荀倩神伤潘岳咏。凤去台空，留得人琴恨。艳魄芳魂知远近，化为蝴蝶枝头并。
