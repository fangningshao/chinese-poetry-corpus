吴茂申见过感赋（清·炤影）　　七言律诗　押歌韵	秋风飒飒独相过，说尽艰辛鬓已皤。莫道故乡烟火少，祇缘江岸鼓鼙多。江山万里看黄雾，松竹荒园坐绿莎。冠盖寥寥休问讯，五侯茅土近如何。
题顾茂伦村居（清·炤影）　　押支韵	持竿傲楚使，长啸将何之。人生各有志，与世无心期。卓哉顾夫子，隐耕东皋菑。卷书挂牛角，冲烟出茅茨。幽禽啭高松，望空宏遐思。时呼渔人饮，问月来何迟。回眸瞻北斗，阴云凝天池。放歌忽挥涕，今古事如斯。且复倒金樽，生涯何足知。
