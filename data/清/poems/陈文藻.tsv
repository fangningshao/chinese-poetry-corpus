秋夜同林雪岩小饮（清·陈文藻）　　七言律诗　押元韵	雨霁疏林暮色昏，草堂幽兴托清尊。夜凉小径风生竹，人静孤村月到门。冷砌蛩声和远漏，虚窗镫影淡秋痕。贫交却喜无他事，不限吟情对榻论。
梅花（清·陈文藻）　　七言律诗　押元韵	昨夜寒香破冻魂，一枝墙角倚黄昏。梦回孤馆尘无迹，春到空山月有痕。烟外板桥残雪岸，水边茅屋夕阳村。可怜冷落西泠路，犹是亭亭立墓门。
宿山寺（清·陈文藻）　　七言律诗　押文韵	古寺荒凉对夕曛，寥寥禅境绝埃氛。断岩石气侵衣冷，曲涧泉流过竹分。林静鹤栖双树月，山高僧卧一楼云。到来便觉尘机息，风磬泠泠入夜闻。
