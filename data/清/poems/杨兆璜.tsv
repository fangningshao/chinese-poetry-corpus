昭州夜泊有怀又伯通守（清·杨兆璜）　　七言律诗　押真韵	亭荒点翠碧粼粼，红蓼花疏间白蘋。官罢野鸥能傲我，诗成青嶂苦随人。偶看明月成千里，孤负黄金笑一身。得失鸡虫知许事，玉盘堆趁荔枝新。
秦淮钱春（清·杨兆璜）　　七言律诗　押麻韵	杜鹃声里渺天涯，争似征夫不忆家。皱面自怜前度客，成阴无那旧时花。愔愔水阁风初缓，黯黯江城日易斜。开遍鼠姑飞尽絮，令人回首惜年华。
