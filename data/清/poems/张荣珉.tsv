谢君冶盦以其高祖孝子公（霖）侍疾图属题，敬题七古一首奉教（清末民国初·张荣珉）	弥伦天地翼纲常，首先孝悌经为详。修齐平治皆本此，谁欤实力身担当。吾乡夙以忠义著，人才每得江山助。孝行人争说谢公，至今乡里尚腾誉。同邑推官①有谢子，系公五世直系嗣。公卿宾客诗酒仙，吏隐闽江共需次。缅怀祖德徵题诗，备述先人乌鸟私。一幅丹青手示我，激昂慷慨扬清眉。道是先人孝行卓，泥涂轩冕人磊落。工书直欲驾苏黄，知医名噪江南北。天性纯挚亦谦蔼，济时畜有三年艾。母病风痹十八春，亲侍汤药未解带。曾旌清代宣宗朝，天语丝伦一字褒。愿以诗歌继邑乘，阐发幽光庶孔昭。我闻斯言式遗像，肃然起敬心景仰。屈指六千四百日，相依为命尽孝养。晨昏寒暑忧患共，母痛亦痛惊厥梦。肉可剜兮身可代，家世浑忘孰轻重。恨不化作身外身，千万菩提呵护频。寸草春晖断复续，假龄默默天与神。方之古贤谁近似，望云终使闾空倚。卧冰哭竹亦一时，常变久暂何能拟。心香一瓣神为驰，祇恨苍苍生我迟。不获亲承杖履教，披图亦复空尔为。几多绣虎雕龙笔，争挥珠玉积篇帙。掷地谁作金石声，毕竟推官善继述。广求图诗体图意，两可风世彰大义。愧我未足扬幽潜，俚吟勉酬桑梓谊。
