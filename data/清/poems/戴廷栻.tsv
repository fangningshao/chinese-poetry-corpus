拟古诗·人生不满百（清·戴廷栻）　　五言律诗　押支韵	人生不满百，达人固知之。情重性命轻，况当离乱时。所见不合意，退避了无辞。怀抱不可遣，付之于酒卮。
即事感怀赠友（清·戴廷栻）　　五言律诗　押阳韵	云谊贵公子，风流及老狂。由来多意气，不仅妙文章。青取江南雨，寒消塞北霜。搴云见朗月，此意在君旁。
拟古诗·行行重行行（清·戴廷栻）	行行重行行，裹粮戴吾笠。修途日以荒，所在生荆棘。犹豫立道傍，徘徊以叹息。所苦非别离，浩荡无所适。深谷暮烟平，长河明月飞。孤云藐旷覼，转蓬何时归。忠信不可托，廉介多见欺。惆怅返故乡，且复掩柴扉。
拟古诗·青青陵上柏（清·戴廷栻）	青青陵上柏，不生培塿间。琐琐矜名士，谁能共往还。驱车出国门，游戏上西山。草木多淑气，云霞怡我颜。擘脯酌载酒，哀筝独自弹。
拟古诗·今日良宴会（清·戴廷栻）	今日良宴会，宾客相追逐。四座列氍毹，帘下奏丝竹。金樽倾美酒，玉盘盛粱肉。众人皆醉饱，贱夫愈局促。群居无高论，不如处幽独。归来炊寒灶，脱粟煮薄粥。
拟古诗·涉江采芙蓉（清·戴廷栻）　　押皓韵	涉江采芙蓉，花叶皆茂好。所赠不合意，一夕颜色槁。人生感知己，此意向谁道。荡舟越江归，寂寞向芳草。
拟古诗·庭前有奇树（清·戴廷栻）　　押虞韵	庭前有奇树，日夕抚碧梧。墙墉自峻绝，盘桓以为娱。盈盈环堵绿，亭亭百尺孤。息荫无佳人，所辱甚泥涂。凤凰虽不来，安能共狂夫。
拟古诗·西北有高楼（清·戴廷栻）　　押尤韵	西北有高楼，徙倚聊淹留。平原千余里，远道何悠悠。日夕回风起，河水散乱流。相思杳难托，登高翻更愁。
拟古诗·青青河畔草（清·戴廷栻）　　押有韵	青青河畔草，离离路旁柳。悠悠送行人，泛泛举杯酒。终鲜素心人，何许同携手。归来掩柴荆，无语自垂首。
