题杭太史堇浦（世骏）岭南集（清·高文照）　　五言律诗　押阳韵	荔子焦花国，雷耕瘴母乡。山川閟秦汉，草木管兴亡。集有《虞衡志》，归无陆使装。空留佳句满，传唱到珠娘。
北湖（清·高文照）　　七言律诗　押虞韵	暖云如粉雨如酥，淰淰湖光浸绿芜。柳亚朱栏争戏马，山平画槛唤提壶。笙歌都入烟花记，士女全披金粉图。合典骦裘早行乐，临邛红袖正当炉。
放棹（清·高文照）　　七言律诗　押庚韵	临风放棹出菰城，笭箵依然舴艋轻。莎岸斜晖孤鸟去，板桥疏柳一蝉鸣。橹声摇曳渔歌远，鸥梦生凉客思清。领取白蘋洲上路，溪山如许恋吟情。
三至随园呈袁简斋先生（清·高文照）　　七言绝句　押阳韵	花未开残酒尚香，人间弹指小沧桑。丹沙掷后都成垄，那得麻姑鬓不霜。
望黄龙洞拟游不果（清·高文照）	玲珑卞山麓，奇绝在金井。岩户怪石函，乖龙唤不醒。清秋敛云雾，回望突高顶。日暮足力疲，去路愁耿耿。夕阳澹鸦背，谷口送人影。松子时一闻，归樵下西岭。
铁枪行（清·高文照）	将军之矛丈八尺，瞋目当桥勇无敌。力士之锥百廿斤，大索十日虚无人。天生异人定自异，何物彦章凭壮气。赤脚入棘不足神，手弄一枪等游戏。由来枪利马必骁。岂有巨马三丈高。沙陀义子等闲耳，浪说使铁如使篙。呜呼，豹死文章人死节，不在区区一块铁。
