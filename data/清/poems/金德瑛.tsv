徐州怀古（清·金德瑛）　　七言律诗　押真韵	帅五诸侯共灭秦，英雄开辟古无伦。汉营气早成天子，垓下头终德故人。落日霸都濉水壮，东风姬血草痕新。天亡战罪徒分别，项伯功封异姓亲。
桃源（清·金德瑛）　　七言绝句　押鱼韵	主人耕作客人渔，说向先秦惝恍余。好是碧溪红树里，不传数卷未焚书。
题吾汶稿（清·金德瑛）	丞相不劝原必死，先书祭文数十纸。待得燕山齿发归，同心不愧同乡里。昔者宋玉师屈原，莫能直谏空招魂。未知楚灭身何所，千古但有风流存。何如庐陵王鼎翁，耻作机云作陈东。心哀母老难许国，不然随殉柴市中。虔州之水洪州驿，处处悲风寒凛栗。义士相望四百年，歙州亦有江天一。
康郎山功臣庙歌（清·金德瑛）	红罗真人起滁濠，天弧堕地扬旌旄。龙蟠虎踞定南国，削平僣乱如吹毛。上游楚气氛颇恶，奋臂怒比螳螂骄。江汉窃据意未定，骑鹿欲向南山遨。南昌坚城铁作瓮，撼山有力空为劳。金陵援师来，飒飒乘风飙。谋臣猛将谈《六韬》，从以仙人周颠左右舟中翱。贼徒返旆出彭蠡，扼吭不得通江潮。罪贯不盈势不灭，介恃战舰匡庐高。鲸鲵小捷遽得意，纪信出诈汉王跳。遂令三十六将同战死，庙貌留祀康出椒。中山一人丁普郎，齐云捩舵如鱼舠。韩成居左同列坐，半褰赴水赭黄袍。其余面骍面涂炭，冒突烽焰头毛焦。别有三五少年白面带微笑，甲胄踊跃轻波涛。岂是鸱夷生去日，塑工肖得穷秋毫。定应贼颅贯矢后，英灵舞抃隐约来林皋。惜哉张定边，尔亦男儿曹。天完逆将眼不择，犹奉余孽奔危巢。奇材剑客误荆楚，百万齐作蹠犬嗥。髑髅铺满大湖底，阴夜馁哭声号咷。宁知此庙三百年，春秋伐鼓牛羊牢。古槐郁郁崇封褒，曾护真主驱鸱鸮。枯株断蘖犹敬惜，过客竞奠香牲醪①。呜呼树木尚如此，英雄可不慎所遭。湖波浩淼风萧骚，庙中木主永勿祧。金匮石室之史傥遗漏，不妨搜讨姓氏镌刻蟠龙鳌。
雪度井陉关与周石帆学士同用渔洋韵作歌（清·金德瑛）　　押阳韵	蓬莱宫出祭纸黄，秦晋蜀使车联行①。滹沱渡后望险阻，渐觉山谷生苍凉。燕赵古称多节义，齿冷隙末羞陈张。唐藩幽镇互割据，晋阳东面锁钥详。阴云似凝古壁垒，玉屑忽洒征衣裳。群仙跨鹤羽节幢，浮空游戏乐未央。舆夫轩前又轾后，滑汰侧足频堤防。旧关据隘尚中路，新关矗翠堆雷硠。角声缥缈出雉堞，飞白点点旌旗扬。山农旧冬苦无雪，今喜麦陇滋不荒。高低凿坏露门窦，一穴岂辨堂与皇。石田春冷迟垦作，枯草迸罅如针秧。嗟尔谋生太局蹐，惭我传食随翱翔。不逢争战不耕戍，但骋笔墨含风霜。峰回渐失韩信帜，出坎更吊兴唐王。
题沈椒园观察劳山吟眺图（法坤厚画）（清·金德瑛）	大劳小劳肩随高，七真遁迹今未遥。仙家閟吝不好事，搜奇泄异须吾曹。芒鞋无缘径路绝，恰藉按部穷岩坳。金刚崱屴玉女睇，凤凰翔翥狮虎虓。崇峦窅穴明复晦，倒根插濯黏天涛。随车吮墨大弟子，予吟汝绘争为豪。苍华栉沐近照耀，丑神知觉潜沈逃。恶风弱水属荒诞，归带烟雾衣巾飘。文人眼大山海渺，收纳卷轴铢釐毫。从君覼缕细指数，旧谚泰岱不如劳。我虽足阻神已到，读诗见画忘萧骚。
制砚歌赠陆莆塘孝廉（清·金德瑛）	书生砚田苦耕耘，田之授受由他人。莆塘乃欲创物始，月斧自辟苍云根。浑然元圭质素璞，疆场凹凸逐手分。平留掌面蕉叶色，细出钟鼎雷回纹。零星小石逞游戏，一滴滉瀁珠含唇。晴窗晓日光鲜新，高吟《骚》《雅》追《皇坟》。袖閒无声运斧斤，渊渊古气相氤氲。钟王韩杜未落纸，隐约逗露先天文。囊中蓄得端溪品，相戒不许俗手扪。每爱青花浮荇藻，恰遇妙斫镌㻍琨。余工试与遣暇隙，譬运重甓连朝昏。文章已出戒剽窃，制器那用躬辛勤。知君寓意弗苟且，诗笔扫尽窠臼陈。砚成独许享其逸，此田属我长子孙。
