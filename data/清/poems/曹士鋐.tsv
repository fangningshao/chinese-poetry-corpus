宿峡口题壁（清·曹士鋐）　　五言律诗　押尤韵	峻绝仙霞岭，雄关踞上游。万竿新竹解，一路野泉流。古殿招云住，斜阳隔树浮。深山凉雨后，五月木棉裘。
明日阻雨不发再留一首（清·曹士鋐）　　五言律诗　押灰韵	欲与山灵别，山灵不放回。湿云吹作雨，涧水吼如雷。扪壁寻诗句，开襟倒酒杯。浮屠桑下宿，临去重徘徊。
书所见（清·曹士鋐）　　七言绝句　押鱼韵	丫头小女十三余，楚楚风姿画不如。山似黛痕波似镜，把竿间钓子陵鱼。
寄九弟菊辰（清·曹士鋐）　　七言绝句　押虞韵	画个清宵立月图，思家我与少陵俱。可将诗句先题好，寄到榕城写入无。
