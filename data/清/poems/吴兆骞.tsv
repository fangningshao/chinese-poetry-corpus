送人归辽东（清·吴兆骞）　　五言律诗　押微韵	送尔驱征马，离亭叶已飞。云山三岁别，风雨一人归。碛晚黄羊少，关寒白雁稀。苍茫望辽海，今日是王畿。
北风（清·吴兆骞）　　五言律诗　押灰韵	马上北风哀，黄云惨不开。寒摧龙碛断，声卷雁沙来。驿骑衣空寄，嫖姚战不回。何人吹筚篥，泪尽落雕台。
同诸公登中后所戍楼（清·吴兆骞）　　七言律诗　押萧韵	若为荒戍驻征轺，纵目烽楼野色遥。万里川原迷大漠，百年亭堠识前朝。平沙暮卷山头树，落日晴翻海上潮。倚堞却寻南首路，汉关迢递已云霄。
感怀诗呈家大人二首（清·吴兆骞）　　七言律诗　押阳韵	棘寺阴沉树色长，故园何处泪沾裳。独怜积毁能销骨，无那衔冤易断肠。授简圜扉思夏胜，上书梁狱泣邹阳。金门咫尺招贤地，不得雄文达建章①。
出关（清·吴兆骞）　　七言律诗　押真韵	边楼回首削嶙峋，筚篥喧喧驿骑尘。敢望馀生还故国，独怜多难累衰亲。云阴不散黄龙雪，柳色初开紫塞春。姜女石前频驻马，傍关犹是汉家人。
晚自鸡头崖至天龙屯（清·吴兆骞）　　七言律诗　押阳韵	迢递回冈抱塞长，暮云归路剧羊肠。马嘶古碛塞沙白，鸦乱荒城夕照黄。病后关河空涕泪，战馀身世各苍茫。客游不异松花水，日夜滔滔下北荒。
九月八日病起有怀宋既庭计甫草因忆亡友侯研德宋畴三丁绣夫（清·吴兆骞）　　七言律诗　押尤韵	岁晚霜清木叶愁，病馀蓬径愧淹留。紫台一别悲苏李，青草频年哭应刘。归梦关河长伏枕，客心天地各惊秋。明朝谁是登高侣，零落黄垆岂再游。
帐夜（清·吴兆骞）　　七言律诗　押麻韵	穹帐连山落月斜，梦回孤客尚天涯。雁飞白草年年雪，人老黄榆夜夜笳。驿路几通南国使，风云不断北庭沙。春衣少妇空相寄，五月边城未着花。
五日阻水牛马河（清·吴兆骞）　　七言律诗　押先韵	五日驱车度极边，中宵移帐阻长川。波间不断千峰雨，林上争暄七涧泉。铁骑风沙行戍日，锦帆丝管旧游年。汨罗犹是江南地，始觉灵均未可怜。
小乌稽（清·吴兆骞）　　七言律诗　押灰韵	连峰如黛逐人来，一到频惊暝色催。坏道沙喧天外雨，崩崖石走地中雷。千年冰雪晴还湿，万木云霾午未开。明发前林更巉绝，侧身修坂倍生哀。
奉酬徐健庵见赠之作次原韵（清·吴兆骞）　　七言律诗　押删韵	金灯帘幕款清关，把臂翻疑梦寐间。一去塞垣空别泪，重来京洛是衰颜。脱骖深愧胥靡赎，裂帛谁怜属国还？酒半却嗟行戍日，鸦青江畔度潺湲。
三月十二日河上口号（清·吴兆骞）　　七言绝句　押先韵	三月归鸿满塞天，流澌日暮尚凄然。自从身逐乌龙戍，不识春风二十年。
游西山兰若二十韵（清·吴兆骞）　　五言排律　押真韵	四禅分浩劫，双树启香津。地涌龙沙古，宫开鹿苑新。宝铃流塞雨，金刹照边春。窈窕丹栌合，崚嶒碧嶂邻。下堂钟送客，归院树迎人。仙梵消兵气，天花洒战尘。瀑泉喧月晓，山磬静霜晨。咒食闻禽下，翻经见虎驯。果肥风破甲，松劲雪生鳞。座儗逢师子，林应集雁臣。南宗坛卓锡，西竺字函银。香散冰天畔，僧归沙海滨。啸声疑药老，碑制想王巾。共道城为化，谁怜里是贫。白诧徒仿佛，皂帽自逡巡。已昧生还日，空悲老去身。神人宁梦汉，逐客未归秦。涕泪瞻慈像，皈依请梵轮。祇林谁抖擞，朔野此沈沦。何日吴中寺，长斋礼应真。
榆关老翁行（清·吴兆骞）	榆关酒楼临大衢，征人日暮行驻车。鹿裘老翁鬓成雪，夹毂相逢问里闾。乍闻吴语三太息，坐我楼头话畴昔。自云家世本吴中，住近张王旧宫侧。少年追逐冶游场，破产徵歌意无惜。沙家枪槊冠江南，学得梨花推第一。技成好作关河游，贩缯几度来边州。燕姬十五芙蓉色，弹筝夜夜酣高楼。一曲红绡醉中掷，囊空典却千金裘。三载边庭履霜露，飘摇裋褐谁相顾。途穷不忍到乡关，却向军中应征募。金羁翠眊绣蝥弧，名隶渡辽第三部。关前上将霍将军，遣向松山守烽住。孤城接斗无时休，铁甲中宵带冰卧。老边墙直长城隈，梯冲百道如山来。宁前死屯昼城闭，旌旗黯惨纷黄埃。雄边健儿十三万，鼓声欲死弓难开。碛西降丁最翘健，日暮分营夜催战。吁嗟万骑无人回，射尽平州铁丝箭。曙光瞳瞳海生绿，战血无声注空谷。严霜如刀箭如猥，欲上戎鞍泪交续。坚城既堕将军降，几部残兵向南哭。相随散卒临渝城，横刀更隶龙骧营。倏忽长安易朝市，关门不用防秋兵。从此飘零脱军伍，种豆锄葵学农圃。且将衰齿托鸡豚，幸免微躯饲豺虎。昨年有客来燕京，传道江南亦被兵。故国他乡尽荆棘，穷黎何处还聊生。伊昔姑苏城畔住，门前小店临江树。半生羁戍塞垣秋，梦断吴关旧行处。今日逢君辽水北，被褐驱车欲安适。白头边语久侏{牜世}，重听乡音涕横臆。凄惶岭外北风哀，莽莽边沙路何极。沽酒邀君君莫辞，天涯相见且相悲。莫嫌憔悴穷边叟，犹是吴趋市上儿。
海郎山灵湫神女歌（清·吴兆骞）	海郎山色倚巉岩，山半灵湫映晓岚。公主旧台余翠岫，神女新祠傍绿潭。神女婵娟艳瑶彩，霏烟曳月迷年载。怨入青蛾忆汉宫，魂依白鹤长辽海。含睇凝情不可亲，乘风飒飒如有人。虚无琼佩空山雨，杳渺鸾骖绝岛云。和亲当日悲登陇，遗恨千秋尘澒洞。宝镜何时别紫阍，玉衣无处寻青冢。松花柽叶小祠荒，穗帐无人春日长。鸦翅发垂宫样髻，虎章腰结羽人妆。香粉长筵醉芳醑，巫女如花下灵语。踏露时闻石马嘶，腾波自共冰姨舞。一曲迎神芦管愁，年年赛火海东头。望乡莫更歌《黄鹤》，红粉魂归塞雨秋。
早秋陪诸公游密将山（清·吴兆骞）	招邀出郭门，青山殊未已。金鞍小骑何连翩，人影遥遥翠微里。翠微一望延层峦，深松伏涧相风湍。飞泉半挂银河残，秋岚散入芙蓉寒。石门黯黯金花裂，隔溪苍翠时明灭。回风绝壁森昼阴，六月空濛见残雪。西峰百尺寒崔嵬，振衣欲上观蓬莱。黄云泱漭动海色，楼船射鲛安在哉。松花江水流浩浩，千秋战骨关山道。龙堆狼望空嵯峨，飞将勋名归蔓草。昨夜秋风吹塞天，临潢万树生寒烟。金笳玉笛起愁思，边心四据空茫然。安得仙槎泛清浅，乘流直度支机前。壮士无家谁不怜，李陵已向阴沙没，逢萌空税辽东田。君不见徽宗埋骨空江曲，遗冢苍茫走麋鹿①。艮岳风流亦一时，黄沙玉柙无人哭。万乘飘零且复然，吾生那更悲穷谷。击筑高歌出塞辞，何如楚客吹参差。眼前有酒且不饮，迢遥漫作乡关思。紫骝嚼啮当风嘶，为君重进金屈卮。醉卧青山且莫归，明朝秋雪吹人衣。
置酒歌（清·吴兆骞）	临潢城头暮吹笛，北斗阑干月将出。金吾置酒坐北堂，银鞍召客何辉煌。织成罽幕芙蓉卷，紫氎新茵兽文软。黄羊作馔堆金盘，青骊挏酒挥犀碗。筵前火照明星稀，凝笳急管纷相依。锦衣如雾声綷縩，宝刀拂露光霏微。须臾月东吐，留宾坐挝鼓。还褰丹绮帷，更出红妆女。金钿曜紫貂，珠袿袭青鼠。的皪芳唇歌，便娟细腰舞。沈沈芳夜兰，恻恻北风弹。青蛾扇底蹙，素指弦上寒。哀弦声屡阕，灵虬水频咽。但顾罗袖欢，讵惜珠缨绝。酒兰华幕坐欲移，徘徊落月秋河低。锦镫车马纵横去，应照香尘绕路飞。
白头宫女行（清·吴兆骞）	长安女冠头似雪，曳地黄紽悬百结。手执金经泪暗垂，云是前朝旧宫妾。一朝充选入披香，倭堕新梳内殿妆。低鬟自惜青虫小，系臂愁看绛缕长。当年御极方清晏，宫中屡启催花宴。云母屏开见舞人，水晶帘卷低歌扇。歌舞年年乐事殊，森沈宝幄挂流苏。北宫漫阅鱼龙戏，东绢频临《蛱蝶图》。图史纷披间珠翠，深宫镇日长无事。鹊顾书从女史传，鸾雏钗向昭仪赐。昭仪明艳独承欢，促坐金床倚笑看。灯簇九微长侍辇，妆成七宝自凭兰。兰前罗绮纷成列，阿监才人几分别。玉墀草细打球高，珠箔花深吹管彻。景福宫前细柳垂，琼轩不闭共追随。绣镫缠鬃娇试马，绿绨隐几倦弹棋。春花秋月年华换，掖庭寂寞肠堪断。素手翻书教小王，红颜对食怜同伴。自从羽檄扰秦川，遂使官家少晏眠。五夜刺闺频报警，三春合殿罢开筵。几载天颜惨不乐，中宵独坐占芒角。炮火新开内教场，诏书屡下文渊阁。阁门封事日纷纷，督府潼关复覆军。几部黄巾残豫楚，千群青犊下宣云。宣云处处名城堕，倒戈自启居庸锁。阙下交驰告急书，殿前望断平安火。军锋倏忽逼神京，一夜都人已数惊。内苑左貂群揖盗，团营飞骑半翻城。城上弓刀争内向，苍黄无复蓬莱仗。独御金鞭视九门，空颁铁券封诸将。白马青袍卷地来，君王长叹不平台。日诏内人从避寇，手持爱子共衔哀。可怜十叶汉天子，海竭山崩竟如此。复壁宁教伏后藏，佩刀自刺清河死。珠伤玉碎满曾城，宫车无那赤龙迎。犹有黄门曾殉主，岂知紫闼竟屯兵。自怜白首深宫住，欲问家山渺归路。潜脱霓裳出九重，却寻月径依双树。一托香台已十秋，每谈遗事自生愁。室中漫礼金仙席，梦里还随玉辇游。惆怅生年遘阳九，戒珠持遍甘衰朽。仙家龙种尚飘零，贱妾蛾眉亦何有。我来故国几沾翰，摩娑铜狄北风酸。昭阳旧侍悲通德，长乐姬人识佩兰。从古存亡堪太息，凄凉无处寻遗迹。《麦秀》偏伤过客情，《柘枝》还下宫人泣。
闰三月朔日将赴辽左留别吴中诸故人（清·吴兆骞）	蓟门三月柳堪折，玉关迁客肝肠绝。结束征车去旧乡，矫首天南恨离别。忆昨胥台事侠游，才名卓荦凌王侯。黄童雅擅无双誉，温峤羞居第二流。相将日向春江曲，阖闾暮前草初绿。彩鹢春风客似云，珠帘夜月人如玉。少年行乐恣游盘，夹道飞花覆锦湍。按歌每挟茱萸女，驻马频看芍药栏。筵前进酒题鹦鹉，一日声名动东府。拟从执戟奏甘泉，耻学吾丘能格五。去年谬应公车征，骏马高台几度登。自许文章飞白凤，岂知谣诼信苍蝇。苍蝇点白由来事，薏苡偏嗟罹谤议。赋就《凌云》只自怜，投人明月还相弃。身婴木索入圜门，白日阴沉欲断魂。北燕漫说邹生哭，东海谁明孝妇冤？衔冤犴狴悲何极，慷慨陈词对岩棘。幽怨空教托《楚辞》，严威竟已罹秦格。忽承恩谴度龙沙，边草茫茫去路赊。名列丹书难指罪，身投青海已无家。销魂桥畔谁相送，一曲芦笳自悲痛。皂帽惭非避世人，青山何处思乡梦？乡心日夜绕江干，江柳江花不复攀。万重关塞行应遍，十载交游见欲难。从此家山等飞藿，满眼黄云横大漠。自伤亭伯远投荒，却悔平原轻赴洛。一向冰天逐雁臣，东风挥手泪沾巾。只应一片江南月，流照飘零塞北人。
同陈子长夜饮即席作歌（清·吴兆骞）	豪气君未除，长啸轻远游。虽为辽海客，不识边城愁。青丝玉壶银凿落，中宵坐我碧油幕。海风吹天星动摇，边色横烟月澄廓。倚笛频惊出塞声，衔怀尚拟华年乐。黄龙东望沙茫茫，黑林树色参天长。此行应痛永垂别，他时相忆徒慨慷。爱君且复饮君酒，庭树摇摇挂珠斗。梦去难攀鹤市花，醉来聊折龙城柳。眼中万事尽飘蓬，尔我安能日携手。故园何处五湖滨，难后逢君意转亲。谁怜玄菟城头月，泣尽黄公垆畔人。
