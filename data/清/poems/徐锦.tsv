送杨利叔孝廉之楚中（清·徐锦）　　七言律诗　押真韵	跃马冲寒复此晨，鹧鸪啼罢雨如尘。关山险处难行路，痛哭书中老此人。身在未孤三尺剑，檄成曾泣两河民。知君借箸征西幕，寄语嫖姚勉拊循。
嶅阳道中（清·徐锦）　　押屑韵	山光不宜近，刻露愁太泄。护以烟树苍，窈窕态奇绝。衰云堆鸟外，稚日吐林缺。客车屡沿转，樵路通屹𡿖。疏钟断易沈，远村明复灭。迥峰似螺旋，下有筑泉冽。人面沐晨霏，马蹄蹴冰裂。始知入山深，山外固未雪。牵萝怀美人，琼想互萦结。耸肩时一吟，唳雁共凄切。
章夏（清·徐锦）	前山凤回翔，后山龙腾踊。偪仄盘线路，俯视神一悚。路转峦西回，林霏隔溪滃。振策朔风劲，泼面寒雾重。吞日岭中裂，扶崖云四拥。欲落不落势，石骨与秋耸。匹马踏之上，全山绿俱动。轮辕走诘屈，出险可贾勇。驻辔定惊魂，罡飙吹傱傱。夕阳迫崦嵫，炊烟起遥陇。
沂州望蒙阴诸山（清·徐锦）	好山半不名，背郭互起伏。停鞭一回望，始知山色绿。高树摇残霏，幽筠媚新沐。阳岫窜惊雉，阴崖走跂鹿。崇睇渺兰坂，陂转碍旷瞩。烟霞缭其外，不辨岩与谷。微闻溪涧声，急溜奏琴筑。安得郭熙笔，皴碧入绡幅。
