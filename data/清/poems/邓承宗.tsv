河南道中（清·邓承宗）　　五言律诗　押侵韵	鞍马风尘苦，关河岁序深。远钟出烟寺，残月堕枫林。人倚孤筇健，松围众壑阴。旅怀消不得，日日短长吟。
荆州（清·邓承宗）　　七言律诗　押元韵	醉踏高城散早暾，城头吹角重兵屯。云连橘柚秋光净，江转夔巫雨气昏。豚犬岂能成霸业，芷兰终自误王孙。时清莫作登楼感，故国他乡总断魂。
访音图为沈丹谷作（清·邓承宗）	山月洗微白，山风吹梦醒。偶忆山中人，杖策耽幽寻。云影时左右，禽鸟鸣好音。回头问僮仆，囊中有古琴。触手辄成响，不弹谁为听。昨从海上来，天风吹泠泠。波涛出复没，合沓难为名。归时一偃卧，万感俱冥冥。栖神太古间，天气横空青。出门忽大笑，四顾无所亲。行行昧远近，但闻松涛声。始知成连去，今古惜此人。
都门秋日偕查少泉刘稚筠史仲和单地山城南看花作（清·邓承宗）	独处忽不怿，脂车城南行。白云树上流，摇曳作水声。草色凄以绿，好鸟相和鸣。修途无近远，仿佛若已经。一寺出深坞，林木何其清。老僧道心薄，尘外多逢迎。残叶过别院，幽花明乍晴。花香无定处，风过随衣生。去去复徘徊，暮霭悬高城。
秋日访友人不遇（清·邓承宗）	寒山几点入云碧，漠漠亭皋远烟色。幽径云深少人行，蟋蟀怨秋声凄恻。秋夜携筇踏云来，竹床石砌生青苔。中有高人结茅住，落叶无声门不开。童子隔篱谢客语，蓬蒿满径谁宾主。明月多情解送还，秋阴一片落烟渚。
