汝阳道中遇雨（清·张邦伸）　　七言绝句　押元韵	水落平沙雨一痕，廉纤不断自朝昏。马前看取长堤柳，绿到淮南第几村。
题盘白山人月林清影图（清·张邦伸）　　押陌韵	凉气入疏林，秋光耿遥夕。幽人起披襟，弄月吟寒碧。岭上松风鸣，岩畔流云积。何处啸鸾声，伫立情脉脉。
游苏门（清·张邦伸）	太行西来一万里，奔矗直到苏门止。衔烟喷雾不可羁，化作飞泉百道起。涌金亭下云雷喧，大珠小珠沸灵源。蛟龙夜撼苍山动，银涛倒卷天河翻。潆洄吐纳千万状，一泓清泌流春盎。海眼潜通星宿波，楼台装点西湖样。我家江水西复西，浣花锦水联清溪。一行作吏来中土，峨眉玉垒青云迷。登高忽弄啸台月，树影山光两明灭。岭头南望见中原，九曲河流杯底泄。孙隐君，去已久，鸾凤之音世无有。仙人天际一招手，他年共作山中友。君其归乎许我否。
