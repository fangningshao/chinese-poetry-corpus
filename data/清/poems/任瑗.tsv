金山（清·任瑗）　　五言律诗　押删韵	江流忽辟易，天际袅烟鬟。樵路钟声外，僧帆树色间。月明龙入钵，潮落鹘归山。何日辞妻子，丹砂驻暮颜。
游栖霞偕若衡兄作（清·任瑗）　　五言律诗　押先韵	好穷奇绝境，特地上峰巅。瀑响三秋雨，松含六代烟。山多皆拱寺，江远欲浮天。愁绝区中事，相留可判年。
寄答遂堂先生（清·任瑗）　　七言律诗　押阳韵	忆坐冰斋夏日凉，归来两见菊花黄。怀奇敢望孔文举，推毂还闻盛孝章。鸥梦不知江水阔，鸿音时隔岭云长。可知寂寞墙东客，录尽床头种树方。
田家（清·任瑗）　　押麌韵	柳阴荷锄归，豆荚未出土。呼儿夜饭牛，昨宵有微雨。
