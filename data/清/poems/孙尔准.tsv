台阳杂咏（清·孙尔准）　　五言律诗　押灰韵	关门非雁塞①，沙碛似龙堆。甲壤田畴辟，针盘市舶来。云容晴后满，山黛雨中开②。梦蝶③无寻处，名园付劫灰④。
过泰山（清·孙尔准）　　七言律诗　押冬韵	早岁曾携绿玉筇，飙轮掖上最高峰。笠边海日三更白，舄下齐烟九点浓。得句秋坛赓老鹤，投文夜壑起乖龙。今来济胜嗟无具，梦绕天门第几松。
奉命辑全唐文赴西苑万善殿翻阅释典（清·孙尔准）　　七言律诗　押尤韵	谁来天上溯银流，一叶凌虚太乙舟。莲海径从香界渡，蓬山不是世间秋。旃檀缥缈行边惹，楼阁溟濛望里浮。每怅三神波浪隔，乘槎真个到瀛洲。
吴兴道中（清·孙尔准）　　七言律诗　押微韵	二月苕溪水浸矶，舟行终日漾清晖。红深杜牧寻春路，绿上元真钓雨衣。西塞山前鱼正美，东林寺里鹤应归。何时却许浮家住，卧听渔歌无是非。
滩声（清·孙尔准）　　押阳韵	泉声使人间，滩声使人忙。去滩尚数里，弭棹停孤航。温汾复贲迅，似抑旋更扬。入夜响逾厉，拍枕惊雷硠。无乃地轴回，噏嘘陷颓阳。不然阴火然，呀呷扬沸汤。忽疑奋厥武，勇士赴敌场。前军突后队，轰轕争腾装。又疑古志士，万言溢其吭。一吐失先后，噂沓不可详。听之不成寐，挑灯起徬徨。平生事万端，一时集中肠。并入滩声中，奔腾逐流光。百年竟何成，赪尾怜河鲂。何如漱甘洁，归卧漪澜堂。
下滩（清·孙尔准）	上滩如上天，下滩如入渊。逆流轑登阪，顺流箭脱弦。船头俯啄骇，欲没却值槛。泉觱沸推船，直出群峰巅。群峰两岸腾万马，骖騿左右相后先。不知轻舟随涡旋转不得住，翻疑袖有秦皇鞭。回波乘间忽一驶，但觉众山倒走纷联翩。风帆篙橹弃不用，惟恃船头一人指总持挺名长年。人生失足在快意，况乃四旁锐石相磨镌。垂堂之诫古所凛，宗壳豪语非万全。螺女江头幸出险，喜见船人酌酒企脚皆高眠。
埔里社（清·孙尔准）　　押豪韵	台东山势如连鳌，溟郣气大喷云涛。包孕隐现不可测，突兀时露脽与尻。长风一扫净寥廓，苍峭百摺屏风高。恍移庐阜坠蛮徼，奇秀未可轻訾謷。悬厓绝磴孰能傍，生番趫捷追猿猱。平时杀戮代耕作，强弓毒矢争先操。岂惟人迹不敢入，赤豹骇遁玄熊嘷。安知中央大如砺，沃野顷莫开平皋。天荒地老未开辟，土乳泫泫流春膏。迩来汉奸颇深入，争营瓯脱围𥯨簩。南山虽锢犹有鄛，利在彼肯遗秋毫。决渠荷锸昼画井，腰镰秷秷芟蓬蒿。野犍千头竞跳掷，驯伏渐可加笼绦。人生有性物有性，物犹就扰人何逃。胡为巧诱复豪夺，密箐昼夜长号咷。况闻风俗亦不恶，嗜好服食同吾曹。龙梭作镊织锦罽，鹅管书字传红毛。留客囤居若图画，待姑嚼米成香醪。鞦韆游戏树阴底，嘴琴鼻箫声囋嘈。谁能抚摩适厥性，淳质正可资薰陶。屯田计口授之食，角材团练收其豪。倚天争奉■（衣家）布约，诅酒共饮留犁挠。力役群趋听鼛鼓，积粟高廪堆连廒。卑枝鸟巢俯窥■（壶殳），开户犬足眠生□。武陵仙乡在人世，青溪夹岸栽红桃。花开洞口春水发，相寻我欲拿鱼鱽（杨永智编校）。
噶玛兰北关（清·孙尔准）　　押阳韵	山头乱石金华羊，下饮大澥①波茫茫。蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防。我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排藟枪。关中沃野七千甲，南东②其亩棻铺穰。茆茨土舍鸡犬静，疑从上古窥洪荒。鴃舌侏𠌯费重译，见人狂顾如惊獐。地无可欲视听寂，安得习染生痴狂。无怀葛天在人世，桃源之说非荒唐。鳀壑东瞻寒礁石，鸡笼西顾连崇冈。瞿唐剑阁身未到，鄳阨视此谁低昂。援毫思欲勒铭去，愧无笔力追孟阳（杨永智编校）。
