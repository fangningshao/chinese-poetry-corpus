玉芝宫对雪呈诸同官学士（清·刘正宗）　　七言律诗　押东韵	苍茫雪色澹遥空，隐几长吟兴未穷。别殿不闻来翠辇，六花犹自舞东风。依依苑柳添丝软，寂寂炉灰近酒红。珥笔几人歌瑞霭，调高属和愧衰翁。
初度日客过（清·刘正宗）　　七言律诗　押先韵	长安逐队又三年，此日秋光亦可怜。诗酒有情禁白发，风尘无恙剩青毡。浮云过眼千峰矗，良夜当杯片月悬。莫道乡心惊旅梦，兴衰曾见海为田。
在昔（清·刘正宗）　　押支韵	在昔登舟日，鬓发如黑丝。解缆西塘侧，繁霜入镜垂。岂其苦奔波，有怀空自知。川谷远无梁，虎豹踞路歧。惊魂怵难定，梦里返江涯。心折饱忧畏，骇浪复无时。回首顿三秋，电光阅弈棋。朝来驱羸马，春风面上吹。履穿厌冰雪，又看芳树枝。宁不思远道，远道力已疲。既老休徵逐，往事安可追。晓日鸣乳鸠，燕语影差池。大化本无停，物理遂所私。古有赤松游，高踪慕茹芝。
济上行（清·刘正宗）	百鸟皆有巢，群动各有匹。艰虞生不辰，满目一凄恻。有客济上来，为我述荡析。势累鬻道旁，云是捷功得。初但贵红颜，后乃空原隰。红颜供余欢，老稚获赎直。百年生聚地，千里瀰荆棘。朝廷望拊循，吁嗟谁失职。同是血气伦，不许恋蓬筚。苌楚古有谣，相对付啾唧。非无东陵资，安堵正深壁。每读《舂陵行》，泪落沾胸臆。眼前旌旗红，又向春明出。所愿念疮痍，无使生相失。
和天宁寺浮图歌（清·刘正宗）	高标突兀撑霄碧，西俯昆仑东碣石。电光过眼阅大千，咫尺换尽长安陌。无风铃铎乍传声，半夜萧萧龙象行。盘空孤鹤栖复惊，下瞰蚁垤日纵横。寺中老僧去还来，佛灯寂寂照青苔。
老妇行（清·刘正宗）	东家老妇垂白发，樵爨无力余病骨。岂复有意斗蛾眉，坐守深闺费岁月。却忆当年初嫁时，含羞对镜理胭脂。但愿同心不重色，肯学桃李信风吹。宁知此意竟难明，时移岁换天无情。翠翘珠襦尽零落，闺中甘逐众人行。自解悲欢随所遇，红颜自古草头露。只今幸无入宫妒，裙布钗荆亦已足。愿将锦瑟与瑶琴，一时并写《白头吟》。寂寂空房恐虚度，敢道人新不如故。
对镜叹（清·刘正宗）	少年对镜颜色好，衰年对镜颜色老。镜里容光能几时，回头绿鬓成枯槁。开匣莫拂镜上尘，镜明空见白头早。亦知白头不可黑，有时白头不可得。窗前槿花换朝荣，日暮临风已无色。寄语少年速为欢，他日欢场徒恻恻。百金刀环明月辉，千金骏马黄金勒。章台杨柳饶春风，醉来光动玉台侧。不见老翁空叹息。
