赵北口早发（清·邓显鹤）　　五言律诗　押阳韵	咿喔鸡声远，郎当铎语忙。征人影在水，残月白于霜。犬吠渔村火，风吹蟹舍香。酒旗摇树杪，隐约似潇湘。
过襄阳书寄家遁溪丈（清·邓显鹤）　　七言律诗　押灰韵	终古沧桑几劫灰，行人过此一徘徊。依然汉水浮天去，不见庞公上冢回。《荆楚岁时》思续记，《襄阳耆旧》有余哀。我来欲伴鹿门隐，莽莽平芜但草莱。
登天津城楼书寄谭吾肩晏湘门两孝廉（清·邓显鹤）　　七言律诗　押尤韵	笙歌声里驻行舟，丁字沽前暮霭收。两岸人家多在水，一天烟月正登楼。远帆历历津门树，平渚昏昏海国秋。为报周南留滞客，无心我已学间鸥。
泊金陵（清·邓显鹤）　　七言律诗　押庚韵	一叶蒲帆指石城，暮云无际与天平。秋生泽国难为客，山到秦淮便有情。终古兴亡柰何帝，过江风味可怜生。伤心呜咽寒潮水，消尽华年是此声。
皖江送石甫北上（清·邓显鹤）	君官八闽我客粤，南海东海中隔绝。同心天遣一相逢，可惜逢时是离别。离怀黯黯况九秋，愁霖三日为句留。丈夫不洒别离泪，对子不觉先倾流。北风猎猎寒肌砭，黄河浊浪连天卷。东南方自亟才用，富贵逼人知不免。语君且莫愁颠踣，如尔人才岂易得。眉间黄气正飞扬，男儿未可轻量测。皖公山下一尊酒，骊唱在门鞭在手。野夫独坐听晨鸡，隔旦江头莫回首。
