青县道中（清·章恺）　　五言律诗　押阳韵	浅渚连秋草，平堤带夕阳。几家茅屋小，一路黍苗香。眠鸭多闲意，垂杨不断行。沙河如更洁，便足敌江乡。
东塔寺（清·章恺）　　七言律诗　押齐韵	疏树平桥还小溪，秋容古意两凄迷。坏幢老寺梁天监，高垄荒碑汉会稽。塔屋镫寒青黯黯，径沙草软碧萋萋。前朝兴废无人语，独送残阳过水西。
闰七月十五日夜泊沧州看月（清·章恺）	鳌背西风蓬岛客，扁舟来看长芦月。海霞销尽暮天高，万里秋光铺玉雪。静浪初惊琼塔浦，浑波亦作冰壶洁。樯镫岸火两微茫，烟笛风讴共清绝。我从抱病红梨馆，屈指清蟾几圆缺。三年江海未归心，今宵合共灵娥说。白蕉两袖太凄冷，绿蚁一樽相映热。夜深凉水浸般窗，梦绕仙人白银阙。
陈希冯居邓尉六年复归故里赋诗赠之（清·章恺）　　押删韵	故人结庐青芝山，芝云千朵如商颜。杉萝深掩读书屋，洞门铁锁无人攀。我从君去亦远适，浩荡天风锵辔环。长谣空寄桂花崦，短棹远隔芙蓉湾。岂知离合固有数，我归故里君亦还。薰风解后忽一笑，人生良会元非艰。开编示我手注《易》，荟萃众说精刊删。虞翻三爻常恨少，王勃一句终嫌悭。见君著述重吾愧，旧学日夕生榛菅。相从且喜结此夏，剩乞妙斫镌坚顽。
双龙洞（清·章恺）　　押江韵	赤松行雨归，手控苍虬双。叱令守洞门，腾攫气未降。蟠拿岁月久，老腹余空腔。但闻风雷声，日夕相舂撞。我来访灵迹，短策缘危矼。岩扉划窙豁，巨窟呀双谾。朗若百间屋，气象开鸿厖。静觉眼界旷，虚传足音跫。晴阳炯穿漏，照耀东南窗。环以万松杉，翠影交旗幢。涓涓雪色乳，出窦成飞淙。散乱走涧谷，清音玉琤瑽。我欲呼仙人，据石倾一缸。泠然发长啸，聚吠惊村厖。天风荡归轩，欲去犹跭𨇯。殷勤洞中水，送我下桐江。
