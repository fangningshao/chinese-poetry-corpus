僦居（清·黄周星）　　七言律诗　押鱼韵	天空海阔竟何如，此日英雄且僦居。击筑市中谁进酒，赁舂庑下自钞书。一春风雨牛衣老，十载江湖马肆虚。输却云门行脚汉，竹烟松月总精庐。
楚州酒人歌（清·黄周星）	酒人酒人尔从何处来，我欲与尔一饮三百杯。寰区斗大不堪容，我两入醉，直须上叩阊阖寻蓬莱。我思酒人昔在青天上，气吐长虹光万丈。手援北斗天浆，天厨络绎供奇酿。两轮化作琥珀光，白榆历历皆杯盎。吸尽银河乌鹊愁，黄姑渴死哀清秋。酒人咄咄浑无赖，乘风且访昆仑丘。绿蛾深坐槐眉下，万树桃花覆樽斝。穆满高歌刘彻吟，一见酒人皆大诧。双成长跽进三觞，大嚼绛雪吞元霜。桃花如雨八骏叫，春风浩浩心飞扬。瑶池虽乐崦嵫促，阿母绮窗不堪宿。愿假青鸟探瀛洲，列真酣饮多如簇。天下无不读书之神仙，亦无读书不饮酒之神仙。神仙酒人化为一，相逢一笑皆陶然。陶然此醉堪千古，平原河朔安足数。瑶羞琼爢贱如齑，苍龙可麟可脯。兴酣瞪目叫怪哉，海波清浅不盈杯。排云忽复干帝座，撞钟伐鼓轰如雷。金茎倾倒沆瀣竭，披发大笑还归来。是时酒人独身横行四天下，上天下天如龙马。百灵奔蹶海岳翻，所响无不披靡者。真宰上诉天帝惊，冠剑廷议集公卿。今者酒人有罪罪不赦，不杀不可，杀之反成酒人名。急敕酒人令断酒，酒人惶恐顿首奏陛下，臣有醉死无醒生。帝顾巫阳笑扶酒人去，风驰雨骤，苍黄谪置楚州城。酒人堕地颇狡狯，读书学剑皆雄快。白晰鬑鬑三十时，戏掇青紫如拾芥。生平一饮富春渚，再饮鹦鹉湖。手版腰章束缚苦，半醒半醉聊枝梧。谁知一朝乾坤忽翻覆，酒人发狂大叫还痛哭。胸中五岳自峨峨，眼底九州何蹙蹙。头颅顿改瓮生尘，酒非酒兮人非人。椎卢破觚吾事毕，那计金陵十斛春。还顾此时天醉地醉人皆醉，大夫独醒空憔悴。从来酒国少顽民，颂德称功等游戏。不如大召天下酒徒，牛饮鳖饮兼囚饮，终日酩酊淋漓嬉笑怒骂聊快意。请与酒人构一凌云烁日之高堂，以尧舜为酒帝，羲农为酒皇，淳于为酒霸，仲尼为酒王，陶潜李白坐两庑，糟坛余子蹲其傍。门外醉乡风拂拂，门内酒泉流汤汤。幕天席地不知黄虞与魏晋，裸裎科跣日飞觞。一斗五斗至百斗，延年益寿乐未央。请为尔更召西施歌，虞姬舞，荆卿击剑，祢生挝鼓，玉环飞燕传觥筹，周史秦宫奉罍甒。与尔痛饮三万六千场，下视王侯将相皆粪土。但愿酒人一世二世传无穷，令千秋万岁酒氏之子孙，人人号尔酒盘古。酒人闻此耳热复颜酡，我更仰天呜呜感慨多。即今万事不得意，神仙富贵两蹉跎。酒人酒人当奈何，噫吁嘻！酒人酒人，吾今与尔当奈何，尔且楚舞吾楚歌。
