野望（清·钱纫蕙）　　五言律诗　押微韵	偶向东郊望，萧条物候非。云连山一色，木落雁同飞。岁月愁中促，音书天末稀。感时情不极，惆怅返柴扉。
新安江行（清·钱纫蕙）　　五言律诗　押文韵	乘潮渡渔浦，沓嶂夹江濆。下瞰绿波影，能令纤芥分。筏移疑入镜，碓落自舂云。听尽潺湲水，滩高易夕曛①。
度梨关（清·钱纫蕙）　　五言律诗　押覃韵	迢递逾梨岭，肩舆胜驽骖。雄关限闽越，幽境极东南。地暖常多雨，云开忽作岚。乡闾望不极，聊复上岩龛。
征怨（清·钱纫蕙）　　七言绝句　押微韵	万里胡天断鸟飞，年年策马未言归。西风吹急笳声咽，历乱黄沙满铁衣。
秋柳（清·钱纫蕙）　　七言绝句　押庚韵	江潭憔悴几枝横，秋雨秋风怆别情。犹拟攀条贻远道，可怜玉笛不成声。
