晚游烟霞窟（清·双庆）　　五言律诗　押微韵	客子行吟处，空山正夕晖。破烟幽磬出，隔树老僧归。石乱泉还细，林深鸟不飞。层峦供啸傲，谁道素心违。
豪寨（清·双庆）　　五言律诗　押真韵	纡回石径好，衣袂绝风尘。夜雨邀高咏，名山抵故人。忘机林鸟静，著意涧花新。小坐流泉上，依依茗碗亲。
春暮偕二兄游东园（清·双庆）　　七言律诗　押微韵	昔年此地款荆扉，风景东园是也非。芳草有情萦客屐，落花无力点春衣。林间听鸟邀佳句，石上衔杯趁夕晖。莫负殷勤鸡黍约，攀留三月不须归。
姑孰使院洗心亭（清·双庆）　　押沃韵	凿池不必深，盈盈半亩绿。小亭置其间，临风幽意足。四围花槛虚，一径石桥曲。新蘋轻欲飏，芳蒲净如浴。忘机竹树边，偶然下鸲鹆。
