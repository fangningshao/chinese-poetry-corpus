遥望洞庭诸山（清·宝鋆）　　五言律诗　押删韵	积雪白班班，萧森松竹间。侧闻太湖水，中有洞庭山。云雾深林秘，龙蛇大泽间。阿谁惬幽赏，想像列仙班。
夜赴宝应安平驿（清·宝鋆）　　七言律诗　押歌韵	酩酊香飞金叵罗，朦胧寒倚锦盘陀。清风一榻响船橹，残月四更闻棹歌。雁鹜秋声晨梦远，鱼龙水气夜凉多。分明泛宅浮家意，却羡萧间张志和。
石门即事（清·宝鋆）　　七言律诗　押侵韵	小西湖水碧沈沈，走马冈环快赏心。乌桕半堤梅雪艳，黄芦几曲竹烟深。放怀陆相踪难溯，屈指逋仙迹可寻。却笑送迎人仆仆，浑疑佳境到山阴。
秋兴（清·宝鋆）　　七言律诗　押麻韵	登登山径石横斜，一路霜华冷月华。亭忆瀛洲挥彩笔，车行瀚海等浮槎。五更晓漏羌人笛，四野边声蔡女笳。多少情怀谁与证，冲寒应负上林花。
过土木驿（清·宝鋆）	黑云吹雨野烟绿，疑有前明战鬼哭。英宗底事衽金革，遗迹至今说土木。朱家累叶尊奸珰，千乘万骑成孱王。云间天子忽推落，御衣蒙遍征尘黄。伯颜欢拥北方去，饱听胡笳蒙古语。城隍雨帝妖谶符，归来位以夺门据。吁嗟明帝真贪天，于少保亦何罪愆。却将死事祠王振，定以生还德也先。陈迹荒凉四百载，张曹灵爽依稀在。出使我偕英诚公，前后头衔宛相对。今古安危迥不同，幸荷圣主德帡幪。魂魄有知应叹息，四山飒飒来凄风。
哈拉尼敦（清·宝鋆）	闻说匈奴眼睛绿，李陵子孙黑其目。瀚海东西滋游牧，至今犹应传部族。吁嗟猿臂飞将军，中华以外延祁云。烧荒夜猎射猛虎，可有英风肖乃祖。
