道光甲辰夏五月得遂启諆大鼎周宣王时物也置之金山作歌纪事用王西樵焦山古鼎歌韵（清·叶志诜）	我生嗜古勤搜索，左右罗陈殊卓荦。岐山有客携鼎来，神物乍见缘耕作。其文百有卅四字，载纪元戌刊蛮洛。命汝帅师遂启諆，嘉绩用张达陛阁。经维四方实乃功，猃狁博伐边陲愕。折首六百执五十，先生威震军声乐。十有三年正月吉，史淢册命赖贝博。作庙作器荐馨香，乘饰服饰褒鹰鹗。想像宣王中兴年，桓桓拨乱如摧萚。石鼓著辨徒滋凝，铜盘取证足相酢。方今偃武际升平，宝鼎一出光岩壑。求珠何幸值因缘，怀璧从来戒贪攫。吉卜合付名山藏，浮玉嵯峨江流错。摩挲传诵诩游人，典守呵护凭海若。焦山之鼎阅四年，伯仲相望慰落寞。见闻诧兹希有珍，注经校史群攻错。烟云过眼如是观，万古光芒烛高廓。
