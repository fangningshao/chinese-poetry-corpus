夜雨泊秦溪虎啸桥（清·蒋浩）　　五言律诗　押庚韵	虎啸山桥夜，鱼鸣海角更。乱云千障合，孤艇一镫明。兰草还思楚，桃花莫问嬴。卧听篷底雨，人语暗潮生。
渔父（清·蒋浩）　　七言绝句　押东韵	雪后初归塞北鸿，荻芽抽碧软东风。收罢钓丝渡湖去，一枝柔橹月明中。
夜泊枫桥望寒山寺（清·蒋浩）　　七言绝句　押萧韵	夜火疏钟伴寂寥，十年旧梦泊枫桥。清狂不见王司理，来问寒山寺外潮。
夜思（清·蒋浩）	醉起惜凉月，散发临清风。虚籁息深竹，明河在高桐。夜静转清旷，秋意南飞鸿。美人隔千里，幽梦托芙蓉。
寻粹上人不值（清·蒋浩）	溪馆落叶深，亭林人迹少。坐来清磬歌，虚窗郁幽抱。独语下间阶，夕阳淡秋草。
