题赠宛津庵澹生上人（清·梅文鼎）　　五言律诗　押庚韵	小刹对山城，溪桥一水横。披帷来野色，傍郭有经声。高树虚窗入，遥峰隔岸明。此中逢惠远，真觉道心生。
雪中家从叔瞿山过饮山居（清·梅文鼎）　　七言律诗　押歌韵	青山闭户孤居惯，书卷时开逸兴多。觅句每于闲处得，逢君何意雪中过。寒花万树看图画，浊酒盈尊起和歌。泥滑只今愁去马，荒村莫惜醉颜酡。
送姜学在归吴门（清·梅文鼎）　　七言律诗　押齐韵	午桥雨过杜鹃啼，归客扁舟发宛溪。下濑薰风吹去棹，到家绿树遍长堤。伯兄稚子经年别，画舸名园几处题。难忘敬亭山下路，清秋迟尔共扶藜。
喜晤彭躬庵先生即送归（清·梅文鼎）　　七言律诗　押鱼韵	曾向冬心见树庐，人间万事一编书。相看此际天难问，却喜耆年鬓未疏。浩荡秋空涵日月，清泠江水辨龙鱼。布帆风满君归去，万里行云自卷舒。
喜半公归自新都柬寄索画（清·梅文鼎）　　七言律诗　押支韵	病起看山山更奇，溪桥酒醒一题诗。相思白岳人归处，正是苍崖雪霁时。路转层云峰出没，水澌古涧石逶迤。心闲好景供图画，肯寄荒斋慰别离。
复柬方位伯（清·梅文鼎）	象数岂绝学，因人成古今。创始良独难，踵事生其新。测量变西儒，已知无昔人。便欲废筹策，三率归同文。宁知九数理，灼灼二支分。句股测体线，隐杂恃方程。安得以比例，尽遗古法精。勿庵有病夫，闲居发疑倩。展转重思维，忽似窥其根。和较有实用，正负非强名。始信学者过，沿古殊失真。辟彼车与骑，用之各有神。篆籀夫岂拙，弩啄日以亲。援笔注所见，卷帙遂相仍。念子学有宗，何当细与论。
江上望九华山慨焉有感（清·梅文鼎）	曾闻九子山，险怪类西岳。攒簇金芙蓉，峥嵘发华萼。我来江上看，烟光喜澄廓。奇峰缥缈间，一一青如削。百里势不绝，蜿蜒相回薄。扁舟不可停，所见乍前却。参差互出没，灵异难遥度。振衣思高颠，攀跻一何乐。长歌入杳冥，凌风瞰大壑。身轻生羽翼，虚无行碧落。平生慕至道，幽探性所托。于役曾未休，天游攘六凿。福地傥依栖，旷然解尘缚。敢忘夙昔心，敬与山灵约。
柏枧山顶望仙人台同观湖先生（清·梅文鼎）　　押先韵	峨峨方石台，千尺凌晨烟。昔闻山中叟，曾此逢飞仙。棋局观未终，倏忽更岁年。樵斤寘丛条，木皮合且坚。崖树既摧朽，无人能攀缘。我来陟岭半，俛视兹台颠。再寻蛟路登，所见惟青天。琼宫在何许，便欲乘风旋。下界溺埃尘，安能久迁延。何当封马鬣，非敢冀牛眠。庶同五岳游，免此情内牵。云车策风马，愿言长执鞭。
