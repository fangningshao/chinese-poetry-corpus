送冯颖明归云间（清·侯方曾）　　五言律诗　押先韵	带病难成醉，惊心是别筵。识君才旧岁，送客又新年。午夜炉边火，秋帆树外烟。他时重入洛，潭北访渔船。
抵家（清·侯方曾）　　五言律诗　押麻韵	将近行偏急，深秋日易斜。停鞭辞去雁，抵舍共归鸦。父老盈门问，儿童满院哗。半年凭梦到，今日信吾家。
雨中怀敬韦叔（清·侯方曾）　　押有韵	木叶何萧萧，风雨摧残柳。兀坐雨窗前，西望频翘首。吾叔称同心，骨肉兼好友。一旦去秦中，形影叹无偶。秦中旧帝州，繁华今在否。太华及终南，奇峰落君手。何时赋归来，把酒为我剖。
