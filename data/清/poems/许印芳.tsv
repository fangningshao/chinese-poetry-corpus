九月晦日逢苏昆圃（清·许印芳）　　七言律诗　押灰韵	苍凉风雨催秋去，黯淡江山送客来。纵酒追为重九会，望乡莫上最高台。十觞茗艼歌钟阕，千里萧条战鼓哀。南木溪头氛祲满，故园黄菊为谁开？
游燕子洞放歌（清·许印芳）	马蹄踏碎冈峦影，路转冥然堕眢井。斗如刺船沧海东，淜滂訇磕闻惊风。茫茫万古不计愁，多少洪涛汨没悲英雄。入门方拟穷奥秘，物感情迁欲反辔。彳亍中辍望流川，始见沪江泻澎濞。沪江出巴甸，发源异龙湖。盘江经阿宁，引泄为尾闾。此间山界划两州，沪水西来湍濑遒。石岩瓮肚穿窦窖，潜演汩淈安阳侯。连嶂叠崿互攒倚，寂长浮二十里。鷾鸸高垒当极冲，截江断道愁龙公。大蛟萦天作牛吼，狂飙吹沙石乱走。五雷奋椎入水凿山脉，壑谷既通，神怪是宅。上有巨蟒吞象积骨成荒丘，南海大士编木为窠坐其头。下有魔子魔女噏波喷沫戏，灵府三十二将学化身倒垂。百千万亿降魔杵，影壁之面窊隆诡戾难为言。但见伏羲鳞身女娲蛇躯扬鬐矫首而上奔，兔窟之曲渴饮露，赤虹圆晖成桥跨穹窿。桥上玉树连蜷，偃蹇疑是月中桂。桥下金庭萧条，清泠疑是广寒宫。琼楼玉宇不见霓裳羽衣舞，中秋之夕不见轩辕老作东道主。飘飘忽忽往来齐驾飞云车，却见乌君陪燕女，背飞向啼为一家。造物造此亦太弄狡狯，乌衣国别开世界。遂令奇境传滇南，慈利县石无人探。我思筑室深岩里，避兵愿从猗玕子。但恐阴壑多毒雾，夔魖虺𧌒更蟠踞。人间信有桃源路，鸡犬桑麻在何处？惟看黑浪奔腾向东去。
山夜（清·许印芳）	月照西山山气深，深山松柏阴森森。湖光百里蹴山起，山中明月浸湖水。游人不寐登山楼，落叶哀蝉鸣素秋。一夜霜风吹白草，高堂白发知多少。
滟滪堆（清·许印芳）	三足立千尺，一身通万窍。沃焦海坚强，底柱河竦峭。鼎镇龙伏毒，城鏖水敛暴。流分折合劲，行曲平直躁。狂澜江心抵，浮航峡口导。篙嵌撑审固，舵准捩执要。乘波趁奔腾，捎濆避攻剽。冬喜鲸牙拔，夏怵虎尾蹈。奖功归神明，惩罪示形貌。大濒牛马危，小受龟鳖吊。庾公祷或灵，苏子赋惟妙。飞仙挟游敖，磐石坐垂钓。
二言诗送王圣铁入楚（清·许印芳）	秋鸿，毛丰。长安，顺风。行旅，得所。沅渚，湘浦。洞庭，月明。弹筝，吹笙。龙女，歌舞。龙姥，笑语。龙君，乘云。御天，观民。浸渐，入坎。汎滥，磨飐。九州，浮沤。蛟鱼，敖游。鳞介，曷害。鲸大，可脍。千将，纯阳。过刚，摧芒。鸣髇，射潮。海涛，岳高。烈士，感涕。执义，摩厉。城心，坚金。口钳，佯瘖。肝胆，铸剑。血染，花艳。陆兮，断犀。水兮，剸鲵。南楚，净土。择主，水府。风胡，吹嘘。湛卢，与俱。佳对，可意。赘婿，华毅。旧姻，柳门。新婚，汝联。珠玉，牣屋。属目，餍腹。龙窝，宝多。太阿。奈何。用而，城麾。舍而，铗归。
