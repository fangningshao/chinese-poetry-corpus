金陵口占（清·许丽京）　　五言律诗　押阳韵	秋草遍南国，烟笼柳万行。鸦啼石城暮，云起蒋山苍。龙虎千年峙，莺花六代荒。长江呜咽水，原不为兴亡。
望西山（清·许丽京）　　五言律诗　押齐韵	盘郁群山色，苍茫尽在西。河流穿地出，石势与云齐。鸾鹤凭虚度，芙蓉入望迷。仙人不可接，上下此丹梯。
送别（清·许丽京）　　五言律诗　押支韵	萋萋芳草绿，又是暮春时。灼灼桃花放，难为送别悲。马嘶国门外，舟傍潞河涯。此去多烟水，何人共赋诗。
抵家作（清·许丽京）　　七言律诗　押寒韵	北望燕山飞鸟外，南来皖水白云端。芳辰载道难为客，游子还家胜得官。堂上慈亲仍健饭，膝前稚女解承欢。榴丹艾绿还佳节，醉泛流霞仔细看。
山路感怀（清·许丽京）　　七言律诗　押东韵	匹刀盘纡石径中，飞泉如雪下青空。龙藏大壑春多雨，虎过平林昼有风。草树已迷高士宅，丹青犹耸梵王宫。流连何处无光景，却恨生涯类转蓬。
黄河（清·许丽京）	浩淼浮天至，回旋动地翻。阳关经百折，星宿合双源。禹甸成功著，尧乡梗患烦。分支归马谷，正派下龙门。绝域穷飞鸟，穿堤惧伏鼋。扬波连北卜，如带走中原。衮豫流偏驶，徐扬势共奔。桃花春汛阔，竹箭雪涛喧。今古常如此，功名不可论。符徒夸德水，材尽取淇园。亦有王横策，非无贾让言。灌田齐雨润，转粟若云屯。灾异由秦汉，经营及宋元。荣光曾偶出，旧迹讵常存。往昔洪流决，民生怨恨吞。秋风沈白马，使者拥朱轓。玉节声名大，金堤力役繁。哀鸣中泽雁，痛哭万夫魂。舟楫通淮便，泥沙合泗浑。经纶才不小，修筑道偏尊。瓠子狂澜静，彭城落日昏。一时留伟绩，万姓感殊恩。忠信涛能涉，纷纭舌可扪。几人思利济，有客拟腾骞。击目悲怀切，高歌气候温。饥民愁雨雪，古庙荐菽蘩。潦倒新诗卷，飘零浊酒尊。乘槎虚壮志，西望极昆仑。
