长夏闲居杂兴（清·李霨）　　五言律诗　押灰韵	淡荡羲皇卧，英雄河朔杯。斯人难复起，古道日尘埃。斗捷山多径，全生木不才。两端终易剖，决策是归来。
喜晤孙星衡社丈述赠（清·李霨）　　五言律诗　押尤韵	昔判长安袂，烽烟障蓟丘。穷交惟我在，远道为君愁。岂意三年别，同为万里游。晤言如梦寐，于邑岂能酬①。
送杨贤甫副宪祀华岳江渎（清·李霨）　　七言律诗　押阳韵	圣代怀柔秩典章，首严岳渎尊金方。中丞暂假祠官节，宗伯亲颁御府香。挺秀三峰连汉畤，安澜万里下瞿塘。新秋莫讶无残暑，驿路风清白简霜。
舟发浦城（清·李霨）　　押质韵	地形下东南，滩溜如箭疾。客行冲雾雨，扁舟仅容膝。粼粼沙痕高，齿齿石锋密。礌砢碍中流，巨细状非一。狭逼惊涛飞，深沸漩涡溢。舟楫巧纡避，簸荡神先怵。篙师一失手，势与洪流汩。眩眼杂卉稠，送客奔崖崒。骇奇豫初览，过险怕缕述。乘流怪浮生，坎止私愿毕。
初发都门（清·李霨）　　押陌韵	六年束吏舍，所向困局迫。出郊兹晨始，豁若樊笼释。望山怀故栖，遵途感新陌。回首魏阙高，尘沙黯将夕。微躯堕世罟，拮据事行役。岂无四方志，悲与亲爱隔。旷寂均苦乐，浮生安所择。起灭情无端，沉思莫能掷①。
枫岭（清·李霨）	枫岭与梨岭，南北相拱揖。石脉固潜通，蟠峙各独立。林木互纠纷，乱峰森𧥄𧥄。其巅判闽浙，风土隔邦邑。跻崖俯绝谷，转道仅微级。凌空危桥滑，束涧鸣溜急。负担尽游估，攀缘如蚁集。伤哉营微利，走险讵夙习。下见稻畦人，惊客举蓑笠。驰骛违所性，邅回增忧色。
