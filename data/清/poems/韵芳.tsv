金缕曲 悼景姜姊（清·韵芳）	姊妹花催折。怪朝来、杜鹃枝上，声声啼血。回首斑衣同戏彩，频岁依依朝夕。忽唱到、阳关三叠。呜咽临歧无别语，但牵裾、预把归期说。从前事，定还忆。可怜两载嗟离别。最伤心，当年分袂，竟成永诀。碧落黄泉穷欲遍，万一梦魂相值。怕梦里、幽明又隔。尔我神情相肖甚，对菱花、痴把君容觅。连宵雨，伴侬泣。
