寄张山人（清·马方思）　　七言律诗　押歌韵	伊人高卧白云阿，衣制芙蓉带女萝。老去自伤《别鹄操》，贫来懒逐《饭牛歌》。秋前黄发同衰叶，雨后青山守烂柯。试问鹿门庞隐士，何如采药市中过。
答王吉人（清·马方思）　　七言律诗　押鱼韵	小隐无由问起居，仲春始得故人书。暂归白社开新径，久羡青山葺旧庐。芝草欲成黄绮志，桃花不禁武陵渔。相期过从清秋后，词赋奚烦问子虚。
读史（清·马方思）　　七言绝句　押青韵	青鸟西飞汉集灵，柏梁台是望仙亭。空劳海上求方士，笑杀金门一岁星。
赠医者（清·马方思）　　七言绝句　押庚韵	小隐山中采药行，向平五岳未忘情。此生不入长安市，女子何从问姓名。
