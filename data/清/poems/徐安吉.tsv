古意（清·徐安吉）　　五言律诗　押阳韵	柳色欲轻黄，朱楼人自伤。愁来无洛浦，梦去有高唐。宝镜空悬架，榴裙验取箱。谁书桐叶字，坟草变鸳鸯。
春词（清·徐安吉）　　七言绝句　押庚韵	西楼残月子规情，几树梨花照水横。自抱琵琶廊下坐，含愁拨得两三声。
杂诗（清·徐安吉）　　押筱韵	浮生宁有涯，性灵不可夭。适自理晨妆，遥见东方晓。初风半吹竹，寂寂闻啼鸟。地僻我亦閒，日对南山小。
山中咏（清·徐安吉）	老枫俯大溪，数枝浮水面。清风与之俱，吹落秋红片。落日危孤峰，柴门雀喧转。短草动夕阳，寒塘石清浅。
