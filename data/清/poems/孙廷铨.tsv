秋夜和王似鹤考功（清·孙廷铨）　　七言律诗　押庚韵	清宵哀角静严更，睥睨高悬列宿明。几日风烟归梦阔，一城砧杵客心惊。黄金难信刘中垒，白眼堪嗤阮步兵。怅望紫宸朝散后，晚钟时度枕函声。
还山吟（清·孙廷铨）	守道在无为，吾自厌吾拙。解佩及兹晨，还山听鸟鴂。世态逐婵媛，进止心欲折。欣此素商集，缅想缁尘歇。逝将寻旧侣，茅屋阴崖结。暝色下巉岩，苍然立积铁。林深倦鸟集，谷静涓泉咽。夜凉四山空，云卧逼天阙，扪萝想幽人，弄箫迟山月。
