九日抵广州（清·储秘书）　　七言律诗　押微韵	搔首南天对夕晖，越王台畔卸征衣。岧峣楼观临沧海，缥缈人烟接翠微。乡信更无鸿雁达，秋风祇有鹧鸪飞。今朝正是重阳节，何处东篱采菊归。
寒下曲（清·储秘书）　　七言绝句　押微韵	边城木落雁南飞，飒飒金飙塞马肥。今夜李陵台上月，照人何处捣寒衣。
濑江道中（清·储秘书）	扁舟越寒溪，篷窗正愁绝。余霞散复收，远火明更灭。雁叫一天霜，渔归半帆月。舟人指前滩，滩水空陈迹。我行叹飘蓬，望望烟波阔。浊酒聊自斟，羁怀那可说。平生对清景，强半在行役。
过友人山居（清·储秘书）	招寻出城南，迤逦翠微路。峰阴豁清晓，花气酿春暮。浓绿罨山村，莺啼不知处。连塍宿麦秀，隔竹新泉注。鸡犬何翛然，幽人此间住。摘蔬留客饭，就石安茶具。习习松下风，迟迟晷景度。晏坐竟忘言，羲皇静中遇。
