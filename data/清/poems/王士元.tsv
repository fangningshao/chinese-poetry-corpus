元旦书事（辛丑除夕前得邸报）（二首）（清·王士元）　　五言律诗　押萧韵	赔金四百兆，和款十三条。议竟从秦万，盟原异宋辽。径诛晁御史，翻罪霍嫖姚。谁作皇华使，惭颜赴虏朝。
泛舟（清·王士元）　　七言绝句　押删韵	大江东去万峰环，身在云烟缥缈间。却唤榜人催打桨，前途更有好青山。
青神舟中（二首）（清·王士元）　　七言绝句　押覃韵	扁舟遥指鸭婆潭，十里潆洄水蔚蓝。一片楼台烟雨里，分明风景似江南。
木兰从军（清·王士元）	萧娘吕姥秽青史，闺中乃有奇女子。手持军帖替爷征，黑水黄河去何驶。风萧萧兮班马鸣，沙场谁识夫人城。数千里外爷娘泪，十二年中鼓角声。功成露布飞驰草，女儿画上淩烟姣。明驼千里赋归来，生女反较生男好。即今试向塞垣行，尚想当时出塞声。不知女将今何在，惟有狼烟万缕生。
送人还江右（清·王士元）	秋风萧萧天气凉，故人别我归故乡。借问故乡在何处，江南江北章江旁。章江此去六千里，乡思年年萦梦里。一叶蒲帆万里风，今朝却渡瞿塘水。楚尾吴头岁月赊，满林黄叶认君家。白头人指忘忧草，红粉春开并蒂花。十年萍聚如胶漆，一语赠君君且别。他日江天雁度时，为余远寄双飞翼。
偶感（清·王士元）	结发诵诗书，昂昂驹千里。同学多少年，半笑青云裹。嗟予独何为，揶揄惭路鬼。登楼一长啸，万里悲风起。买臣穷负薪，少陵艰拾梠。咄咄复何言，古来共如此。
读史杂咏十首（选四）（清·王士元）	崔度乱，三蛹出。陈鲍乱，端委立。巧宦营营晏大夫，一语何曾及讨贼。名不列奸逆传，身不罹强项灾。才不才间我中处，传君衣钵伊谁哉。君不见汉胡广，明徐阶。
