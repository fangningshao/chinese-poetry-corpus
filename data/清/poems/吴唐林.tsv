自泺源门至黄山店（清·吴唐林）　　五言律诗　押庚韵	群山如过客，相见不知名。但觉峰岚熟，时闻岩瀑清。涧花沿路发，野鸟感秋鸣。何处钟声动，云中古寺晴。
蛟门放洋（清·吴唐林）　　七言律诗　押鱼韵	神楼缥渺引云车，东望沧波接太虚。日影危樯闻语燕，浪花孤屿落飞鱼。纵横荒谷多逋寇，鞅掌劳臣畏简书。从此涓涘期报答，怀归无复念门闾。
雪夜自横山归（清·吴唐林）	杨枝摇漾飞轻絮，避居曾向山中住。梅花绰约临波开，泛舟仍自山中回。青山顾我忽无色，此来知与青山别。彤云脉脉愁不开，化作漫空满山雪。琪花飞冻老树梢，寒深已没前溪桥。空林飒沓夜风紧，峰岚极目皆琼瑶。匆匆短棹催行客，轻舟径出三山侧。回看晓色射村墟，玉山犹倚寒空立。
蒙阴感事（清·吴唐林）	征车摇摇入齐甸，七日已抵蒙阴县。东蒙山下居民稀，附郭村墟少烟爨。土人见客前致辞，坐语沙中溯离乱。连年寇盗满东都，河北官军苦征战。兖曹颍毫逋逃多，连骑呼群日东窜。纷然贼骑翻山来，去岁穷乡尽遭难。仓储劫掠庐舍焚，十室丁男九分散。即今贼退事少平，比县干戈苦传箭。四方襁负犹未归，为恐原燎更重煽。原田每每无人耕，茂草荒凉野花茜。往来孔道无人行，今日单车喜重见。感此弥怀陵谷悲，再来已值沧桑变。我亦乡关付劫灰，回望南云泪如霰。
