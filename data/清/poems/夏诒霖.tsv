早秋次许浑韵（清·夏诒霖）　　五言律诗　押歌韵	碧天澄似水，凉意满藤萝。新月悄依树，微云淡着河。吟怀中夜静，虫语入秋多。不觉年光晚，年年感逝波。
题栈道图图为缪某入川作（清·夏诒霖）　　七言律诗　押先韵	西风残照暮秋天，此去乡关不计年。云际归帆出巫峡，山头急涨下秦川。静投孤店连苍霭，漫卸征骖趁暝烟。寄语长途远游子，好凭壮志着先鞭。
月夜偶成（清·夏诒霖）　　七言绝句　押尤韵	好云飞去不遮楼，细数秋花秉烛游。倦倚阑干凉夜永，碧天无际月如钩。
