同王无烦游石氏祇园（清·郝浴）　　五言律诗　押阳韵	侧身双树入，花气浣衣裳。不道千年雪，融成百合香。落红嫣小筑，凝翠湿回廊。尚有安巢燕，呢喃问觉王。
吊明蜀抚军葆一张公（清·郝浴）　　押纸韵	崇明昔遘乱，明纲犹未委。岂无心膂臣，徵兵及蛇豕。驾驭宁尽乖，天地合疮痏。蜂动翕百蛮，流血殷渝水。灿灿芙蓉城，旦夕将摧圮。公持霜斧出，椎牛誓介士。挞发固有威，忠孝亦有理。遂令执殳众，感激厉廉耻。复城二十七，恢地二千里。至今溪峒中，谈公犹系齿。再有邦彦乱，永宁尽贼垒。公膺节钺来，将卒六千耳。歼灭十万寇，迅若扫浮蚁。距今三十年，蜀运未休否。献逆扬其波，群盗纵横起。强壮膏郊原，老弱委泥滓。鳞鳞万家邑，化作榛与藟。亩亩千顷禾，鞠为稂与秕。浴也叱驭人，志在遵前轨。遗民一何寡，交以生为累。蜀吏一何弱，争以黜为喜。吏民亦人情，致此良有以。师行动以万，邑民百十止。岂暇事耕耘，不足供驱使。况复滇黔间，伏莽丛奸宄。永宁未遽入，渝城师暂已。赖有保宁捷，经略从兹始。公当明祚衰，建竖伟若彼。予当清盛初，匡济仅如此。明明忠荩业，胡为逊君子。丰碑吹作尘，蔓草迷祠址。聊采故老言，题诗付青史。哀哀巴渝人，公在尔不死。
