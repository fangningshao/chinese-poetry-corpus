湖浦（清·范必英）　　七言律诗　押侵韵	晚步已穷云水地，何人小筑傍湖阴。穿村正喜迎枫叶，问菊翻成到竹林。隔浦山低嫌浪阔，远帆风定觉秋深。缘知落日堪乘兴，少伯扁舟未可寻。
诸将二首（清·范必英）　　七言律诗　押东韵	无诸台上英风起，千载重来顾盼雄。父子河山兼两越，弟兄花烛盛中宫。雕旗铁阵参云黑，龙马珠江浴日红。回首伏波铜柱远，军威更在挹娄东①。
