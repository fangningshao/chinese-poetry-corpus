暮春幽兰小集（清·金永爵）　　七言律诗　押侵韵	岳下岚漪坐处深，韶光收纳养诗心。春阑已觉千花乱，院寂自闻一鸟吟。烟散茶炉鸣涧籁，云生画壁响山琴。寻芳近日奚囊富，惟许高朋独赏音。
渡江（清·金永爵）　　七言律诗　押元韵	翩翩冠盖入中原，翠幕江头饮别樽。衰草烧痕微辨路，寒林暮景远疑村。平沙列戍红兜出，老树祠神素楮翻。借问叆阳何处是，青烟一道隔山昏。
雨夜与李友石曹烟岩两侍郎沈茝石朴锦铃曹荷上三承宣赵兰西学士游挹清楼（清·金永爵）　　七言律诗　押萧韵	老来颜发已全凋，犹喜风流未寂寥。山雨涤襟浑忘暑，江风拂袖欲生潮。壮游历历从头算，晓月依依举手招。一枕初回盟鹭梦，茶烟起处拾残樵。
南轩即目（清·金永爵）　　五言绝句　押养韵	庭树秋风高，槭槭起寒响。落叶恋旧枝，低回复欲上。
纪晓岚紫石砚歌（清·金永爵）	十砚先生癖于砚，罢官归里瓶无粟。惟有诗刺两牛腰，端坑奇石声相触。就中济阳井叔刊，日夕摩挲爱尤笃。篆籀苍劲铭其背，八角廉棱截紫玉。金樱手捧隃麋香，品月题花幽事足。淬妃欣说遇钜公，晓岚清雅不入俗。山斗声名遍华夷，徂夏我读《滦阳录》。西清常共补被携，小泓晴虹光怪数。松园前辈驾星槎，邂逅论交蒙赠辱。笔势矫矫传海邦，渴骥奔泉无蜷局。春风吹落经畹斋，几案清哦佐醽醁。茧纸百幅白如银，宝物如今于我属。见此宛若对昔贤，净水莲房手自浴。留作吾家永宝用，岂数金线与蛾绿。六传百有九年间，鸲眼几点记往躅。为证邵亭文字祥，明窗续成《中林曲》。
