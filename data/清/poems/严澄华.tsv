中秋（清·严澄华）　　七言律诗　押歌韵	问取天香信若何，桂枝摇曳漾金波。一年月色此宵最，四海秋光何处多。安得长绳羁玉兔，可无佳句侑红螺。遥闻隔院儿童语，连臂街头去踏歌。
早梅（清·严澄华）　　七言绝句　押支韵	占断春风第一枝，银钩低挂玉尘吹。清标压倒繁华境，桃李纷纷总后时。
寄怀少蓝姊（清·严澄华）　　七言绝句　押歌韵	绣阁知君乐事多，唱酬从此仿鸥波。何须更学新眉样，相对双山写翠蛾。
留别威清官署（清·严澄华）　　七言绝句　押真韵	容易流光过两春，却从临去倍伤神。名花也解留人住，又向枝头著意新。
