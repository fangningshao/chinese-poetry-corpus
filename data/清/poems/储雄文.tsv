冬日宿青门草堂（清·储雄文）　　七言律诗　押阳韵	岁暮怀人意慷慨，为携吟卷驾轻航。缭垣积草余残雪，古木空巢自夕阳。藉地牛群争烧影，翻空鸦阵点湖光。从知眼底茫茫甚，独自扶藜立草堂。
夏日侍家在陆编所自著诗古文目录讫赋呈（清·储雄文）　　七言律诗　押侵韵	一亩城隅寄陆沈，雨余山色落庭心。虫争晓日鸣幽壁，鸟爱风潭坐绿阴。绕树编篱看引蔓，临阶设榻封披襟。百年著述留盈寸，谁识先生用意深。
咏雪亭绝句和皆人（清·储雄文）　　五言绝句　押纸韵	木落见茅茨，爨烟寒未起。人语一溪冰，荷担立沙嘴。
有访（清·储雄文）　　七言绝句　押删韵	未遇幽人又独还，贪看落日立溪湾。隔溪几处炊烟动，遮断寒林数叠山。
访朝阳道院（清·储雄文）　　七言绝句　押尤韵	竹径阴阴磬韵流，行来便觉此生浮。道人所得惟贪懒，满地松花散不收。
晓意示怀园读书诸子兼呈家在陆先生（清·储雄文）　　押纸韵	晨兴心骨清，涉趣不暇理。橹声划晴窗，孤阁悬秋水。湿翠招欲来，落影在书几。故人忆园居，幽赏或同此。
江上同礼执晤方子灵皋因感百川作（清·储雄文）　　押支韵	才难古所叹，摧折权谁司。龙眠五君子①，盛事钟灵奇。才名三十年，讵论成与隳。淡涩爱百川，季也情殆移。忽闻百川逝，临风增怅而。今日始晤君，举体何清羸。发言若春茗，甘苦心自知。哲兄竟已矣，诸子空盱睢。赠君加餐饭，岁暮以为期。
