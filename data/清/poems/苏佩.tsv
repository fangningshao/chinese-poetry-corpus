陵阳山馆怀紫阶（清·苏佩）　　七言律诗　押微韵	闲云懒得向高飞，万里青天一鹤归。不饮免教人共醉，无言愁与世相违。江湖结纳多新雨，身世飘零汉落晖。闻道孙阳还冀北，枥中老马望依依。
雪霁东郊寻梅不得怅然作此（清·苏佩）	溪岸风力尖，吹面如刀割。探梅不知寒，犯晓去踏雪。昨梦梅花开，高枝我攀折。娟娟林下人，缟袂拂烟月。经过村复村，而无一树发。独立斜阳间，相思愁欲绝。
苦旱行（清·苏佩）	火云赤日蒸虫虫，终朝兀坐红炉中。煅不熟兮炼不死，头颅铁硬心胆雄。我欲翻身入水府，援枹椎破龙宫鼓。蛟鼍无数横空江，胡为不助天公雨。中田苗槁心忉忉，到处山村勤桔槔。面皮漆黑背皮脱，朱门谁悯农夫劳。雩坛纷纷竞禳祀，禁止腥臊私上市。腐儒穷年咬菜根，官家破戒盘登鲤。石田未获愁催租，优诏前年曾免逋。我家有租赦不到，仓箱空乏啼妻孥。埋头祇知守章句，朝不能保遑计暮。空教经籍填心胸，生涯一样书中蠹。自古恒心惟士能，凶荒恐与前相仍。此日沛然甘雨下，此时立看新谷登。洁白荷花绕水阁，漫召宾僚恣欢乐。无事当先天下忧，十万苍生命寄托。
