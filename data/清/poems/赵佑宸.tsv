焦山古鼎歌（清·赵佑宸）	昔我视学圣人邦，获观礼器心则降。丁卣已爵灿成列，奇文斑驳声琤瑽。今我出守来京口，又见周鼎神为𢥠。形奇制古非近玩，云雷周匝光黯䵨。史游皇象不复作，后儒窥测皆莛撞。世惠无专文互异，辨论啧啧徒纷哤。抉剔根本赖博雅，新城诗笔健能扛。惟王召史册南仲，颇侧弗作为骏厖。用锡彤矢戈雕戟，銮旂鋚勒干矛鏦。篆铭在腹永宝用，想见人厚工亦庞。有明青词恣饕餮，负之而去西渡江。云烟过眼覆公餗，巧取豪夺何愚蠢。神物岂为权贵用，言归净土伴经幢。钤山已同冰山倒，焦山终古长崆㟅。我来管领行自愧，会当与汝居空谾。摩挲吾亦爱吾鼎，赖汝永永镇惊泷。
