同秩庭饮临江楼（清·林昌彝）　　五言律诗　押尤韵	万树苍茫际，飞来两白鸥。江山此杯酒，风月又扁舟。萝带碧缘岸，菜花黄上楼。平生足怀抱，未倦陆机游。
笺经南隩烟云楼（清·林昌彝）　　七言律诗　押江韵	烟郭云台远近窗，间来把钓上渔艭。桃花临水鱼盈尺，杨柳当帘燕一双。泻屋露华从石砚，入楼山影覆银缸。斜阳晚步瓜棚外，偶看农人种豆茳。
将归福州留别及门沈幼丹太史（清·林昌彝）　　七言律诗　押微韵	苍茫天地易斜晖，万里征尘上客衣。秋色西来山北向，江声东去雁南飞。干戈经岁民方困，关塞惊寒我欲归。策马踌躇与君别，独怜臣朔正呼饥。
