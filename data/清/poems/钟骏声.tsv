花林驿（清·钟骏声）　　五言律诗　押庚韵	古驿无人出，空江拨棹行。崖喷双瀑健，云放一峰晴。秋思真如水，邮签不计程。问谁于此住，羡尔乐躬耕。
北河（清·钟骏声）　　七言律诗　押齐韵	好风如缕月如圭，破晓乘轺西复西。野涨忽迷三里渡，村讴犹唱六郎堤。一鞭古驿寻沙远，几树垂杨映水低。稍喜红曦犹未透，趁凉且自过前溪。
广武驿（清·钟骏声）　　七言律诗　押侵韵	断镞埋枪何处寻，我来广武一沈吟。英雄竖子皆尘土，落日长河自古今。且喜清时无列燧，欲消溽暑指疏林。匆匆驱马荒原下，那有闲情叹不禁。
谒胡文忠祠（清·钟骏声）　　七言律诗　押尤韵	粤水惊波接石头，狼烽四逼楚乌愁。心忧天下筹全局，力挽狂澜扼上游。壮志早从黔守立，奇勋先向皖江收。馨香食报公何忝，独恨身歼不少留。
正月十六日发阆州出郭门有作（清·钟骏声）　　七言律诗　押庚韵	一出郊原便有情，春风如客喜相迎。好山示我荆关画，流水清于鼓吹声。豆麦盈坡新雨足，松杉交翠古香生。篮舆镇日无些事，聊且支颐看晚晴。
渡涪江（清·钟骏声）　　七言绝句　押蒸韵	盈盈带水绕溪塍，两岸峰峦叠几层。一幅丹青摹道子，涪陵何必逊嘉陵。
