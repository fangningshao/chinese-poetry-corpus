秋感（清·谭钟钧）　　七言律诗　押鱼韵	资阳落拓赋闲居，万感苍茫夕照余。不信才华仇福命，敢因科第薄诗书。沧桑今古残棋局，睥睨乾坤一草庐。烈士壮怀频起舞，《阴符》读罢夜窗虚。
长沙感事寄黄军门（清·谭钟钧）　　七言律诗　押虞韵	遍上流民郑侠图，疮痍莫补叹迂儒。关中戎幕皆吟侣，海内诗才半酒徒。金粉红颜牵傀儡，沙场碧血染珊瑚。缁衣一领尘污厚，兀对残镫碎唾壶。
边关行（清·谭钟钧）	边风吹沙沙半飞，营门栖鸦鸦乱啼。客子膏车酒泉北，将军驻马汉关西。将军揖客葡萄酒，耳热乌乌酣拊缶。老卒犹能舞佩刀，幼兵亦解鸣刁斗。晨昏训练气不骄，军中部伍各见招。始信今有定远侯，不尔便是霍嫖姚。天下雄关推第一，一将当关世无匹。北门锁钥君何如，况有生平万人敌。安得生擒吐谷浑，壮士长驱入玉门。狂飙催送关头立，浩浩无垠见戈壁。昆仑蜿蝘发河源，九曲狂流望不极。雪山璀璨冰梯高，一白遥含远天碧。俯瞰山城临九渊，宝石磥砢泉涓涓。兴来匹马万峰顶，浩火汲取衙斋煎。祁连葱岭渺天末，苍然大地浮云烟。我抚沧桑怀太古，一粟太仓渺何许。干戈漂泊寄孤踪，回首湘山泪如雨。为君楚舞歌楚歌，万里龙堆柰若何。昭代承平二百载，徒旅嬉嬉卸兵铠。一朝树纛张楚军，斥堠牙旗尽修改。身先士卒轰雷霆，剪锄荦确披榛荆。手皴足皲精力悴，周道碨䃁如砥平。紫电青霜严武库，汉官仪重见军门。我乘高车叩关吏，寻诗塞外添诗意。天山皑皑衰草黄，一抹斜阳浩无际。胡笳羌笛声咿哑，匈奴未灭何为家。主人劝客且痛饮，插剑醉卧沙场沙。
