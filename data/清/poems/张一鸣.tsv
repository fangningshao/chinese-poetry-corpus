长安秋日（清·张一鸣）　　五言律诗　押尤韵	薄云天际浮，旅况不胜愁。空累猪肝饷，谁将马骨收。归家惟付梦，作客最憎秋。十载长安道，栖栖感旧游。
登金山（清·张一鸣）　　七言律诗　押先韵	万顷惊涛孤岫悬，登临身世两茫然。飞楼倒瞰真无地，危磴高盘别有天。白下朱方频战伐，吴头楚尾总云烟。晚来拟放江心棹，欲试中泠第一泉。
归鸦（清·张一鸣）　　七言绝句　押阳韵	稻粱计拙海田荒，薄暮哀鸣去路长。欲觅一枝何处所，满天风雪漫回翔。
过诗人家永夫墓（清·张一鸣）	天意笃之子，使之长贱贫。贱贫满世间，若个称诗人。诗人葬空山，抔土亦有神。山鬼穿幽篁，入夜常相亲。千秋此岩阿，永永栖吟魂。采菊为君荐，聊此同清芬。
