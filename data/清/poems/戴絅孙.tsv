抵平彝（清·戴絅孙）　　五言律诗　押尤韵	未肯因人热，宵长拥敝裘。寒风支酒力，旧雨絮乡愁。垒石山为障，清溪水自流。帝京今万里，新纪少年游。
行经巩县访杜少陵墓不得（清·戴絅孙）　　五言律诗　押真韵	稷契平生志，空怜老大身。艰危思弟妹，丧乱感君臣。雨泣空山夜，风惊故国春。耒阳诬醉饱，唐史尔何人。
抵江夏作呈许鱼泉学使兄（清·戴絅孙）	昨我停车古英六，火鸦飞飞啄人屋。可怜百室尽焦士，野处吞声听宵哭。今我泊舟黄鹤楼，接天骇浪江风秋。城高不没只三版，杀人恐作江神羞。我生百事类多忤，悔不穷庐守风雨。无端水火巧为构，女丁妇壬横相侮。枯肠待饱千瓮齑，蹴蔬敢梦羊双蹄。穷缘未了谍能死，劳生我自窥端倪。祇惭频年累知己，忍饥索遍金门米。大梁开府今陆公，我愧当时老韩子。岁除只教文送穷，岂有健笔争天功。吾兄清饱汉阳水，垂翅傥鉴南飞鸿。
