游潮音寺（清·周尔墉）　　五言律诗　押元韵	野寺依江渚，长江接寺垣。晚潮平绕郭，落日正当门。水驿渔镫细，僧寮古佛尊。遥山盘一塔，铃语月黄昏。
发孟津渡河（清·周尔墉）　　五言律诗　押东韵	西北群山束，黄河势尽东。平沙六月雪，激浪一天风。客鼓中流棹，霞蒸隔岸虹。长堤官柳碧，落日认磨铜。
谢椒石观察以移居述怀诗见示即如原韵奉酬（清·周尔墉）　　七言律诗　押阳韵	诗瓢茗碗一炉香，失马真能泯激昂。入座酒枪招客醉，插瓶花箭任蜂狂。归田未辑欧公录，种树间求郭氏方。休道鸳湖烟水阔，天随可许学农皇。
雪霁寒甚（清·周尔墉）　　七言律诗　押东韵	良农望岁一年中，天遣琼瑶报屡丰。负郭愧无三亩托，巡檐喜与万家同。光阴易度间窗马，乡信犹传在野鸿。粳稻东南财赋地，可怜横潦尚酸风。
秦镜歌（清·周尔墉）	金人十二销戈戟，合欢铸出团栾璧。团栾如月色如霜，阿房曾照银河夕。银河不夜群内宴，蓬莱咫尺通明殿。秦山勒石虽万世，镐池别有神仙眷。可怜徐市楼船去不还，不如镜背双飞燕。飞燕年年海上来，神仙海上应相见。骊山山下锢三泉，虎视六合人长眠。虽携百鍊照胆去，难从身后照生前。银蚕金雀皆幽穴，含光同作河梁别。土花碧点鹦鹉斑，锈晕红生杜鹃血。何时地市到人间，牧儿一炬功何烈。滴水蟾蜍碧唾壶，茂陵甲帐乃同辙。秦地山河已劫灰，云烟过眼徒徘徊。黄金凫雁皆磨泐，一片寒冰冻不开。祖龙不能自镜镜万世，乃令此镜今日犹尘埃。呜呼帝王之镜在三古，碎铜零瓦终灰土。后人得此转快心，发奁自胜珍璜琥。伴以晋砖砻作研，位置棐几辉窗户。同向萧斋叙古欢，摩挲气作长虹吐。
雪霁对南嵩有怀夏三兰修（清·周尔墉）	群山挟霁色，闯然落檐际。晨起对烟鬟，粉渍芙蓉髻。此时启南窗，忽忆同岑契。我有素心交，冰雪得天慧。伟抱通三古，游心在六艺。心源浩浩来，意则词尤丽。迢递隔云端，云浓但高睨。我无长房术，千里能缩地。如带有长河，谁能舟楫济。与子握手来，羲娥递四岁。朋簪会合间，倏如舟不系。长安子云居，明年又相缀。题襟原有时，非惜景光逝。所惜清景难，不得同清霁。吸茗对南山，无言而遥睇。
