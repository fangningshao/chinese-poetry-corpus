刘木水由代州州贰擢守辽阳州（清·郭棻）　　五言律诗　押阳韵	五马原侯秩，三韩况帝乡。风能清代郡，才可问南阳。海气榆关紫，秋花铁岭黄。三年屈指是，粉署待含香。
春暮张尔戌捕卿招同李书云余铨卢王北山三给谏摩诃庵看杏花（清·郭棻）　　五言律诗　押删韵	破懒寻春远，招携石竺间。兴高即暇日，地辟况禅关。树里千声鸟，尊前一带山。登楼凭眺远，不负此官闲。
迎薰亭侍宴（清·郭棻）　　七言律诗　押麻韵	太乙波明影碧霞，斗牛星畔泛仙槎。百壶湛露圣人酒，十里香风君子花。蛱蝶过船吹芰粉，出水带菱芽。衔杯四望欢无极，身在瀛洲第一艖。
赠程穆倩山人（清·郭棻）　　七言律诗　押东韵	廿载怀君老始逢，瓣香不枉为南丰。纵谈身世悲桑海，屈指知交叹雪鸿。酒国有人堪独往，砚田无种与时穷。干旌早晚徵耆旧，莫掩邗江半亩宫。
严藕渔宫赞假归无锡（清·郭棻）　　七言律诗　押尤韵	潇洒抽簪出凤楼，春风人上木兰舟。一编青史垂行橐，十载红尘浣素裘。去日莺花怜满目，到时江雨漫回头。长安老友无多在，在马兰台尚滞留。
别曹秋岳夫子十稔偶于晋阳拜晤感而有赋（清·郭棻）　　七言律诗　押阳韵	左官次第买归航，回首青门已十霜。玄鸟尚留龙马塞，逐臣敢负芰荷裳。且将世事浮桑落，况有文词动柏梁。为忆髫年环绛帐，几何双鬓已苍苍。
春日张永舒太学招同李湘北学士王北山给谏杜子静宫允张南溟比部雅集遁园次韵（清·郭棻）　　七言律诗　押庚韵	正欲降愁部酒兵，衔杯为爱遁园名。舌存未许谈时事，心老才知淡物情。小鸟争来高阁噪，新花还向旧枝生。滦鱼易酿皆乡味，不羡张翰莼菜羹。
刘山人游中州凭寄张上若同馆（清·郭棻）　　七言律诗　押阳韵	轺车忆下午桥庄，痛饮醍醐月正霜。白发我犹歌偪仄，青山君已定行藏。滏河春雨骐驎浴，行坞秋烟薜荔香。满眼干戈凭问讯，金台客老意苍茫。
