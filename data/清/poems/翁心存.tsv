宿破山寺（清·翁心存）　　五言律诗　押先韵	高阁岚光合，空潭月影悬。泉声春梦碎，佛火罩灯圆。夜静花香发，山深俗虑捐。湛然无起灭，心在四禅天。
栖霞阻风（清·翁心存）　　七言律诗　押阳韵	塔杪铃言替戾冈，果然旗脚转危樯。荒芦槭槭战秋雨，衰柳垂垂空夕阳。鹢不因风先自退，山如欲语笑人忙。支离病骨余生在，肯逐冥鸿下上翔。
出山海关（清·翁心存）　　七言律诗	王气东来接柳条，长城西去尽临洮。云屯万雉环山海，天设重关划蓟辽。三辅风烟开莽苍，两京筦钥锁岧峣。鲸波不动苍烟碧，亿载皇图巩圣朝。
过无锡有感（清·翁心存）　　七言律诗　押虞韵	春风吹绿满平芜，路入粱溪水驿纡。山色宛同乡国好，泉声还似旧时无。愁听子夜啼乌鹊，怕说寅年足虎貙。欲问元戎驻兵地，沙边烟雨总模糊。
题王艺畇江南词后并示香谷（清·翁心存）　　七言绝句　押支韵	谱就江南绝妙词，王郎愁绪正如丝。尊前莫唱家山好，肠断青枫月落时。
野田黄雀行（清·翁心存）	游莫逐，雕陵鹊。栖莫近，瑶台鹤。瑶台露冷铩羽翰，雕陵风高遇矰缴。黄云夹陇粱稻肥，关河阻绝不得飞。鸥波浩荡，鸟道崄巇。鹰鹯下视，罻罗高施。黄雀行，声正悲，野田余粒啄欲尽，蓬蒿满目将安之。
药师院看新竹（清·翁心存）	江云帖帖南浦飞，江城清夏昼掩扉。鄙人生无肉食相，冷嚼冰雪骨不肥。尚余一点俗缘在，妙药欲仗空王医。芒鞋径踏药师院，沙路细碎行人稀。深篁苞绿掩金碧，烟外但闻清磬微。叩扃拄策得幽径，坠粉簌簌沾人衣。龙吟鸾啸众仙下，琅玕万个幂四围。连天一气碧云合，不知林外停炎曦。移时静对坐磐石，横出旁茁芜不宜。嫩黄便娟熊袅袅，空翠匼匝香霏霏。玉声玲珑风解箨，金影琐碎波含漪。初生劲节不数尺，郁郁已具干霄姿。脩柯似放一头地，转以侧势相撑披。山僧颇解禅悦味，留客且住携军持。洗铫细烹叶上露，两腋习习清风吹。内观了了见症瘕，如饮大药调上池。渭川千亩贮胸臆，千户侯吾不愿为。痴心思乘箨龙醉，呼童斸取捆载归。寒酸笑杀白司马，苦竹绕宅哦新诗。
有感（清·翁心存）　　押阳韵	人子朝暮出，倚闾尚徬徨。千里与万里，极目何能望。啮指忽心动，引领祇内伤。伊余髫龀时，随侍于朐阳。山城霜月苦，讲舍秋风凉。母绩儿夜读，共此镫烛光。儿方治《毛诗》，读至《四牡》章。掩卷忽有感，清泪含两眶。阿母顾儿笑，愿儿学范滂。矧当太平时，驰驱敢或遑。男儿志四海，安可恋故乡。长跪谢阿母，教儿以义方。忽忽四十载，膂力犹幸刚。吁嗟奉英簜，何如萟稻粱。
自题药洲访石图（清·翁心存）	峥嵘蜃阁排空出，天遣薶藏付童律。神龙拿攫守榕根，下有骊珠三十一。英光长閟七百年，郁律蟠伏全其天。悔将混沌书眉手，钩取蕤宾跃九渊。自从剔藓镌苔后，夜夜乾文射南斗。岂有夸娥负以趋，只愁宝鼎终遭掊。羊城眼底风尘昏，劫火烧残字傥存。升沈显晦孰得失，可惜玲珑石不言。
