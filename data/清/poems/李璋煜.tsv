都门冬日送宫生爽斋归里 其二（清·李璋煜）　　五言律诗　押鱼韵	高堂欣撰杖，稚子解牵裾。为拓山中碣，还排架上书。谁能禁小别，转使羡家居。记取春冰绊，临风正跂余。
都门冬日送宫生爽斋归里 其一（清·李璋煜）　　押寒韵	不作三年聚，宁知一别难。相依怜拙宦，濒去劝加餐。秘笈谁同校，征衣念汝寒。地逢旧雨，传话报平安。
赠朝鲜进士金山泉（清·李璋煜）　　押东韵	高斋响檐溜，庭树生春风。繄予二三子，苔异岑则同。君乘果下马，入门气冲融。汉仪制仍古，秦语译难通。挥毫传四座，奋迅如旋蓬。壮年文采绚，簪裾世业崇。乃兄玉堂选，持被勤在公。晤言幸良觌，藻咏凌秋空。感兹发遐想，神游东海东。
