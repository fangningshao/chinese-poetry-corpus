怀伯兄北上（清·梁运昌）　　五言律诗　押尤韵	迢递燕台役，行行正未休。晚潮富阳火，春雨霅溪舟。奔走双蓬鬓，艰难一敝裘。惟应访旧乐，十日酒尊留。
寄了堂僧（清·梁运昌）　　五言律诗　押庚韵	遥知坐夏处，花落石坛清。讲席猿随至，香台鹿引行。采茶岩雨足，晒衲海云晴。岂念许文度，迟公说净名。
仙霞岭（清·梁运昌）　　五言排律　押真韵	未及翠微际，已惊登顿频。天高瓯越小，地僻烟霞新。修竹不知日，老松无意春。庵门俯䆗窱，亭槛入嶙峋。山店茶为市，僧厨笋作薪。杖声青玉戛，笠影白云皴。势峻关依险，时清戍少人。上方听转梵，暂可息劳尘。
