九月初旬有西江之行晚泊富春（清·沈鑅）　　五言律诗　押寒韵	离家才百里，时有好山看。城树延秋色，江波荡暮寒。鸟栖孤塔定，帆卸夕阳残。如此芳洲路，行行未觉难。
严州道中（清·沈鑅）　　押队韵	浮云出层壑，日夕变晴晦。峭影逼峰尖，局步危石背。下有百尺溪，蛟龙隐其内。桡声一水通，树色两山对。乳窦鸣潺湲，云根插叆叇。十里更回首，暮林环修黛。远景低渐昏，故园渺何在。渔镫倒影乱，沙月流光碎。浪迹几浮沈，清夜发长慨。屈指算归途，记取来游再。
