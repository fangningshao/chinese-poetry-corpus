过丈烟台（清·王翼孙）　　五言律诗　押支韵	石磴连云上，烟岚几丈疑。山深多好树，地僻有灵芝。果熟猿先摘，花开蝶未知。老僧无个事，勤护海棠枝。
自竿涧岭鳌鱼沟至古北口作（清·王翼孙）　　七言律诗　押庚韵	雄关古北从来险，此日经临转觉平。竿涧盘旋乘月过，鱼沟曲折溯风行。隔山老树连云暗，满涧春冰带水鸣。回首从官皆下马，笑他输与瘦书生。
