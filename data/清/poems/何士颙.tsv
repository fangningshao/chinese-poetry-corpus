除夕（清·何士颙）　　七言律诗　押庚韵	闭户徒深卒岁情，竹窗风过响凄清。身非无用贫偏暇，事到难图念转平。瓶里梅花春早动，樽前镫火夜深明。承欢最好团圞处，同听庭闱笑语声。
燕子矶（清·何士颙）　　七言律诗　押庚韵	危矶屹立与波争，何处飞来以燕名。万古羽毛苍藓润，一生饮啄大江清。登临自有凌霄意，览眺宁无吊古情。闲羡水边坐渔父，垂竿风袅钓丝轻。
