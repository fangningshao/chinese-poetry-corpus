北平送友人南归（清·陈至言）　　五言律诗　押微韵	哀角严城起，悲秋泪满衣。如何游子恨，偏自送人归。霜落孤鞍急，天高独雁飞。赏心零落尽，朋旧日应稀。
江上阻兵（清·陈至言）　　五言律诗　押庚韵	闻道胥江口，黄巾未解兵。春沙晴洗马，烽火夜连营。羽信惊帆影，乡心乱角声。请缨系南越，无路痛书生。
白杜鹃花（清·陈至言）　　七言律诗　押微韵	蜀魄何因冷不飞，空山一片影霏微。那须带血依芳树，自可梳翎弄雪衣。细雨春波愁素女，轻风明月泣湘妃。江南寒食催花候，肠断无声莫唤归。
咏白丁香花（清·陈至言）　　七言律诗　押东韵	几树瑶花小院东，分明素女傍帘栊。冷垂串串玲珑雪，香送丝丝䍡Λ风。稳称轻奁匀粉后，细添薄鬓洗妆中。最怜千结朝来坼，十二阑干玉一丛①。
感怀（清·陈至言）	白石何齿齿，清泉何浥浥！中有穷巷人，风尘寡颜色。驱马发大河，碎琴金台侧。风尘肉眼多，慷慨竟何益。羽以翠得称，玉以韫鲜识。谁曰托微波，终使形骸隔。姱修求匪亏，吾道在夷白。任运可逍遥，何须计通塞①。
春游同吴六应辰张四星陈金大以宾韩十三涣文暨家魏公兄登擪乌山兰若醉中慈上人索赋（清·陈至言）	湖光如练山如拳，青天倒削波心莲。何年飞下小蓬岛，驱山不用秦王鞭。山前山后桃花路，不上湖船那能渡。满船载得踏春人，荇带荷钱春欲暮。茅庵谁结山之阿，青竹江篱古薜萝。径穿曲磴飞红雨，门对平湖卷白波。白波卷不开，红雨飞不定。湖风忽起乱鸦啼，白云流水泻成镜。座中韩生忽大叫，对花无酒花亦笑。阿菱十二能操舟，隔湖买得射洪到。射洪春酒醉百壶，壁上新诗值一扫。慈山山人知不知，人生行乐须及时①。
