舟行太湖（清·钱芳标）　　五言律诗　押删韵	载酒横塘路，晴和破客颜。忽惊天上坐，知出具区湾。洲渚春烟渺，凫鸥夕照闲。中流问渔者，何处是包山？
清明偕钟宛兄展墓有感（清·钱芳标）　　七言律诗　押元韵	往事苍凉不可论，伤心絮酒拜松门。三千里外孤儿泪，二十年来国士恩。华表日斜巢鹤返，土花春绣石麟存。殷勤幸接连枝会，漂泊天涯有弟昆。
饮恒素堂赠胡其章先生（清·钱芳标）	娄东谏议绝代无，英姿落落虬龙须。大叫留宾劝宾饮，红梁美酒盈玉壶。此时正值三伏时，华堂豁达生凉飔。科头赤脚摇大扇，一饮一石安足辞。吾闻昔壶公，悬壶汝南肆。又闻韩伯休，妇女知姓字。君也高义真似之，不然何为思远志？采药已逐荆蛮人，停杯偶说前朝事。忆得前朝苦征战，烽火频年逼畿甸。同时通籍十六人，承恩入对文华殿。殿头痛哭议南迁，左右群惊至尊盼。绕朝之谋虽不成，仰视中天白虹变。须臾有诏擢黄门，意气云霄谁不羡。那知荆棘蔽铜驼，不惜余生隐薜萝。白发伤心成异代，青山回首一悲歌。陶潜栗里田园在，庾信《江南》感慨多。感慨欷歔复何益，种瓜且向长安陌。有时或与高阳侣，纵博当筵呼五白。剑气宵浮牛斗寒，钓竿日对沧江碧。愧我栖迟赋《子虚》，不逢狗监意何如。五月犹然被短褐，十年羞复曳长裾。相看不尽飞扬意，愿傍浮丘读异书。
击鲜行（清·钱芳标）	吾乡城郭沧溟畔，亲故朝朝击鲜宴。乐事濠梁未足夸，嘉名丙穴无劳羡。沪渎滩平斥卤多，主人结网胜熬波。苍茫直下冯夷窟，烟雨常闻《欸乃歌》。河豚贩后芦芽出，春潮蹴岸春云热。筐覆吴趋窖里冰，刀飞少妇厨中雪。已道鲥鱼色似银，况兼石首烂金鳞。麴米渍成鲟枕脆，豉羹调出箬腴新。此时鱼税充公府，津市鸣桡复挝鼓。浅筏轻舠弄水儿，高樯巨舶开洋贾。别有泥沙困豫且，脂膏然炬骨专车。牵鬐力费千夫蹶，曝腊家分半载储。朅来岛屿孙卢扰，斥堠传烽接三泖。都护旌旗只戒严，渔郎罺罟空施巧。萧萧戍角满汀洲，丽罶寒星炯不收。无复钓鳌陈水犗，惟看驱马散沙鸥。海错经年不到眼，充牣临渊那供馔。一片才沾食指腥，百锾早破中人产。舍人顑颔滞燕台，比目王馀赋强裁。张掾秋风频怅望，冯生弹铗未归来。挑灯与客论终夕，语罢沧桑感畴昔。下箸谁消易水樽，解钱且换滦河鲫。近喜波臣静不扬，东南早晚撤边防。盘餐饱饫故园味，醉卧溪梅野竹旁。
长椿寺病马行（清·钱芳标）	招提二马一马病，腕折蹄长气犹劲。伏枥虽虚千里心，脱鞿翻适长林性。人言此马初买时，射堂陈孔蹀躞驰。双瞳夹镜耳批竹，青丝为络黄金羁。孟门坂峻羊肠滑，骏足豗隤一朝蹶。昔夸金埒云满身，今同洮水冰伤骨。负盐驾鼓力不任，豢养却依支道林。天晴放饮井泉白，春晚卧嘶园草深。君不见长安城中千万骑，飞尘蹴天光照地。长鞭短策无不施，齿老旋随敝帷弃。又不见将军铁驷来渥洼，东行沧海西流沙。苜蓿虽衔不遑食，功成鹊印归虎牙。何如此马辞骖服，纵病还同塞翁福。身闲早得华山归，害去讵劳襄野牧。乃知不材造物怜，豫章见斫樗散全。无用之用世罕识，达哉庄叟何其贤！
