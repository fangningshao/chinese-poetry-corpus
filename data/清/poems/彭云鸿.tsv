过家兄牛城山岩遂陟冠石（清·彭云鸿）　　五言律诗　押歌韵	爱汝无人境，搴裳涉浅波。云霞储广谷，日月侧槃阿。涧草参差绿，林莺窈窕歌。春山浓欲滴，烟树郁嵯峨。
送郭醉吟归宣城（清·彭云鸿）　　七言律诗　押文韵	潞河酤酒趁斜曛，柳暗花明两岸分。万里人归燕市月，千峰杖入敬亭云。老谙世事都鸥迹，间启柴门到鹤群。不厌芜田还种豆，南山歌胜北山文。
寄万芝堂怀柔（清·彭云鸿）　　七言律诗　押支韵	竹屋萧疏簇短篱，解衣归卧碧山陲。人生那易骄贫贱，我辈何当远别离。关塞草深官路失，江湖天阔雁行迟。重阳风雨愁分手，落絮飞花又一时。
步溪上（清·彭云鸿）　　七言绝句　押麻韵	滩回石侧不容槎，密筱连云夹岸斜。只恐渔人知隐处，沿溪不肯种桃花。
微生（清·彭云鸿）　　押遇韵	微生率苟且，即事多谬误。青春去我早，脱帽白发露。带剑出门来，不识门前路。
