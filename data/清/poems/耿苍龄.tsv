癸亥仲秋游狼山饭于白衣庵（清·耿苍龄）　　五言律诗　押先韵	观海难为水，登山半是仙。未从赤松隐，来证白衣禅。净土疑无地，层楼别有天。消愁一杯酒，归路夕阳边。
和白香亭留别原韵（清·耿苍龄）　　七言律诗　押支韵	春水绿波春日迟，频年相隔更相思。清泉明月王维画，渭树江云杜甫诗。父老犹传悬晓镜，故人空说涤吟卮。迁乔此去长如愿，惭愧吴侬两鬓丝。
