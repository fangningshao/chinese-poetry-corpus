题同里童珏夫（玮）《驹隙轩诗钞》二首（清·叶长龄）　　七言绝句　押青韵	幽泉细石泻泠泠，风格居然到四灵。一缕秋烟袅愁绪，可怜赢得鬓星星。
用珏夫偶成志慨韵为下转语（清·叶长龄）　　七言绝句　押歌韵	搔首苍茫唤奈何，灵均呵壁事非讹。娲皇自具旋乾手，莫恨青天缺陷多。
题许士裁表兄左右修竹图照（清·叶长龄）	昔闻无竹令人俗，坡仙有话创而独。此君不可一日无，十日何妨不食肉。许君爱竹意何居，丛篁翛然写一幅。知君借竹寓古怀，竹素园中日涉熟。读史流连渭川封，诵诗涵泳淇泉绿。书纪箘簬罗名材，易象苍筤玩亭毒。槎枒芒角森胸中，左右逢源快储蓄。翩翩佳士鸾凤俦，六逸之逸漫追逐。敲金戛玉声琅琅，淩云直上有如竹。赋诗我更记坡言，峥嵘气象少年足。
题许籀庵茂才心清闻妙香图看子（清·叶长龄）　　押文韵	清心发微妙，如戒香染薰。云何耳根事，乃以鼻观闻。是谁斫其垩，得毋挥郢斤。岂其耳尘净，鼻尘乃纷纷。若云香在炉，闻起香何焚。若云香在鼻，闻减香何熏。是亦非鼻尘，心乃闻之君。心清生定慧，定慧生芳芬。是闻非闻间，何境不氤氲。泥闻间转碍，香因已离分。拈花破颜笑，为君證迦文。
