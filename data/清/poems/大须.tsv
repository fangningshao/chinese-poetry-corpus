暮雪（清·大须）　　五言律诗　押麻韵	日夕北风紧，寒林噤暮鸦。是谁谈佛法，真个坠天花。呵笔难临帖，敲床且煮茶。禅关堪早闭，应少客停车。
寄怀蒋宾梅先生（清·大须）　　五言律诗　押阳韵	明月照空廊，思君夜正长。遥知百里外，同此九回肠。淮浦何时去，天涯有客望。好诗须寄我，旧约莫相忘。
退院口占（清·大须）　　七言律诗　押真韵	十四年来了宿因，扪心尚不失天真。徜徉山水成初愿，守护烟霞得替人。百八摩尼无量佛，三千世界自由身。寄言江上乘风客，莫待昏黄始问津。
