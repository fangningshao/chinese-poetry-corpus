太白楼（清·王元枢）　　五言律诗　押删韵	秋色围城郭，高楼尽一攀。廛连原上树，村带雨中山。我忆孤臣迹，时看落日间。可怜大河水，不舍下长湾。
怡园（清·王元枢）　　五言律诗　押歌韵	寂寞金谷旧，空庭容我过。如何乔木里，偏是冷云多。花气沈秋水，山光动女萝。珠帘犹未卷，夜夜想笙歌。
九日游峄山入洞过石梁登自山最高顶（清·王元枢）	峄峰累嵯峨，秋磴纡回互。履节展高兴，呼侣逐幽步。鱼贯下曲窦，猱攀凌窄路。沈入沓书冥，渐出豁天曙。巨石忽硉矹，夹溪相牴牾。飞梁悬千仞，微命争一度。过险悔轻蹈，定性却重怖。默默立巉岩，遥遥肆指顾。感秦失乐石，怆纪余荒墓①。兴废由化迁，年寿谁云固。安得偕云车，长与列风御。何必采茱萸，褰裳湿寒露。
