挽赖广文士仰先生（清·陈家驹）　　五言律诗　押先韵	省识先生面，流光四十年。交游曾累世，文字亦因缘。雅抱同秋水，豳①风入野弦。道山归去也，凭吊剧潸然。
题后藤男爵夫人遗照（清·陈家驹）　　七言律诗　押灰韵	蒲璧家声咏絮才，文明轨范女中开。徽音克赞调元手，懿德还教薄海推。天际琼枝仙露湛，日边绮藻五云裁。金闺慧业同矜式，翟茀鸣珂耀上台。
次新竹郑梅痴游诸罗席上见赠韵（清·陈家驹）　　七言律诗　押庚韵	片羽秋云感世轻，跫音喜得问鸥盟。板桥画意承先绪，驴背诗怀仰逸情。银甲偶搊秦女曲，金樽喜按杜家兵。雾峰九九思前度，闻野鸣皋鹤一声。
并蒂兰（清·陈家驹）　　七言律诗　押灰韵	本是灵根九畹栽，偶成蝶梦幻双胎。同心臭味徵佳朕，比萼婵娟逞艳材。纫佩应添才子慧，调琴重藉美人陪。幽芳合写怡怡照，鹣鲽飞潜莫浪猜。
花雾（清·陈家驹）　　七言律诗　押侵韵	绿暗红稀晓雾侵，花阴阴处色沉沉。隔帘影动畴先觉，小院香薰漫远寻。密布林间忘昼暝，空濛廊下误宵深。若教早旭悬霄汉，化作氤氲瑞气临。
丙午1906三月嘉义大地震庚午1930十一月又大震感赋（清·陈家驹）　　七言律诗　押青韵	廿五年华劫两经，果真坎坷午频丁。层层山岳翻湖海，莽莽乾坤付醉醒。厄闰黄杨惟及木，灾倾白屋剩残瓴。伤心周道成荆棘，蒿目时艰地岂灵。
