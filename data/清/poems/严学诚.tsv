登君山（清·严学诚）　　五言律诗　押东韵	山势西来杳，凭高一望通。远沙横水暗，晴日射潮红。云出平穿树，帆开侧趁风。王孙遗碣在，春草碧成丛。
檗庵禅师精舍（清·严学诚）　　七言律诗　押微韵	闻说孤臣曾此依，棱棱风骨古来稀。昏朝抗疏霜凝简，故国伤心涕满衣。浪迹但求人莫识，披缁常与世相违。只今精舍松筠茂，劲节如公亦庶几。
田家（清·严学诚）　　押纸韵	田家三伏时，农务方未已。日中毛发焦，苦身事耘耔。岂不愿休息，维草起宅矣。格泽古所无，力作犹难恃。民生实在勤，艰难有如此。
