春日杂兴之一（清·邵瑸）　　五言律诗　押元韵	春风不媚俗，一例到闲门。新树移邻圃，青衫染酒痕。世情浮宦拙，吾道布衣尊。尽日雠书卷，藜床坐觉温①。
九月十五夜中庭闲步作（清·邵瑸）　　七言律诗　押庚韵	钟传人定月华明，渐觉新寒夜气清。露重似宜添羽帔，树疏何处著秋声？一灯旧雨乡园梦，残夜西风独客情。身世不从詹尹卜，流行坎止足吾生。
芙蓉（清·邵瑸）　　七言律诗　押江韵	曾从楚客赋兰茳，喜见风翻赤玉幢。欲采名花遗良友，还凭远梦落秋江。盘承雨露珠先算，茎并鸳鸯蒂自双。此日仙城谁作主，凝眸遥望凭红窗①。
题画（清·邵瑸）　　七言绝句　押咸韵	青山一角夕阳衔，隔断喧嚣境不凡。有客空亭闲眺远，桃花春水送轻帆①。
