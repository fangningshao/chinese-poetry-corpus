过吕子羽上舍乐潜山庄（清·黄玉衡）　　五言律诗　押元韵	南郭行吟去，江天月一痕。清秋何处笛，红叶几家村。云气凉生袂，溪声曲到门。主人迎我笑，画理得深论。
晚晴（清·黄玉衡）　　五言律诗　押青韵	雨气净群绿，花香霏一庭。清瓯浮淡月，凉几卧繁星。镫影独摇碧，虫声深隐青。明朝拟联骑，霁景眺江亭。
早行（清·黄玉衡）　　七言律诗　押青韵	满天寒雁语空冥，唤起征人梦半醒。城上柝声催落月，村边灯火乱残星。相羊歧路风怜目，历鹿单单影答形。今夕又从何处宿，出门先问几邮亭。
雨中招同人重集寓斋用香铁雨中偶成韵（清·黄玉衡）　　七言律诗　押微韵	晓起巡檐鸟语稀，湿烟笼处果初肥。荔墙痕滑蜗斜旋，花院香沈蝶懒飞。曲径浮青双屐净，小窗横翠一峰微。所欣浊酒寻常有，旧侣论诗约不违。
濂泉寺（清·黄玉衡）	阴森巉层崖，窔𥨩列峻陛。溟溟乱云合，豁豁苍壁启。岩泉散珠帘，山骨濯天醴。初从月窟落，渐与山根抵。高下纷奔腾，涟漪自传递。巨石古雪寒，怒湍青兕牴。坐卧时俯流，坦率偶露髀。小鱼见人影，潜身伏石底。藻脚长如绳，霜根清若洗。薄游空道心，爽气豁尘昧。及此半日间，不负山僧徯。振衣下坡陁，归路风泚泚。
蒲涧寺（清·黄玉衡）	我身如浮萍，江湖久浪迹。我心如定僧，溪山自耽寂。颇闻蒲涧境，幽僻似畴昔。劳劳尘网牵，数载靳登陟。挈伴偶然至，踏遍苔藓碧。古木荒烟屯，悬泉皓雪积。诸峰淡欲无，万籁暗犹激。孤鹤飘然来，对我如旧识。仙草不留根，灵风回绝壁。石纹延远绿，松阴翳微黑。不知藤萝中，云散满山白。徙倚神忽超，吟啸机渐息。安得从安期，乞我万古宅。
