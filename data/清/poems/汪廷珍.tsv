送呈谷人祭酒乞养南归（清·汪廷珍）　　五言律诗　押寒韵	自怜鱼鸟性，十载客长安。拙任升沈幻，贫嗟去住难。壮怀双鬓短，归梦一镫残。何日烟波里，从君把钓竿。
示孙作（清·汪廷珍）　　七言律诗　押庚韵	头角峥嵘已长成，之无未识漫咿嘤。烝尝学拜随人后，枣栗分甘慰我情。欲勖箕裘愧弓冶，愿无灾难莫公卿。城南数亩堪勤力，尔牧黄牛尔父耕。
