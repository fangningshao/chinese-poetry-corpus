如梦令（清·蔡捷）	方把银缸吹隐。绣幕风欹不定。好梦总难成，月上花枝交映。深省。深省。枕上独吟清冷。
蝶恋花（清·蔡捷）　　押药韵	落后凡花皆罢却。仙根生意留如昨。俗眼但知欺寂寞，等闲错过东风恶。随地为家犹自托。笑杀园葩，苦向枝头着。结子泥中甘抱璞，成溪桃李真轻薄。
苏幕遮 夫子新安归云：郡女王叶奉亲甘旨，夫客死粤西，讣至，屏食而绝（清·蔡捷）	万般思，无计奈。因甚当初、劝往天涯外。欲遂亲欢还自害。百死关人、未足偿君债。拜翁姑，辞糒粝。揩拭肝肠、好向湘江会。那管旌扬身后待。许重芳名、青史如何载。
满江红 吊仁和沈孝女刲股殒命（清·蔡捷）	废寝忘餐，但指望、萱堂起色。猛听得、医人耳语，夜来当绝。酬地誓将遗体代，呼天暗把炉香爇。按金刀，良药腕中寻，亲调燮。耐不起，疮中裂。流不住，楼头血。向搀扶老父，那堪声说。白发春回双竖梦，蛾眉魂逐三更月。谢夫君，莫怨暂归宁，成长别。
瑞鹤仙 宜兴周贞女未字守节（清·蔡捷）	麻衣因嫁设。伴鬼幄孤灯，夜分明灭。朦胧若来接，向未知郎面，转生羞怯。冰心皎洁。誓毕生、空床对月。想当年、抱雁家来，已把双翎分折。休说。冥途辽绝，温清翁姑，死生何别。古今义烈，差片念，误清节。拚伶仃形影，抛将同衾，熬到泉台共穴。莫道巾帼柔肠，须眉谁埒。
