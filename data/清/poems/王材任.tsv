读书台怀古（清·王材任）　　七言律诗　押先韵	山水清音胜管弦，层台高峙俯琴川。文章不朽名长在，魂魄还登理或然。闻道书藏三万卷，谁知事过一千年。六朝寸土何曾保，输与昭明有数椽。
和李梅谷选君赠别韵（清·王材任）　　七言律诗　押青韵	去岁乘轺出井陉，今朝策蹇返江宁。须沾巴雪添新白，鬓点吴霜失旧青。旅梦都迷南北路，归程细数短长亭。从今不复看除目，手把神农《耒耜经》。
鲁港夜泊（清·王材任）　　七言律诗　押萧韵	沙岸维舟近柳条，坐看浅水忽生潮。江湖夜静逾空阔，星斗风来欲动摇。月下望乡双泪落，天涯多病一身遥。鸡豚社饮应难与，独倚船窗尽酒瓢。
追忆梁益旧游（清·王材任）　　七言律诗　押文韵	梁州秋叶落纷纷，沮水西来沔水分。斜去遥知南郑路，道傍曾拜武侯坟。长藤婉婉缠秦树，寒雨昏昏湿栈云。邻近墓门谁勒石，征西尚有马将军。
黄河（清·王材任）　　七言律诗　押麻韵	黄河万里来天上，积石龙门道路赊。已是秋风回瓠子，更怜春雨涨桃花。怒涛高压千金堰，急溜初回八月槎。三策至今思贾让，金钱那可委泥沙。
南昌即事（清·王材任）　　七言律诗　押尤韵	章江依旧抱城流，枫叶芦花瑟瑟秋。南浦闲云迎故客，西山暮雨送孤舟。一千里外新蓬鬓，四十年前旧酒楼①。莫上滕王高阁望，不堪楚尾与吴头。
收复汉中恭纪二首（清·王材任）　　七言绝句　押文韵	鱼贯悬崖邓艾军，衔枚一夜度连云。巴渝从此俱安席，莫待相如《谕蜀文》。
