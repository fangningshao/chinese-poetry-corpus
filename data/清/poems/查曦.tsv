病愈九日郊游（清·查曦）　　五言律诗　押尤韵	九日身初健，西郊强一游。远山寒积雪，孤树老禁秋。何地寻黄菊，他乡易白头。那堪高处望，风色逼人愁。
归里偶题（清·查曦）　　七言律诗　押支韵	故园芳草独归迟，桃叶成阴柳影垂。旧燕语兰春已远，新蝉声动夏初宜。轻纱细葛裁衣日，小市长廊卖扇时。趁此清和好天气，且投莲社一题诗。
