游华藏庵（清·杜依中）　　五言律诗　押蒸韵	百年尘劫里，过眼一风灯。解脱人皆佛，清闲我亦僧。升沈原有故，梦觉果何凭。借得蒲团力，消磨障几层。
舟次河北自饮（清·杜依中）　　五言律诗　押麻韵	好月随舟转，相看醉影斜。雄心非藉酒，清泪岂闻笳。城废连年水，民荒何处家。同人各努力，莫待鬓毛华。
偶成（清·杜依中）　　五言律诗　押东韵	穷有千年恨，诗无一字工。心存生死外，身老乱离中。剑气冲星动，琴声带月空。交游零落尽，赖得梦魂通。
夏日村居（清·杜依中）　　七言律诗　押庚韵	今古纷纭未易评，松间石上暂移情。驱愁任我排棋阵，破恨同人共酒兵。新法已经残海内，清谈自是误苍生。近来司马多征战，曾否当年细柳营。
和黄石斋（清·杜依中）　　七言律诗　押麻韵	一片荒凉万里沙，诗书谁是邺侯家。空知民困黄河急，愁看天文北斗斜。云暗深山龙唤雨，香来古寺鹿衔花。当前过去浑如梦，半榻松风听《法华》。
