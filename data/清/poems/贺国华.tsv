秋夜（清·贺国华）　　五言律诗　押蒸韵	夜永贪孤坐，新凉一味澄。水明先见月，人静渐亲镫。叶落山窥户，花疏石露棱。壮怀霜共冷，不复梦飞腾。
春暮郊游（清·贺国华）　　七言律诗　押微韵	寂寂春光昼掩扉，不知春事正芳菲。双柑斗酒偶然出，柳絮梨花无数飞。清圳风柔鸠语静，野塘雨足鳜鱼肥。夕阳一路经行处，陌上人歌缓缓归。
蔡忠烈公墓（清·贺国华）　　七言律诗　押覃韵	握拳嚼齿愤难堪，杀贼犹思一战酣。闻说张良如好女，可知南八是奇男。魂飞闽峤亲难顾，命共潭城死固甘。来往埋灵坡下路，极天松柏翠鬖鬖。
江行（清·贺国华）　　七言绝句　押微韵	碎烟零雨日霏霏，两岸江流拥翠微。高挂一帆风力饱，扁舟如挟众山飞。
