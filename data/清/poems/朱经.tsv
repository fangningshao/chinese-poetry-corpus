寡言（清·朱经）　　押庚韵	陇山多飞鸟，翱翔适其生。鹦鹉夸能言，樊笼苦拘萦。钟鼓悬太常，考伐声铿鍧。不叩而自鸣，群谓之妖声。吉人以行重，躁人以舌轻。缅怀磨兜坚，守口心怦怦。
责己（清·朱经）	勿谓寸阴短，既过难再获。勿谓一丝微，既缁难再白。赴善登崇山，寡过扫尘积。一日省一愆，三月未盈百。责人不肯恕，责己每自匿。愿言砥廉隅，此身敢虚掷。
惜日（清·朱经）　　押歌韵	江河日流注，难挽东逝波。羲和日奔驰，难回鲁阳戈。终日但饱食，冉冉岁月过。此后悔失时，荒耄无如何。浮游水上萍，奄忽霜馀莎。勉旃复勉旃，慎无悲蹉跎①。
