倪高士祠梅花（清·邹显吉）　　七言律诗　押先韵	俎豆于今且复然，几经沧海变桑田。世间那识云林笔，当日还书至正年。曲涧低围连圃后，小池新凿在门前。梦中蝴蝶梅花下，清閟高人长夜眠。
望海潮 题来青阁（清·邹显吉）　　押尤韵	暖风迟日，五侯池馆，帽檐欹侧频游。金雀翠鬟，文犀斜领，一行齐上帘钩。著处总温柔。记乌丝醉染，嘱咐亲收。屈指重来，今生不拟负风流。十年空敞貂裘。早高梧叶落，只索归休。蛛网罥檐，燕泥涴座，更谁同倚妆楼。暝色不胜愁。叹篆香心字，灰冷难留。试觅题笺，泪痕还染佩囊不。
