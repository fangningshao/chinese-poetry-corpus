晚泊京口（清·章静宜）　　五言律诗　押庚韵	舟行易日暮，旅泊背孤城。酒力当秋胜，乡心逐夜生。人烟都会地，风雨大江声。明发空南望，苍然北固横。
夏日杂感（清·章静宜）　　七言律诗　押侵韵	芜城柳色绿成阴，诏遣贤王羽骑临。风急双雕辞塞口，天清万马浴江心。虚传此地繁华久，谁念当年战伐深。歌吹竹西如尚在，休教笳管漫相侵。
金陵（清·章静宜）　　七言律诗　押歌韵	鸡鸣山上满青莎，玄武湖边空碧波。草满故陵埋石马，月明荒径泣铜驼。六宫夜雨棠梨落，万里秋江苇荻多。犹有南朝城堞在，景阳遗恨独悲歌①。
京口作（清·章静宜）　　七言律诗　押灰韵	铁瓮城西鼓角催，扁舟遥自秣陵回。天清瓜步中流见，风起长江动地来。楚蜀帆樯千里集，金银山寺两峰开。秋光潦倒南游客，落日鱼龙夜夜哀①。
拟刘太尉伤乱（清·章静宜）　　押阳韵	宗社觏厄运，夷夏乱皇纲。神州尽纠纷，腥膻逼晋阳。余本炎精裔，投职事危疆。思将南山石，一补天柱荒。妖氛煽四野，中道罹昆冈。上惭楚包胥，请师救国殃。下愧汉窦融，保境拒强梁。遗轨宁不仰，微志竟莫偿。身同南冠囚，抚膺涕泗滂。心如高悬旌，因风尚飞扬。吹篪凄我怀，鸣笳断我肠。孝行既已亏，忠名徒自伤。功勋付逝水，意气亦何常①。
汴梁行（清·章静宜）	汴州城内风鹤惊，汴州城外连军营。一夜金堤雷电起，千年玉殿波涛声。大梁自古繁华地，三市风光最明丽。西连伊阙作屏藩，北控成皋如带砺。高帝当年辟草莱，分封万骑自天来。兰窗仍起飞云殿，树寝还通造字台。子孙奕祀承青社，议亲常得君王赦。传来乐府胜河间，制就新声夸邺下。东风十里覆长堤，万树千条各向西。珠履尽知公子客，宝钗时见舍人妻。金梁明月空中度，玉津芳草迷归路。园内双双蛱蝶飞，桥边队队骅骝驻。双双队队更如何，紫陌朱城拂逝波。自言百岁来歌舞，自谓三时竞绮罗。绮罗歌舞无穷极，炎天烽火嗟何及！北地谁知青犊鸣，东门忽见黄虬入。飘零雉堞少人行，牙旗大纛自纵横。波翻夏后前朝庙，潮打梁王旧日城。故侯冷落悲徒步，新鬼荒荒泣烟雾。鹳雀高栖敖氏仓，鸳鸯虚抱相思树。至今榛棘尚成行，落日寒沙古战场。无忌已知新去魏，相如不复远游梁。游人对此空嗟棹，胡笳芦管声中老。牧马常过屠肆旁，射雕每向彝山道。凄凉今古不须哀，极目秋风万里开。试向东都更长眺，铜驼金谷半荒垓①。
