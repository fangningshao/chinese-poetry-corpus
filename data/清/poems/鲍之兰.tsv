登木末楼有作（清·鲍之兰）　　七言律诗　押庚韵	狠石千年指旧名，孙刘霸业若何成。平原牧马秋游猎，古木惊风夜整兵。天际帆樯沙屿迥，云中台殿暮烟轻。微生有幸恣游览，木末楼高坐晚晴。
久不得都中书（清·鲍之兰）　　七言律诗　押鱼韵	帘帷风暖暮春初，与古相亲与俗疏。几帙残篇尘短榻，半峰晴翠落衡庐。愁同溪水流难定，心似窗蕉卷未舒。沙鸟群飞空惹恨，何时钓得锦鳞鱼。
