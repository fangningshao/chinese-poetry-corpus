闻林少穆前辈召授京卿（清·戴熙）　　五言律诗　押庚韵	诏许屯田使，量移佐命卿。风云仍上界，雨雪罢边城。帝力回愆运，天心练老成。都人如望岁，火速赋东征。
野田黄雀行（清·戴熙）	飞飞黄雀喜，切切少年悲。坐视投网罗，不能通一词。榆枋未可栖，送尔摩穹苍。穹苍多鸷鸟，哺花置巾箱。同处天地间，安得不相关。图报吾所耻，还尔白玉环。
渡江（清·戴熙）	远水平如席，远山高于枕。江水吞天来，群山赴江饱。江树排圆荠，江云浴烂锦。横江剪一帆，削耳风凛凛。回望海门烟，日出金波淰。
小神滩（清·戴熙）　　押肴韵	阴崖忽中裂，密树缘其凹。丛生蹲群猊，倒出蟠孤蛟。郁翠滃溪壑，积湿蒸䂭磝。万古日不到，惟有归云巢。
楞伽峡（清·戴熙）　　押麌韵	积水化为石，石势皆下俯。突兀夹两崖，颠倒悬万乳。擎出飞空泉，洒作满天雨。交汇奔巨雷，倏忽过强弩。盘盘苍藤挂，瑟瑟寒箨舞。翡翠鸣啁啾，蛱蝶见三五。我欲蹑其颠，山风落如斧。恐有会钟龙，来攫跑泉虎。归当挟睡仙，脱漏重游补。
偕蕙西访曾涤生学士蕙西有诗见示即次其韵（清·戴熙）	冷官如僧舍如刹，入门但少孤磬戛。巷北枢曹肯相过，高论汨汨奋颉滑。为语巷南有阁长，濯濯麋群彼尤黠。走访坐谈出近著，钩妍摘媸互标轧。当其至处读者嘿，千里之车三寸牵。爬梳剔抉遂忘晡，向晚长嘶续鸣{紥虫}。主人爱客客恋主，留饷豚鱼无特杀。上座自觉老可耻，领下欲髯首先鬝。饭罢东林月高出，椭璧十已圆其八。白光射地翻凉波，上有树影秋毫察。围坐杂言一言识，恶语须防报阍刖。归途巷南复巷北，矫矫秋空一双鹘。
