挽朱伯韩（清·蒋琦龄）　　五言律诗　押东韵	宣庙有三直，吾推朱子公。立朝凡几日，疾恶乃如风。炙手兀时宰，焦头论近功。当年笑迂阔，颇与紫阳同。
宿武连驿次和放翁武连县诗寄霞舫少鹤（清·蒋琦龄）　　七言律诗　押支韵	四十功名未可期，秋怀应有故人知。三刀远道销髀肉，九月清霜点鬓丝。世路艰危忘栈险，宦情恬淡到官迟。回看禁掖朋从隔，古县鸣笳向夜时。
送朱伯韩侍御还乡（清·蒋琦龄）　　七言律诗　押微韵	柏府霜寒乌夜飞，朝簪晓脱理征衣。泰山东望云犹蔽，秋色西来燕已归。出处无惭从古少，文章有用似公稀。郭门供张何须设，恐被旁观说见机。
阳朔看山（清·蒋琦龄）　　押纸韵	岭外多好山，阳朔最奇诡。净洗看山晴，一棹下滩水。应接初不暇，邂逅无穷美。生平所未见，见之心为死。奇者已非山，层出犹未已。日暮维我舟，翘首更一视。行空走群兽，攫人伺奇鬼。竟夕颈为缩，屏息篷窗里。诘朝挂帆去，高情稍倦矣。我闻养生射，全名在一矢。用兵得重瞳，百胜不足恃。赘若舍人蛇，贱如辽东豕。行文贵有余，怀才宜知止。嗟哉阳朔山，所伤惟多耳。
寄王子寿（清·蒋琦龄）	梅花晚飞翻，归楫循江汜。风尘黯损神，乱离迫暮齿。延颈恋朋知，合沓岁月驶。词坛久阔疏，悠悠殆二纪。螺州雪后晴，延缘独葭苇。跫然闻足音，肩舆冲泥滓。樽酒展素心，时事从掌指。漆室伤怀抱，涕泪痕满纸。干戈老莱衣，洗然贱朱紫。忠爱本性成，爵禄心则死。天聪辟四门，国运隆任姒。诸公颇用心，骏骨谅已市。斯人国之桢，文章固小技。芝兰不言芳，讵合败荆杞。未登白玉盘，永为老圃耻。崎岖全躯命，吾衰亦久矣。早年识璠玙，孤芳陋桃李。新文更起予，罪言弥奇伟。论都策滇事，所见无彼此。岂惟臭味同，出处固相似。潇湘连洞庭，极目春千里。美人天一方，濯足娟娟水。寂寥身后名，一笑但相视。
