玩月（清·许权）　　五言绝句　押寒韵	一种月团圞，照愁复照欢。欢愁两不著，清影上阑干。
寄外（清·许权）　　七言绝句　押寒韵	柳风梅雨路漫漫，身不成飞著翅难。除是今宵同入梦，梦时权作醒时看。
赠外（清·许权）	君子安厥命，真人息其机。举世笑君贫，君贫不自知。天地两大境，温饱与寒饥。人不寒饥死，定有温饱时。阴阳相倚伏，此理天不亏。痛饮刘伶酒，狂吟李白诗。终日无尘事，春风任所之。
梦天（清·许权）	招我以神仙之窟，凤麟之墟。乘我以青鸾之辇，赤龙之车。手摩日与月，浩荡经天衢。回首人世真渺茫，齐州九点烟青苍，我欲乘风任翱翔。忽闻空中飘鼓吹，绰约佳人御云气。似曾相识碧落间，共赴瑶池为仙吏。瑶池日敞宴初开，星娥月姊双双来。相携千年乍熟蟠桃实，劝饮百巡不醉流霞杯。顿觉心清体骨轻，梦回漏箭报三更。烟霞已散空庭寂，静听梧桐淅沥声。
七夕（清·许权）	七月七之夕，家家望女牛。神仙不可见，凉风何飕飗。我疑天孙之巧转近拙，东西隔断难飞越。一年一度一分离，千古银河响幽咽。不须乞巧向天孙，若赐巧来愁欲绝。君不见东家力田妇，耕馌常相随。旦暮共苦乐，白首不分离。又不见西邻有才女，夫婿上玉堂。终年不相见，怅望悲河梁。玉露无声夜清悄，盘中盼断蛛丝绕。不知巧思落谁家，只恐巧多人易老。寄语人间痴女儿，宁为其拙毋为巧。
