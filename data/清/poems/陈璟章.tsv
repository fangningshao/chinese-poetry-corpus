感事赠周醅仲并忆湘人（清·陈璟章）　　五言律诗　押歌韵	未卜天公意，斯人久折磨。有家谁可寄，无地放狂歌。关塞凝残月，潇湘咽去波。两年书始达，伸纸涕滂沱。
别淮上诸故人 其一（清·陈璟章）　　五言排律　押屑韵	浮云黯长天，我今与子别。执手噤无声，悲哉此决绝。岂曰不重来，世事渺难说。悠悠燕云高，汤汤淮水咽。行矣复何言，肝肠为寸裂。寄语世间人，何必衷肠热。
亳州哀诗五十韵（清·陈璟章）	清芬追义门，旧泽溯江水。家风忠孝存，我祖尤杰士。嗟予生已晚，未得亲杖几。侧闻我父言，泪落难仰视。我祖秉奇节，勋名耀青史。虽云耀青史，赍恨何时已。我祖少奇嶷，为学俗儒耻。头角腾霄龙，诗书趋庭鲤。静参象纬经，深探阴符旨。清尘迈时哲，城府恶谲诡。随官洛下来，壮怀摅万里。文雄奈数奇，五下考功第。蹉跎恐终老，弹冠为强仕。献赋杜陵哀，捧檄毛生喜。天马与神龙，未工奔走技。翩然辞簪组，上堂亲甘瀡。远望衡山云，乡思起江涘。深夜仰观天，忽讶时事否。烽燧象已形，四郊多战垒。戎马忽仓皇，赤地痛如毁。日日闻鬼哭，豺狼满城市。励志思从戎，感时忽抚髀。群盗弄潢池，寇氛近溱洧。孤城累卵危，端赖中流砥。天下承平久，武事尽废弛。营屯细柳开，将军大树拟。组练未成军，干戈遽连轨。深入狐狸穴，逼迫莫能止。千帐偃熊罴，四围突蛇豕。金甲夜不脱，铁骑昏尽靡。入齐利用矛，叱项怒裂眦。月死阵云黑，沙暗刃光紫。慷慨答君王，节义遗孙子。痛哉平生心，马革何处是。大节天地昭，川流与岳峙。庙食垂千秋，帝德嘉奕世。我父寻忠骸，虫沙迷旧址。衣冠怆招魂，丹旐归桑梓。著书虽等身，皆共尘沙委。钱刀谱汉法，韬钤述戚氏。只馀怀友诗，丛残三四纸。父也表泷阡，涕泣颡有泚。小子梼昧材，祖武难绳美。方今切隐忧，养痈酿奸宄。浮云变苍狗，寒山出青兕。谁能作霖雨，几处呼庚癸。哲人既已遥，国事嗟何裨。我乏班谢才，祖德讵可纪。嵩山自巍巍，河流自瀰瀰。翘首瞻松楸，谁与荐兰芷。
梦醅仲即答其见梦之作用杜甫梦李白韵（清·陈璟章）　　押寘韵	行李正仓皇，奄忽梦君至。执手苦匆卒，未尽平生意。人生本如梦，此梦良非易。豪气干云霄，壮怀幸未坠。书来梦亦同，诚哉此同志。短什见深情，毋乃太憔悴。丈夫挺傲骨，岂为世所累。悠悠今日欢，遑问他年事。
别淮上诸故人 其二（清·陈璟章）	日明照新竹，苍翠成琅玕。竹间惊宿鸟，飞入白云端。云端高万里，应怯天风寒。寒风尚可持，此去路漫漫。想君对清夜，思我坐愁叹。愁叹亦何益，凄恻中心醉。
