迟暮（清·朱衍绪）　　七言律诗　押虞韵	炳烛流光倏已徂，暗将迟暮切忧虞。未能入世驯龙性，只合论交到狗屠。崖树多阴滋雨露，盆鱼呴沫自江湖。园林岁晚留生计，会放山中养橘奴。
桐城访张相国故第（清·朱衍绪）　　七言律诗　押元韵	棨戟销沈石兽蹲，颓墙凉雨蚀苔痕。诸郎官亦登清省，过客今犹识相门。乱后沙堤残劫尽，生前华屋几人存。莱公自有非常业，不筑楼台庇子孙。
