赠友仙即送归甬东兼申卜邻之约（清·沈道宽）　　七言律诗　押鱼韵	奔走风尘计每疏，虚名到我复何如。青云失路思高卧，白首无成悔著书。敢诩长途存老马，难分江水润枯鱼。归田赋就知何日，怅望松楸待扫除。
得周伯恬书检授学博（清·沈道宽）　　七言律诗　押真韵	惭愧阳湖老斲轮，青毡还汝自由身。缄书远道来相慰，欲挽衰颜作好春。得意鹓鸾争健举，故乡鱼鸟颇疑嗔。吴趋越峤乌藤路，剩喜间官作主人。
柬邓湘皋（清·沈道宽）　　七言律诗　押豪韵	广文官舍剧清寥，投绂归来为养高。杨尹去如疏傅勇，柳侯清敌退之豪。不求膴仕添蛇足，祇以新诗换蟹螯。万卷著书多益善，丹铅岁月寸心劳。
次韵答严丽生姻丈惠诗（清·沈道宽）　　七言律诗　押尤韵	湘南十载怅淹留，梦幻应随智北游。用拙官场空磔鼠，忘机心绪合盟鸥。平情论世人犹怪，枵腹谈经我亦愁。稍喜南湖有薇蕨，不须远觅郑瓜州。
同王霁台游澹岩（清·沈道宽）	平畴回寒蹊，密林翳危磴。雷斧施全力，云根辟一径。丑石虎豹踞，逸笋蛇虺迸。同游得王乔，探涉鹤驭并。初寻或隈隩，深入转幽靓。谺开地脉深，豁露天宇净。穷搜忽宽广，砥壤拭如镜。青削菡萏垂，浓滴乳柱莹。剔藓读题识，云破日辉映。冷风洒尘襟，霁雪澄定性。洞外疲登顿，岩巅知旷夐。他时杖策来，景物拾残剩。
祝融峰观日出诗为杨子卿上舍作（清·沈道宽）	曦轮旋转生于东，沧溟一片涛头红。人间不见榑桑界，晓色奕奕开鸿濛。七十二峰奠南楚，儿孙罗列朝祝融。祝融直上不计仞，凭虚谁辟菩提宫。登临有客快游兴，絺衣蕙带凌长风。顾瞻万里在几席，倚槛坐待炎宵中。俯看似有缩地术，平视远忆谈天翁。天鸡一唱现朝霁，侧身东望穷长空。踆乌不为海若抑，金丸飞掷光熊熊。惊虹走电忽腾上，坐令昏夜回曈昽。十年泰岱滞游屐，所恨未登日观峰。闻君话我登高眼，恍如岳顶开天容。衡阳相望三百里，休暇定欲陟穹窿。朱陵洞口君重至，风驾两腋来相从。
自明港驿至确山途中作（清·沈道宽）	松明照路催宵征，野烟杳霭云晦暝。须臾雨过现霁色，烟云欲尽山更青。已闻栖乌散远树，更看浴鹭投前汀。晓日曈曈开画本，眼前妙笔无关荆。朗陵自古富文物，宦游侨寓多豪英。炎刘末造国是坏，祇有处士余芳馨。隐鳞藏羽足千古，朝评乡誉皆虚名。我来顾恋通德里，恰遇景物偏幽清。长松短壑不少住，黄尘滚滚真劳形。人间荣辱浮名耳，何须嗣世跻公卿。驱车过此意惨怆，回头一吊荀慈明。
道光壬午为周节庵题所藏李龙眠揭钵图今王仲琡以仇十洲临本属录其诗因与图不同别成一首（清·沈道宽）　　押有韵	画师胸中无不有，龙眠况是开山手。搜求法藏出新奇，幻境图成鬼子母。当时游戏弄狡狯，谁令画苑临摹久。十洲居士老斲轮，夺真已得十八九。宁闻夔{鼠虚}附羽翼，遂令独足兼飞走。长镵闟戟争郁纷，犀甲虎髦随指嗾。狻猊符拔状狞恶，射魌罔象颜粗丑。井干露索挽千钧，定谓能攻弗能守。岂知须弥纳芥子，还看禁咒逾枷杻。果然佛力浩无涯，未信妖腰敢彊取。近者吾乡困魑魅，传闻杀戮到鸡狗。华颠豁齿亦创痍，岂独灾厄属黄口。我思膜拜向慈佛，借大愿船济黔首。鞭笞妖孽挂罝罦，收拾鲸鲵入罂瓿。澄波万里靖寰海，夜钵咒龙如鷇{孛殳}。他年两桨趁潮归，头衔自署太平叟。
