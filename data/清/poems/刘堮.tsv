卧钟（清·刘堮）　　五言律诗　押先韵	已是无僧顾，还应比石坚。苍苔古纽上，春草寺楼边。虚壑留遗响，空山想昔悬。宏声本无尽，强起待他年。
废檠（清·刘堮）　　五言律诗　押文韵	委地怜长弃，焚膏念旧勤。光无今昔异，人自短长分。藜火非凡照，珠光更绝熏。分辉知不得，聊此继斜曛。
历下亭和韵（清·刘堮）　　七言律诗　押东韵	亭中浑胜坐孤篷，落日云山一望中。邂逅朋俦尽名士，连延秋色足花丛。近人鸥鸟原无滓，带雨山云久渐空。双屐几番湖畔路，那能鸿爪问西东。
罗汉过海图次韵（清·刘堮）　　押先韵	海于天地为巨物，横目见此惊无边。或云众水所蓄积，坐令陆地为深渊。我闻尊者此示象，一航稳似香台莲。飓风不作鲛鳄静，知有神物为之先。舟行不徐亦不疾，到彼海外当何年。大鹏不徙爰居避，海若自小河伯旋。惟有日月争出没，腾晖照耀波光鲜。送者几辈自厓返，回顾但见帆微翩。此时秘怪千万万，争欲顶礼焚香烟。仁者愿大无分别，孰为灵蠢孰凡仙。当时各各契微妙，回视海水川渠然。了知此说是真实，挥毫更以丹青传。纷纷大小都滞相，拘墟邹衍方谈天。
沧州铁狮子歌用韵（清·刘堮）	寻常刻石非不伟，门外屹立如郁垒。年深不免有缺坏，一笑摩挲凭蓟子。似此顽铁多岁年，似以无用终其天。彫刻云根纵云巧，牙爪摧残绝可怜。理本如斯漫惆怅，一事一物有衰旺。君不见《伶官赞》里说庄宗，晚节何衰始何壮。忆昔歇马乘午凉，知有铁铸百兽王。古堞颓垣半禾黍，平沙细草眠牛羊。有物不动如被掳，又似天生在兹土。较量其寿定千年，亲见此城盈万户。休嫌黯淡无辉光，若为干镆真不祥。至刚必折本至理，丰城岂得终埋藏。受成不变岂非数，坐阅沧桑等朝暮。时有过客揽形状，讵逞雄威吓狐兔。昔常询诸博物家，此兽产处逾流沙。吼声一发震山谷，遍体火生如紫霞。画成见者皆惊叹，虽未即真思过半。以铁为之世更希，铸处光应上霄汉。遂令顽质发光彩，亦以难毁享遐算。问渠岁久何所为，春长藓花寒雪片。
