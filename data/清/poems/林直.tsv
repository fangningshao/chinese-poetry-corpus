早发襄城（清·林直）　　五言律诗　押齐韵	四野风初紧，孤城月渐低。醉乘宛北马，来听汝南鸡。水接三川尽，途经七圣迷。首山欣在望，何日遂攀跻。
招梁礼堂孝廉子翊子驹子恂龚蔼仁小铭兄集桐雨轩（清·林直）　　五言律诗　押寒韵	梧叶秋先觉，推轩暮雨寒。百年有今日，一醉若为欢。努力儒林传，伤心大将坛。凭谁靖豺虎，长使道涂宽。
邺中吊谢茂秦（清·林直）　　七言律诗　押尤韵	燕晋关河快壮游，布衣落拓复何求。无钱可买青山宅，有志终辞白雪楼。中道交情嗟七子，暮年名誉动诸侯。改亭不作虞山死，过客谁来吊废丘。
追悼张亨甫孝廉即题其娄光堂稿后（清·林直）　　七言律诗　押删韵	几年挟策谒天关，闽峤燕台数往还。奇士曾闻倾北海，斯人何意老东山。一棺盖后犹遭谤，万事生前只强颜。凤羽未成螭驭邈，永留诗卷在人间。
从军行（清·林直）	幽燕少年年廿五，广颡庞眉气如虎。复仇祇用一横戈，杀贼全凭几枝弩。昨宵铁骑来边城，报君情急性命轻。摐金伐鼓下榆塞，黄沙万里连行营。山川萧条日无色，毡帐枪城愁不得。奇勋不羡李征西，苦节徒怜苏属国。诘朝烽火照狼山，鞭鞘指处千夫环。身经百战穿金甲，不斩楼兰誓不还。破敌归来见天子，酾酒椎牛劳将士。戎装乍卸漫还家，明年又报边尘起。
结客少年场行（清·林直）	长安少年游侠客，走马日逐城南陌。见人不肯道姓名，不是英雄不相识。平生意气重结交，龙泉三尺横在腰。片言偶合吐肝胆，万事到手轻鸿毛。朝入主人门，暮醉主人宅。主仇不报空丈夫，跃马出门身不惜。刺杀仇人函首归，淋漓颈血尚沾衣。主人请以千金报，踏步掉头去不告。君不见，荆卿当日勇无伦，聂政西来亦可亲。从来缓急相看者，犹数屠沽辈里人。
