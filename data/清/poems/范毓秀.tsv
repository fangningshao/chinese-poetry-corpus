南乡子 湖中泛月（清·范毓秀）	薄暮泛轻桡。万顷清波映碧霄。一片浪花随月泻，滔滔。暗傍荷香过小桥。清夜景萧骚。把酒临轩明月邀。望里云山浑似画，堪描。收拾风光付彩毫。
清平乐 立春（清·范毓秀）	风风雨雨。又早催年暮。屈指光阴能几许，转眼春回冬去。妆成对镜徘徊。重帘几度羞开。生怕梅花笑我，依然裙布荆钗。
如梦令 秋闺（清·范毓秀）	妆罢栏杆独倚。飒飒西风乍起。帘外更濛濛，一片芭蕉如洗。如洗。如洗。不管海棠憔悴。
蝶恋花 暮春（清·范毓秀）	花光渐上荼蘼架。春睡恹恹，淡淡梳妆罢。绿窗人静悄无声，惟闻燕语帘栊下。香消慵去添兰麝。寂寞空园，满地残红卸。枝头小鸟也怜春，声声只把东风骂。
