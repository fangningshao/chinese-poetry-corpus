闻秋竹兄客奉天（清·蒋知让）　　五言律诗　押尤韵	万古兴龙地，孤身跋马游。郁葱瞻气象，怀抱失牢愁。长揖将军客，高歌敕勒秋。平安容易报，七十五官邮。
悼庭朴（清·蒋知让）　　五言律诗　押鱼韵	百岁中庭朴，惊看绿荫疏。虬枝堕微雨，虫蜕积平除。称汝婆娑意，惟余寂寞居。高门种槐柳，他日复何如。
汤山（清·蒋知让）	大汤山傍离宫起，小汤山卧离宫里。汤泉汤汤两山边，漫山竹柏笼御烟。方池金甃锁謻室，余波玉沼生台莲。严霜已逼行客噤，残葩尚夺宫妆妍。翠华不到今几载，膏腴泽遍环山田。我昨歇鞍泉上坐，不得一湔尘土涴。骊山夜月忆旧游，廿载匆匆春梦破。那知羽卫司掖门，中有烟火神仙孙。名姓才通哑然笑，两家交道千秋存。为言此地原荒址，仁庙中年乃经始。画苑名家焦若真，图进新宫易数纸。从兹琼液涵恩波，山灵拥戴泉龙喜。吁嗟乎，水性皆冷泉独温，旧闻源出丹砂根。潜滋动植不灼烂，玄冥之德如其仁。解衣笑就通流浴，饱饮止愁徒满腹。那须漱咽养寸田，已胜河车倾万斛。宫槐黄落秋向残，转眼大地冰阑干。我思挹注挽斗柄，尽回天下三冬寒。
