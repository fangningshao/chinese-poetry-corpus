雪（清·李楷）　　五言律诗　押支韵	粒雪飘兼雨，小航冻独迟。江烟流树暗，塔铎语风悲。岸草三军积，村粮万灶移。休谈鸣镝事，故国怯阽危。
吴市（清·李楷）　　五言律诗　押文韵	朝游吴市门，夕眺太湖云。梅尉已仙去，龙威不可群。陂塘翔宿鹜，城郭入斜曛。壮士专诸里，萧然少见闻。
平章砦（清·李楷）　　七言律诗　押齐韵	平章砦北大河西，夹岸菁葱草色迷。一片浮云诸徼远，半轮落日万峰低。野香花药随时发，林黑乌鸦向客啼。却怪蛟龙如有意，滔滔直欲灌山溪。
飞壑（清·李楷）　　五言绝句　押翰韵	一壑非人间，乃在云之半。不知履齿声，却被飞云乱。
芒稻河（清·李楷）　　五言绝句　押尤韵	雨打小溪舟，闲心那著愁。却嗔溪入海，不许向东流。
读刘蕡传（清·李楷）　　七言绝句　押文韵	李唐叶叶富词臣，今日犹传下第文。留得直言为盛事，千秋原不负参军。
海云庵（清·李楷）　　七言绝句　押覃韵	骥江东郭海云庵，有客来游野兴酣。海气初清秋色动，垂杨晓月似江南。
大河（清·李楷）　　押灰韵	大河流日夜，客心多低徊。不见乘槎去，只教飞浪来。傍有旧龙门，岨峿何壮哉。大禹不可得，凄凉万古哀。况乎无安澜，鱼龙悲相催。
