熊襄悯公墓（清·陈大章）　　五言律诗　押庚韵	钩党何荼酷，危关迄战争。有谁支一木，空自坏长城。万古苌弘血，深山董相茔。揽衣频下拜，无泪洒荒荆。
送胡卜子南归（清·陈大章）　　七言律诗　押侵韵	春光叫彻栗留音，赠别何堪折柳吟。空说高台收骏骨，只应敝帚享千金。五更风雨穷交泪，驿路莺花故国心。白雉冈头荒圃在，未妨述作老云林。
次韵姜西溟秋日杂感（清·陈大章）　　七言律诗　押鱼韵	珥笔频年在石渠，一囊官粟百无馀①。伯鸾本不因人热，中散从知与世疏。尺蠖屈伸存我法，蜗牛负戴亦吾庐。短檠取次新凉入，珍重穷愁且著书。
戊子生日书怀二首（清·陈大章）　　七言律诗　押虞韵	少日凌兢履畏途，抽身云水补桑榆。负薪未便惭翁子，学句犹能傲达夫。勋业尽抛青琐客，形容尚类列仙癯。萧条四壁空无有，新挂庐山瀑布图①。
九江夜泊（清·陈大章）　　押有韵	解帆及夕阳，系舟傍枯柳。天低九派流，浪抱孤城走。奇峰插斗南，雄势压江右。云中五老人，见我时招手。静夜冷鱼龙，古戍沉刁斗。欹枕不成眠，且饮浔阳酒①。
瓮山拜耶律文正公墓（清·陈大章）	林转河阴长，遥峰粲可数。迤逦得瓮山，嵚嵌若覆釜。劫火土一抔，英灵耿万古。元祖昔龙兴，戎马日旁午。微公济世心，斯人尽豺虎。荒祠香火微，断碣聚鼯鼠。漠漠望秋云，含情空激楚①。
王文成纪功碑（清·陈大章）	武皇巡游不知疲，朝御豹房暮京西。群狐跳梁嗥且舞，摇摇九鼎一发危。宸濠衅踵寘鐇起，盘结肘腋成穷奇。堂堂孙许孙中丞燧、许按察逵仗节死，东南倾刻翻潢池。虔州中丞屹柱石，忠义愤发非人为。同时幕府盛才杰①，戮力共竖天王旗。黄石矶前一再战，扫除凶焰无孑遗。事不浃旬功再造，只手半壁扶坤维。当时庙谋亦痴绝，露布已上重誓师。天子自将佩将印，六军雷动江淮湄。谤书何止盈一箧，当关虎豹皆狐狸。深谋豁达格神鬼，苦心退托随髡缁。开先寺前七佛碣，旁有大字镌崔嵬。雅颂严正揭日月，蝌蚪错落拿蛟螭。改元兆谶实天启，酬庸锡爵开祯期。平原之书次山笔，千载以后非公谁？昔从流传看拓本，顷来石壁瞻丰碑。公之英烈传万古，求之翰墨盖已卑。区区群儿肆口舌，剑首一吷终何施。呜呼奇人奇功不世出，使我摩挲再拜兴嗟咨②。
登小孤山（清·陈大章）	蜀江万里浮鸿蒙，洞庭势峡彭蠡雄。小孤突起插天半，百川砥柱为之东。磴道虚无动寒色，渔舟一叶傍绝壁。蛟鼍正昼吼风霾，泱漭孤云天地白。参差楼观丽朝霞，绣鞶珠箔颜如花。阴岩咫尺蓄雷雨，怪树千岁盘龙蛇。吴楚雄关此第一，折戟沉沙莽萧瑟。凭阑决眦倚半酣，尽卷乾坤入诗笔。隔江清霭有彭郎，银河带水遥相望。舟师招手闻绝叫，急趁南风过马当①。
