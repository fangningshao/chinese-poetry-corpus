重游京师留别（清·吴嵰）　　五言律诗　押寒韵	不有升沈感，浑忘出处难。生还自戎马，家食托渔竿。复与软红约，思乘戴白欢。故山吾负汝，临发为重看。
过王兰泉侍郎三泖渔庄感旧（清·吴嵰）　　五言律诗　押先韵	湖海论诗日，惟余最少年。大名安石动，小友步舒怜。竹里曾悬榻，花间屡泊船。渔庄今日路，肠断落星边。
剑门道中（清·吴嵰）　　七言律诗　押元韵	横磨万剑插云根，形胜西川重此门。二月莺花忙送客，四山风雨乱招魂。人情好武殊轻死，时俗忧贫易感恩。闻道嘉陵江上路，子规啼血满荒村。
谢文节公卜卦砚歌（清·吴嵰）	宋亡江南无人才，文节一语千秋哀。椒圃坪及建阳市，公所难者非一死。死谢天下死可矣，存恢复想生乃是。义旗不举心难明，但说余年报亲耳。当公辛苦卜卦时，茫茫四海几人知。人民城郭都如故，忍把兴亡归气数。沧海今更几百年，卜卦砚尚能流传。相看不暇辨真假，纷纷托兴留诗篇。微物犹为后人重，大节得非公自全。呜呼！宋亡死事尚有人，文信国外无公贤。
