山中访旧（清·陈艺衡）　　五言律诗　押删韵	不辞途九折，独向此林间。一树看人老，孤云仍自闲。泉声凉到榻，草色碧堆山。携手岩深处，月高话未还。
偶题（清·陈艺衡）　　七言律诗　押尤韵	携手东桥话未休，可堪回首作波流。月明犹忆花前夜，风冷难胜竹外秋。剔尽兰膏希入梦，披来玉版倦书愁。芳踪别后无寻处，一任蒹葭白满洲。
和砚村侄旸村即事诗（清·陈艺衡）　　七言律诗　押先韵	深林人静野花妍，云里相留欲暮年。暂出新诗开笑口，休题生事到荒田。约寻梅过邻村路，迟载酒来腊月天。溪北渔翁曾旧识，重游不用买舟钱。
闻笛（清·陈艺衡）	美人掷帘坐，初月照林寂。时见乱松间，清风数声笛。一声牵一丝，凌空寒欲滴。顷刻愁纷来，连宵理不直。
