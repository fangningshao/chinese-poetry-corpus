宝应舟中（清·锡珍）　　五言律诗　押庚韵	海上归槎迥，淮南返棹轻。湖茭添客馔，堤柳入诗情。兴废徒怀古，关河正洗兵。翻悲身历碌，终是绊浮名。
安州道上（清·锡珍）　　七言律诗　押支韵	路向安州落照时，薰风习习拂旌旗。舆中入梦人游倦，陌上飞花客到迟。一水稻分高下陇，满山松茁短长枝。剧怜官道生幽草，软踏芒鞋总不知。
朝鲜贫弱时事棘矣慨然有作（清·锡珍）　　七言律诗　押先韵	营州逾海地东偏，犹是箕封礼俗传。赫赫中天依日月，茫茫下土奠山川。海潮终古无消长，人事于今有变迁。漫说通商为受命，他时涕出更谁怜。
辽阳城（清·锡珍）　　七言绝句	忆从东国经行处，千里王程尽叆江。疆域虽殊风景似，万山不断到辽阳。
晓至山阳（清·锡珍）　　七言绝句　押东韵	一夜扁舟霜满篷，棹歌声在月明中。渡头寒鸟噤无语，踏折枯枝逐晓风。
纳清亭（清·锡珍）　　五言排律　押青韵	一湾通略彴，遂至纳清亭。长路怜幽草，崇岩下晓星。渔榔前浦歇，樵斧远山停。谁咏《高轩过》，将为驻马听。西风秋瑟瑟，白雨昼冥冥。又是新安道，群峰不断青。
凤凰边门（清·锡珍）　　五言排律　押萧韵	边门以外地，数百里之遥。榛莽谁从辟，雈苻不见招。算缗缘木税，诘慝到山樵。晋有桃源乐，秦收陆海饶。未堪将客逐，安得作荒烧。据国争非触，临边俗异要。吴沙赋可受，泽瓦首先枭。旷土成都邑，流氓有暮朝。不游町疃鹿，应革泮林鸮。智慧乘时出，功名与世标。再能加富教，便可入风谣。除是皇华使，谁停问俗轺。
通远堡（清·锡珍）　　押青韵	幽居林壑小，款客暮天青。乍卷云千叶，仍飘雨数星。野虫鸣蟋蟀，山果熟梬楟。苦说盘飧少，相邀醉绿醽。
游医巫闾（清·锡珍）	黄月东升黄日落，秋郊旷朗风萧索。薄暮游踪取路归，犹将回马瞻云壑。云壑万重游不成，石棚穴漏泉流声。旷观亭已埋幽草，转见千秋万古情。
