栽柳谣（清·沈云尊）	栽柳复栽柳，伍伯持官符。下乡索钱如索逋，十株之值不得买一株。栽柳堤两旁，灌溉日夜忙。枯死不汝贷，敲扑责补偿。上官按部行阡陌，新柳濛濛拂幰碧。奖此良有司，奉令果称职。乡氓或诉徵敛奇，戆直翻遭上官呵，柳株之值能几何。
捕蝗谣（清·沈云尊）	急捕蝗，令如火，事关官黜陟，小民焉敢惰。东村西村办酒浆，胥隶杂遝来捕蝗。蝗兮蝗兮驱不去，禾稼转受蹂躏伤。我闻古人语，螟螣蟊贼各有主。吏治贪残实自取，胡为罚弗及吏反及民，嗟我妇子罹苦辛。官今报蝗不为害，大府交章荐治最。
