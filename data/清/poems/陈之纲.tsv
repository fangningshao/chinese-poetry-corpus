记梦（清·陈之纲）　　押庚韵	胡为在深谷，朝旭开新晴。苍崖荫松柏，浮翠滴空明。道人四五辈，羽衣翩跹轻。一人化为鹤，导余前溪行。惝恍入古寺，寺古忘其名。中有庞眉翁，聚石谈无生。听之久伫立，语陂理却平。飒然长风鸣，幽鸟时一惊。山溜何泠泠，兼之清磬声。
大司成法梧门先生过访（清·陈之纲）	落日挂檐楹，闭关恣幽讨。僻巷车辚辚，欢迎屣忘倒。袖诗出相见，慷慨哀吾老。巍然人伦师，忘形敦夙好。汪汪千顷波，豁尔廓怀抱。菊篱酒已阑，松阁饭尚早。清谈良多时，毋乃愁腹稿。先生笑谓余，茗饮吾既饱。车驱车驱之，及此斜阳道。
