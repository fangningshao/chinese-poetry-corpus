出太平门（清·蔡琳）　　五言律诗　押齐韵	倦眼看秋色，乡关息鼓鼙。人烟出村远，雁语下湖低。黄叶喧流水，青山欲断霓。浮生几两屐，吟遍夕阳西。
丁巳初春泊胥江（清·蔡琳）　　七言律诗　押侵韵	客里新年思不禁，篷窗拥被自孤吟。烧镫门巷烟花滥，湿雪楼台爆竹瘖。骥伏渐消豪士气，鸿嗷难遣故园心。梅开邓尉无多路，梦里冲寒试一寻。
