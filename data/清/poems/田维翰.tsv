十月十四日夜泊荷叶洲对月有怀（清·田维翰）　　五言律诗　押先韵	谯鼓声初动，清光已满天。遥怜千里共，尚欠一分圆。隔岸谁家笛，长江客夜船。羁人当此夕，触绪未成眠。
由七濠口至瓜步（清·田维翰）　　七言律诗　押尤韵	片帆孤影出邗沟，飒飒东风送客舟。云气连山浮铁瓮，芦花绕岸过瓜洲。江声不尽当年恨，霜信初传此日秋。况是妖氛犹未靖，暮笳幽咽不胜愁。
新居落成赋此自贺兼柬镜仁（清·田维翰）　　七言律诗　押寒韵	几载江头把钓竿，烟波坐老石矶寒。敢云狡兔营三窟，且学闲鸥占一滩。出入有车弹铗易，栖迟无地立锥难。鸠居未合夸元九，不近蓬莱亦自安。
