途中重九（清·杨自牧）　　五言律诗　押阳韵	马上过重阳，征途景易伤。野云千里白，秋草一川黄。作赋悲游子，登高望故乡。遥知三径菊，空自抱幽芳。
暮秋游岣岣崖（清·杨自牧）　　五言律诗　押麻韵	万壑隐孤秀，峰头羽士家。悬流疑剩雨，落叶乱残霞。阁峻秋阴伏，山空暮景斜。何人自西岳，移种石莲花。
秋夜思家（清·杨自牧）　　七言律诗　押歌韵	故园归计惜蹉跎，残暑初消白露过。清角孤城知夜寂，寒蛩四壁觉秋多。愁中短梦悲难就，客里流光奈促何。卧起张镫还独坐，空将《九辨》数吟哦。
