读王荆公鄞县经游记有感（清·陈劢）	荆公宰吾鄞，学校振士风。石台足师表，楼王皆儒宗。留心及水利，经游详记中。旱涝切民瘼，往返劳行踪。当时青苗法，实惠遍村农。一旦秉钧轴，方期恢前功。任使非其人，海内滋怨恫。近世行社仓，藉口师徽公。良法鲜美意，流弊又安穷。社仓与青苗，得失将毋同。
天童寺古柏（清·陈劢）	太白名山古鄮东，结茅自晋永康中。育王晋松化龙去，天童古柏犹青葱。此柏未知何代植，大都伯仲之间肩随从。昔闻天童山下路，二十里外皆青松。载披《图志》稽古迹，诗句曾记王荆公。今亦凋枯殆将尽，纵有新栽，不敌老干常蒙茸。幸哉此柏尚苍古，至今兀立山之中。无异孔明庙前树，根如铁石柯青铜。我来偶然憩林下，两耳谡谡闻清风。问尔何由得年寿，雨露岂独私化工。若非山灵暗呵护，得毋佛力广大多神能。
四明山心隶字石刻（清·陈劢）	昔诵皮陆唱和诗，惜未亲探四明岩壑奇。又闻支山杖锡亦崭绝，山前石壁峭若屏风列。上题四明山心四隶字，大书深刻传是汉人笔。生长是邦数十年，名山欲访心惘然。我友裹粮携酒榼，舍舟登陆直穷山之巅。忽睹巨石高十丈，似从太华擘仙掌。耸身特立傍悬崖，瞻之在前非惝恍。汉人隶法称奇古，碑版照耀遍寰宇。字形不过一二寸，摩崖大书人罕睹。昔年嘉定钱宫檐，来修县志夸博淹。广搜唐宋金石刻，录近弃远一任遗珠沧海潜。我友嗜古真成癖，济胜更饶腰脚力。归贻拓本纸墨新，惠我奚啻百朋锡。吁嗟乎！开辟以来有此山，此书历劫未蚀苔藓斑。得毋山灵默呵护，特使千古奇迹长留天地间。
