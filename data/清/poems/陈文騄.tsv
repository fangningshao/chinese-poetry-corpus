乙亥元日庐州作（清·陈文騄）　　七言律诗　押灰韵	暖入东风冻乍开，人随梅柳渡江来。郡符恰共韶光换，凯唱频烦腊鼓催。吴楚河山空故垒，赵张勋业数奇才。日边漫指长安近，昨夜觚棱有梦回。
悲台湾（清·陈文騄）　　七言律诗	狂澜谁障百川东，日下金蛇电掣空。刘帅浑如魏得狗①，唐王岂复郑芝龙②。鸿沟耻划诸番界，鲸浪横飞半线中③。莫笑铜铃沿旧俗，伤心有泪洒鸡笼④。
赋示诸将（清·陈文騄）　　七言律诗　押尤韵	上相东行一叶舟，五更笳鼓起舵楼。大名已自垂千载，此错何堪铸九州。玉帛先将迎妇雁，河山权作犒师牛。有谁哭向苍天问，万里孤臣海尽头①。
渐西观察提点山右中江父老咸怀怨思献诗三十韵以志惓怀（清·陈文騄）　　押寘韵	兰蕙与蓬蒿，同生不同类。庭芷共江蓠，隔山扇馨懿。植物有本性，斯人洽气谊。譬如浑与淄，源分味一致。方寸契合微，名言无可志。下走滞京洛，时俊红尘萃。尤推彦伯贤，一见惊小异。既入季野室，气概四时备。盎然饮太和，不醪亦自醉。何期后十年，移官戏下吏。文宴纵清谈，往往抒宏议。怀抱郁青霞，渊雅而纯粹。恍遇祖约谈，次日如失睡。有时涉文囿，洸洸罗满笥。河东记委箧，崇山识简坠。怜我呰窳才，赖公琢成器。明月照人影，高云托广庇。不图好风吹，新纶忽迁地。休景知边情，盛绩御屏记。郑白千顷沃，欢呼迎新使。美意汉京洽，觖望鄣南怼。持靴念旧恩，攀辕洒新泪。我心益戚戚，欲言无一字。公方鬯远猷，岂为私情累。惟祝蚩蚩心，上感羲轩意。牙纛锡专征，江海重膺寄。白发旧部僚，老马伤憔悴。草亭筑四休，轩盖行抛弃。傥报我公来，重理出山辔。短歌寄离愁，烟波荡淮泗。
