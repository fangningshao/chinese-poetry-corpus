客途新柳（清·胡慎仪）　　七言律诗　押真韵	金缕毵毵舞态新，额黄初试正宜人。参差灞岸含朝露，掩映章台报早春。青眼慵舒还是梦，修眉未展画难真。风流绰约谁能似，张绪当年最得神。
侍蒋太夫人滕王阁小宴（清·胡慎仪）　　七言律诗　押尤韵	章城何幸遇仙俦，会向江楼纪胜游。一片夕阳红蓼岸，数声渔笛白蘋秋。西山雨过烟光碧，南浦风翻雪浪浮。自愧暂依乔荫下，敢同兰桂占先筹。
自端溪入羚羊峡（清·胡慎仪）　　押有韵	西行过端溪，放棹入谷口。千峰叠回环，一水何深浏。沿津三五家，寥落依山阜。岩石凌空虚，相对如配偶。老坑生奇质，鬼神日夕守。鸲鹆眼难逢，蕉叶贵清厚。造琢付词人，文光直射斗。龙蛇惊毫端，烟云泼墨后。举目眺两崖，苔铺虎豹走。俯耳聆渚宫，风激冯夷吼。山川爽襟怀，笔砚吾良友。对此融心神，萧然出尘垢。孤鸿一声来，魆地乡心陡。
舟行遇暴风雨（清·胡慎仪）	逆水行舟嫌道远，旅人闷对难消遣。倏忽之间风暴来，遥望高山黑云卷。一霎船颠如簸扬，舟子篙乱如飞蝗。随流未辨泊河处，岚光云气芬茫茫。东西南北都不辨，空中但听走雷电。聒耳波涛夹雨声，杳冥变幻如流霰。此时客怀心胆寒，新愁往事集眉端。少年不解离乡苦，老大方知行路难。追思昔日深闺内，玉肌绰约飘香佩。小鬟扶我傍花阴，弓鞋怕溜苔痕翠。宁知中岁苦奔波，烈日狂飙任折磨。自怜憔悴风尘里，谁唱红颜无渡河。坐久云收风雨了，馀霞远带尖峰小。低徊鸥鹭泛清流，忘机只有无情鸟。
岭南道中（清·胡慎仪）　　押真韵	五榇十三人，艰危仗此身。经年泪洗面，百感痛伤神。塞北无茅屋，燕南有老亲。如何千树云，不是昔时春。
岁暮（清·胡慎仪）	岁暮崔寒景，凄然自掩扉。眼花看字小，身瘦觉衣服。异地人情薄，家乡鱼雁稀。一心无著处，空复忆庭闱。
满江红 题三泖渔庄图（清·胡慎仪）	古渡扁舟，横系在、柳荫深处。视西风、泖湖秋早，挂帆归去。一片斜阳萦岸曲，半湾流水沿门住。把鱼竿，独坐自忘机，盟鸥鹭。频领略，烟霞趣。寒复暖，朝还暮。趁箕踞长啸，逍遥寰宇。茅屋春深鹤梦老，金炉香袅琴心古。劝垂纶，莫漫向衡门，栖迟误。
