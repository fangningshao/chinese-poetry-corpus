祈雨茶话（清·唐梦赉）　　七言律诗	荷笠先传樵客知，蜗居如甑出休迟。城阴黄鸟穿林早，驴背青帘过市低。偶尔清斋堪噀雨，无端高咏忆围棋。只愁十日淫霖苦，双蟹朋尊欲自携。
念东先生东池见招有作（清·唐梦赉）　　七言律诗　押寒韵	疏傅归来酒政宽，黄金日日买清欢。平泉不作儿孙计，世界原如缺陷看。固有镜湖归贺监，曾闻微雨过苏端。敢云二老同时晚，来往风流后正难。
济上留别朱野岩（清·唐梦赉）　　七言律诗　押支韵	湖上红衣摇落时，闲亭竹树寄芳卮。青门射策人皆老，碧岳寻真事已迟。别岸蒹葭留晚照，前溪箫管动离思。《阳关》入破声声慢，知共琴樽更有期。
座间和念东先生（清·唐梦赉）　　七言律诗　押真韵	柳浪捎檐泛曲尘，相逢一日罢樵薪。谁知羯鼓催花者，总是芒鞋访道人。大笑裸虫皆奇客，偏宜野鹤似闲身。龙华盛会吾徒在，莫待僧瓷话宿因。
过故人旧圃（清·唐梦赉）　　押支韵	十年涧壑共栖迟，往事衰凉有梦知。月照清尊行命酒，秋分霜叶坐题辞。鸣泉初引成渠日，竹树新栽见长时。一自山丘零落后，闲亭无复水平池。
