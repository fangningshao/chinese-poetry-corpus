腊月望集水琴山画堂观梅（清·朱麟应）　　五言律诗　押真韵	倦客惊时序，寒花破萼新。香浮疏牖月，暖借曲房春。索笑牵乡梦，联吟得酒人。一樽销寂寞，浅醉任吾真。
送王谷原之太平分韵得谢字（清·朱麟应）　　押祃韵	风鸣梧叶秋，夜静霜华泻。丛生小山桂，幽馥入帘乍。王郎发清兴，率尔携不借。姑溪千里近，一棹指江汊。青山月将满，采石帆应卸。狂饮缅谪仙，高咏追小谢。所惜故园侣，朋笺待君砑。归期计重九，黄菊压新榨。
锄菜（清·朱麟应）　　押黠韵	御冬谋旨蓄，老圃辟坱圠。杂蔬分畦栽，秋菘及时拔。溯厥下种初，草际尚鸣蚻。土松根自沃，露润叶争茁。霜天气凄紧，连陇刈稿秸。菜始塌地肥，茎净不待刷。其色既葱茜，其味更甘滑。藏之齑可断，芼之羹可颉。淡泊配盐豉，芳辛屑椒榝。小槽新酿熟，邀宾走短札。黄鸡紫蟹间，野蔌置宁恝。何况士酸寒，登盘少特杀。藿食性所便，十馔遇七八。不闻穷塞生，画粥咽僧刹。
