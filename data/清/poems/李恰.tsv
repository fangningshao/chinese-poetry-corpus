壶中天 有寄（清·李恰）	天街寒月，隔碧城十二，相思消瘦。约略银墙西去路，隐隐雷声车走。绿意能通，红腔细拍，半醉春微逗。湘帘低卷，篆香吹漾巾袖。念否杜牧凄凉，困眠纸帐，一榻灯如豆。屈戌重关飞不到，默数朦胧残漏。有梦都遮，无愁与诉，欲睡沈吟又。虚阑踯躅，冻梅有鹤同守。
摸鱼儿 为顾曲生题幽兰坠露图（清·李恰）	甚西风、情根寸寸，等闲吹堕尘土。悄无人候曾携手，默默芳心私许。颜莫驻。早悟透灵因，夙蒂含愁吐。问花不语。记雨过凄晨，月来悲夕，总是泪零处。漫回首，梦好都无凭据。光阴三过飞絮。湘娥错把东皇怨，毕竟生天非误。且迟伫，最怕听，鲍家秋唱斜阳暮。闲愁赋与。是一点幽磷，千年碧血，化作断肠句。
氐州第一（清·李恰）	沧海波悬，仙盘路迥，长河夜夜清浅。梦引情通，星能月替，只有愁痕难剪。泻入荷心，可误被、晨风吹散。屈曲丝穿，玲珑酒咽，痴魂云绾。莫念汉皋人去远。抵多少、长门新怨。锦字谁缄，罗襦暗系，又昨宵春暖。听歌喉、低咽处，早勾起、柔肠万转。十斛终量，恁鲛绡，盈盈露泫。
琵琶仙 即席呈李子才（清·李恰）	残醉扶来，又重认、夕照乌衣陈迹。波外闲缔鸥盟，前尘画灰说。算紫陌，东风梦浅，恰忙过、试镫时节。柳未成丝，花如溅泪，总助凄咽。刚一霎、人影衣香，只邀到、当头昨宵月。都把十年幽约，换牢愁千叠。剩酒伴，晨星几个，付睡乡、锁住冤魄。莫便归去匆匆，夕筵飘瞥。
一萼红 与宋比部周太史夜话（清·李恰）	数更残漏，恁风风雨雨，酿就夜窗寒。痕偶留泥，梦还怯水，春情草草阑珊。算几日、便逢寒食，渐花飞、胡蝶作成团。忙到莺莺，归来燕燕，甚事卿干。一样光阴游戏，有窥墙密约，顾曲偷欢。似醉疑醒，欲嗔成悔，无端兜惹凄酸。只可惜、柳支漂荡，绾西东、遮莫浪栖攀。试问铜盘蜡烬，泪为谁干。
一萼红 中秋题壁（清·李恰）	雨余天，悄晚霞净卷，高涌素轮圆。殿宇森寒，蓬瀛清澈，此意待证群仙。猛回首、关河历历，试默省、归思在秋先。辽海尘沙，金台幻梦，老却游鞭。凝望家山何许，认九疑缥缈，云影联绵。桂蕊簪金，竹枝戛玉，团坐儿女婵娟。可忆否、天涯倦客，吟魂远、飞渡洞庭船。坐久霜华沁骨，瘦枕攲眠。
一萼红（清·李恰）	诉幽心。积相思几寸，黄叶碧波深。磨迹回旋，轮蹄销歇，天涯绿遍园林。看脱手、新词似弹，触旧题，秋月十分临。虚说笼纱，浪传画壁，五载流阴。听罢楼头晨鼓，笑那知许事，烂漫同斟。剑斫酣余，弦翻误后，更阑星斗沉沉。细检点、酒人无恙，只汪伦、不共醉时吟。待到花钿狼藉，没处追寻。
浣溪纱（清·李恰）	弹指光阴逼禁烟，晓风吹梦不成圆。早无消息到侬边。春色二分流似水，碧城千丈远于天。芙蓉密字待谁传。
浣溪纱 夜坐（清·李恰）	飒飒秋声百转蓬，是烟是月总朦胧。思量寸寸是虚空。踏雪了无痕可觅，行云犹许梦能通。却愁屈戌锁重重。
浣溪纱（清·李恰）	帘箔沈沈昼影迟，忽颦忽忆忽相思。朝朝暮暮少年时。晓镜都夸眉月小，西风不为鬓云吹。略无幽怨逗冰丝。
玉京谣（清·李恰）	已是看春去，鸿爪迷离，意共东皇懒。唤苦啼鹃，声声空进哀怨。恁夕阳、燕子归来，只冷落、谁家庭院。残红满，楼台帘幕，黄昏寻遍。谁教咫尺如天，远蓦相逢，又愁牵泪溅。细细宵长，朦胧幽梦难唤。听隔窗、密雨丝丝，到枕畔、将魂同绾。镇长见，莫任罡风吹断。
菩萨蛮（清·李恰）	匆匆去也来何暮，梦中觅遍相思路。风急五更寒，门前山复山。悲嗔牵万种，愁压眉纤重。入骨泪痕深，要郎知此心。
水龙吟 有赠并索美人画幅（清·李恰）　　押药韵	嫩寒纤雨依微，晚妆怯倚帘帏薄。鸭垆翠袅，猩瓶红湿，芳心遐托。脂点黏唇，波痕浸腕，一枝柔约。乍生绡细展，闲愁淡扫，春色在眉山著。韵事而今寂寞，恰香闺、占将清乐。金钗度曲，乌丝写艳，流霞递酌。断梦湘南，软尘燕北，同嗟栖泊。看东风渐老，幽娥素绢，肯忘前约。
垂杨 留别周仲坚（清·李恰）	秋风信早，有晚蝉细柳，夕阳烟杪。忽唱将离，算程燕楚关河杳。缘谁丝鬓红尘道，戍笳起、塞鸿凄草。瞬搏沙、只影天涯，剩别肠轮绕。如饮醇醪绝倒，记零露晓窗，夜凉亭沼。半载萍依，东轩风月开愁抱。年华暗换心如捣，猛枨触、襟期蓬岛。待重来、却话巴山，春漫老。
扬州慢 留别孙晴斋（清·李恰）	碛漠沙尘，边楼烟雨，论交算是心知。猛凄飙乍厉，触别绪丝丝。正凉夕、虫吟幽怨，冷灯凝豆，萤影侵帏。奈浮云、踪迹无端，又惹沾衣。稻粱作计，笑天涯、何事奔驰。早射虎山空，盘雕路迥，怕说襟期。家在洞庭深处，湘波碧，都是相思。念人间沧海，朝朝多少迁移。
思佳客（清·李恰）	香篆轻凝漏未阑，画堂西角暂凭栏。桂排芳蕊垂金粟，莲剥冰心浸玉盘。杯重把，镜同看，半床幽梦五更寒。城头蟾兔苍凉影，照我离愁第几番。
念奴娇 梅花（清·李恰）	紫云飘堕，正黄昏三弄，临风呜咽。照影惊鸿修竹暮，一树幽香清绝。翠袖笼寒，玉肌带晕，漫说经霜雪。巡檐低问，林梢飞上新月。应念雨约云期，横波悄注，未忍轻攀折。只恐芳华容易减，浪惹去蜂来蝶。枝老肥红，阴浓瘦绿，便是愁时节。更持残烛，拍歌肠断将别。
齐天乐 荏平感旧（清·李恰）	西风吹上潘郎鬓，添来旧愁无数。笛里关山，尊前月露，酒醒曾闻残语。哀丝乍诉，记人间幽期，斗增别绪。两载重来，鞭丝空自渍尘土。凄凉怕寻往梦，怅随风柳絮，已将春去。桂冷惊寒，蓬飘怨远，莫问相逢何处。征鞍暂驻，笑满眼筝琶，都非前侣。且自孤吟，和虫阶细谱。
高阳台 邵陵途次得舍弟书，却寄并呈彭暄午（清·李恰）	寒月凄魂，湖波荡魄，残年万里归来。三载征轮，团圞算是今才。浮云便有看山兴，约同心，吊古荒台。渺尘埃，钴鉧潭边，一片苍苔。萍踪已分飘零惯，只长头弱弟，愁抱难开。霜鬓无情，那堪镜里潜催。秋风屡负连床约，促飞鸿、急响凄哀。悄裴徊，知否邮亭，一样羁怀。
满江红 登双清亭同暄午作，用吕圣求体（清·李恰）	蠡道千盘，孤亭在、江心矗峙。寥天阔、四围云水。林翠静从栏槛落，幽峦峭共楼台倚。数归帆、无数夕阳明，微风起。襟袖润，空漾里。歌啸发，樽晷底。剔苍苔遗碣，手扪残字。宝墨苍凉罍旧渺①，白波浩荡浮生寄。访灵踪、吾欲结茅庵，从兹始。
