湖上迟魏大未至见寄（清·胡思敬）　　五言律诗　押侵韵	万种伤心事，伤心祇在心。解人惟见汝，避禄早归林。但倚书为命，宁愁突不黔。他年徵野史，应向鲁溪寻。
江亭小集（清·胡思敬）　　七言律诗	辇下文章日寥寂，孤亭兀坐一轩眉。春阴酽酽寻茶梦，宿草茫茫入酒悲。欲障浊尘风又起，乍聆清呗日将移。眼中百雉岧峣甚，曾陷危城听鼓鼙。
送江杏村还莆田（清·胡思敬）　　七言律诗　押寒韵	江郎鬓发垂垂白，一伏青蒲便挂冠。大道黄尘驰羽盖，长门秋雨赋齐纨。酒边骂坐须如磔，梦里朝天涕亦寒。欲补谏书成野史，墨池馀沈起波澜。
寄秦按察滇中（清·胡思敬）　　七言律诗　押灰韵	词客南迁雁未来，百年怀抱向谁开。遥瞻爨玩行师地，颇惜承明著作才。三策平边官豸节，一言耸听失乌台。水曹诗事谁能说，回首觚棱有百哀。
晦若临别贻笺有侥幸不死冀得再见之辞因赋长句奉慰（清·胡思敬）　　七言律诗　押侵韵	昔贤忧乱惟祈死，身死犹存耿耿心。今日天将留硕果，吾侪祸不到东林。信陵醇酒馀孤愤，杜甫麻鞋托苦吟。他日南归作流寓，昆山犹可托知音。
清明出郭访袁忠悯墓（清·胡思敬）　　押遇韵	行行路何纡，黯黯春将暮。老鸦衔纸钱，挂在梧桐树。十亩荒园径丈碑，云是胜朝都督墓。都督来，敌胆怖。手挽强弓身短裤，八千健儿塞下募，召封平台中使趣，宠以貂裘劳以酺。一朝谣诼起，五城塞黄雾。大道横尸不敢收，妻孥尽室投边戍。沈阳铁骑坚如山，设间陷君君勿悟。峣峣龙井关，谁实纵之度。慷慨勤王师，千里来相赴。自坏长城快敌雠，九州一错真难铸。地下孤魂不可招，閟宫疑有神呵护。珠娘窈窕来上坟，沽酒脱裙香满路。乱世生才疑不祥，蛾眉愈好人愈妒。君不见辽师一溃关门开，经略烦冤向谁诉。头颅裹血行九边，尚坐汪杨代行赂。
别谢文节公祠（清·胡思敬）　　押支韵	鬼星犯座斗柄移，海风吹折枯桑枝。翻山倒海地轴裂，六鳌并力孱难支。丈夫屹立未可惧，剥复相代会有时。吾乡宋末有二老，不以节见谁则知。谢公无官亦无禄，并无一旅随奔驰。敌军开门受降表，大江南北无立锥。聘书到门以死拒，窃愿上比古伯夷。仲尼尊周守臣分，宜于革命多恕词。《三百篇》终录《商颂》，未敢滥及《采薇》诗。首阳饿死志未白，不遇公等当告谁。太公蒙面诛妲己，应立微子而臣之。马前数语寓史法，左右敢以兵甲施。大义凛凛在万世，公急起与相扶持。当公变名学卖卜，混迹岂屑同子皮。麻衣大哭建阳市，一琴一砚常相随。砚则毁矣琴则碎，铜驼卧棘秋生悲。幽燕古俗尚奇节，庙食于此佥曰宜。我欲从公卜死所，公其鉴我示我龟。骊驹在户不忍别，愿荐兰芷招湘累。悯忠相去不咫尺，恨未一读《曹娥碑》。
