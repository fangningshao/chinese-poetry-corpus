谢袁子久观察赠马（清·李嘉乐）　　七言律诗　押覃韵	驴背寻诗味饱谙，拟将行李一囊担。驰名已觉输中驷，赠别偏劳释左骖。备位八驺君可致，起家五马我何堪。鞭丝遥指青州路，覂驾毋贻旧友惭。
前堂古槐作歌张之（清·李嘉乐）　　押药韵	老槐苍莽覆高阁，疑服仙人不死药。何时裂腹树中分，一半生机尚自若。即今得半气输囷，南柯独伸龙臂攫。上有密叶干青霄，下有垂枝张翠幕。故老传闻不计年，自有此州根遂托。日久群惊有物凭，人过其下孰敢谑。烟云百丈势冥冥，香火一龛灵灼灼。风来飞舞厚将崩，昔人已铸铁縆缚。我到更增一木支，岂惟老物伤摇落。千百年亦重留贻，十三贤或经摸索。守吏虽无齐令严，得人差免鲁邦削。政余颇爱此扶疏，视作鼎彝慰寂寞。广荫真看可蔽牛，通神果少来栖雀。化身痴想作槐安，古而无死何如乐。
