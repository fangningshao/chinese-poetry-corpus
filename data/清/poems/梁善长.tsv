泊兰江（清·梁善长）　　五言律诗　押东韵	川暝舟初泊，群峰夕照中。晚烟浮树碧，渔火烧崖红。流恨无如水，吹愁欲借风。醉吟何不可，江月故人同。
登鳌洲塔同陈石樵（清·梁善长）　　七言律诗　押齐韵	浮图七级宝安西，共倚危栏望欲迷。水绕鳌洲桃浪阔，天回鹏岭涧云低。蔗苗绿映村边路，菽蔓青延垄上畦。转眼花飞春又暮，可堪归鸟向人啼。
