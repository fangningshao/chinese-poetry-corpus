阮郎归 湖上送春（清·孙瑶英）	西陵歌舞送春愁。杨花飞满楼。杜鹃啼血恨无休。闺人欲白头。桥六转，荡轻舟。湖山非旧游。乱红摇落淡烟稠，好句锦囊收。
小重山 秋夜（清·孙瑶英）	独坐闲窗午漏敲。落花间覆地，语莺娇。屏山图画自轻描。风阵阵，蟋蟀响庭寥。月影上芭蕉。离怀无可遣，费推敲。囊琴长挂为谁调。人瘦也，寂寞是凉宵。
玉楼春 闺情（清·孙瑶英）	氤氲绿篆浮香鸭。睡起午窗开镜匣。纤纤素手整云鬟，银粉淡消红映颊。双峰锁翠眉愁压。拈得金针还倒捻。东风肠断少人知，慵看花间飞蛱蝶。
满江红 咏雪（清·孙瑶英）	仙女天花，忽散遍、满城春色。极目处、峰峦银砌，楼台粉饰。皓鹤乍离珠阙舞，琼枝忽向瑶阶植。看纷纷，应斗早梅芳，成林白。沾绣幄，明书室。严风紧，迟还急。似澄江铺练，蓝田生璧。片片飞来疑柳絮，轻轻舞去穿窗隙。望川原，万顷月华寒，无尘迹。
