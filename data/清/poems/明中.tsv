宿万峰精舍（清·明中）	我身如孤云，去住在空谷，偶来万峰头，意倦便一宿。水凉山影沈，树暝人烟簇。夜静冷吟虫，秋声散丛竹。爱此风味清，得句一烧烛。
题画（清·明中）	黛色连修林，春晓破烟霭。时从湖上看，偶与幽意会。白云何娟娟，奇姿不可绘。遐思辋川人，展卷坐相对。观妙各有得，喧寂两无碍。聊以物外心，参之画三昧。
