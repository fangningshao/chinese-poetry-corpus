次韵谦之闻雁见忆（清·张梦龙）　　五言律诗　押尤韵	廓落不须忧，乾坤放胆游。浮生谁百岁，诗事独千秋。兄弟关山远，江湖战伐愁。忽惊来雁意，嘹唳暮云头。
夜过长沙（清·张梦龙）　　七言律诗　押麻韵	秋水茫茫秋月白，扁舟一叶过长沙。十年离别悲风火，两岸萧条剩荻葭。不信浮生如此幻，相看何处是吾家。寒鸦哀叫游魂哭，坐倚孤篷百感赊。
题张孟缇夫人澹菊轩图（清·张梦龙）　　七言律诗　押麻韵	老圃秋心澹若此，聊持健笔洗霜华。当年唱和留高咏，今日风徽擅旧家。何必齐眉都白发，由来晚节属黄花。篱东自写幽人意，瑟瑟金飙夕照斜。
口号（清·张梦龙）　　五言绝句	痛极疑非痛，悲深似不悲。无端肠断句，刻刻上心来。
烧诗（清·张梦龙）　　押纸韵	汨罗江上一女子，生来二十九年矣。文章牢落苦无成，滔滔岁月看流水。忆昔儿时喜读书，操治简策若蚕枲。先公经术寿日月，茫茫沧海失涯矣。自陈榛椇执中馈，墨守膏肓百不理。夫子论诗独逴跞，苍龙出没天河里。书窗讽咏有倡和，往往驽骀随騄駬。贞松百岁连枝叶，庶几文字共终始。岂知人事倏变迁，羸者未亡壮者死。黔娄先生终有谥，柳下大夫何须诔。孤儿顽稚须教诲，旧经重翻颡有泚。惟有诗稿不可读，使我徒增忉怛耳。呼儿爇火摧烧之，长向九京伴才鬼。
发衡山县（清·张梦龙）	默默辞里闾，漫漫即长路。长路渺何许，寂历秋江树。江行日逾迈，虚觉晨昏度。中坐愁暗生，欲遣不可去。吁嗟风木哀，侧塞牛衣故。失怙独何辜，不天谁与诉。暧彼重泉下，幽阴永朝暮。悄然孤怀深，遂矣沈忧痼。众雏环我啼，顾之泪如注。娇嗔不肯卧，欲怒未忍忤。栖鸦起寒光，假寐旋自寤。伤哉两大间，抚事若流寓。
枯藤（清·张梦龙）	荒园有枯藤，岁久根亦朽。土润斑斓杂荆棘，网丝断续伤尘垢。当时青葱蔽云日，虬怒龙蟠复何有。乃知荣达出夤缘，时过势孤难自守。岂无甘瓜佐盘馈，亦有蒲萄足补酒。所生所出皆见用，老废空令习粗丑。雪凌霜欺曾几时，中心已死谁能持。君不见亭亭骨立摩云树，万岁千秋犹得支。
