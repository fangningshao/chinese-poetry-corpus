平山春望（清·张谦）　　五言律诗　押先韵	迥立高原上，凭虚望远天。对江山敛雾，近郭水生烟。钟磬闻村寺，笙歌过酒船。隋家遗柳树，长使后人怜。
客夜和南副弟韵（清·张谦）　　五言律诗　押庚韵	话旧眼难著，窥窗雨暗生。惊心闻鹤唳，促膝听鸡声。今夕聊杯酒，何年遂耦耕。雁行中道判，有梦不分明。
扶沟道中（清·张谦）　　五言律诗　押尤韵	破晓出扶沟，遥天雾未收。水痕侵客鬓，寒色上征裘。事业浑鸡肋，功名愧虎头。早知行役苦，悔不卧林丘。
西水驿（清·张谦）　　五言律诗　押庚韵	停桡西水驿，击柝已三更。野阔诗怀壮，天寒酒力轻。雁声惊别梦，月色鉴离情。江上多渔唱，征人睡未成。
述怀（清·张谦）　　七言律诗　押微韵	一粟乾坤泡影微，苍松翠竹自相依。冰霜寒甚无椒酒，刀尺声催尚葛衣。小有才华非至理，绝无闻见是玄机。古今不少高贤传，毕竟柴桑似者稀。
高士湖（清·张谦）　　七言绝句　押虞韵	凉风瑟瑟起菰蒲，九十九峰青此湖。高士不来鹤飞去，沙堤剩有月轮孤。
过友人旧宅（清·张谦）　　七言绝句　押麻韵	旧板桥边处士家，三间老屋自欹斜。野风忽送香过涧，开遍墙阴卐字花。
赠吴宾贤（清·张谦）　　五言排律	朝暮多悲风，吹君海上屋。君当未衰时，早已谢荣辱。吟诗二十年，空斋苔藓绿。戎马遍乾坤，贫老甘林麓。贱子苦风尘，古道蒙相属。誓当归旧林，饥饿栖穷谷。君钓槎头鱼，我侣涧边鹿。万里岁寒心，相望慰幽独。
