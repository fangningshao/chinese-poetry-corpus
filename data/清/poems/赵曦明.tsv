安遇（清·赵曦明）　　押庚韵	一日不尽分，此日为虚生。一事不尽分，此事为无成。顺逆常变中，努力得安行。我生自有定，宠辱何须惊。
咏怀（清·赵曦明）　　押删韵	少年爱求友，中年爱闭关。于今老将至，空谷万虑删。直谅与多闻，古道不可攀。人谀我所恶，谀人我复悭。交谀如贸易，无益且成患。譬舍松桂林，跣足走荆菅。与其悔而晚，何如未悔间。忽感求声鸟，孤云看往还。
绩溪道中（清·赵曦明）　　押纸韵	五日入绩溪，风景始可喜。溪流一缕通，云气千岩起。当面立危壁，竹木纷如绮。根株走龙蛇，脉脉复跂跂。烟火空际生，人家深树里。远近恣凭眺，傍偟不知止。夕阳射林表，明媚更无似。欲乞买山钱，卜居玩清泚。
