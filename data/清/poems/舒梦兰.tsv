桐江夜泊酬双公（清·舒梦兰）　　五言律诗　押青韵	夜泊桐庐县，渔镫绕驿青。急流暄野碓，落木点疏星。舟子眠时醉，鸬鹚过后腥。钓台何处是，休负草堂灵。
白下西郊（清·舒梦兰）　　五言律诗　押文韵	画鹢争官渡，蒲帆逐雁群。断桥欺远客，飞叶媚残曛。竹坞祠灵鬼，池塘养活云。西郊一徐步，诗思乱纷纷。
廿二日入婺源境与建侯小饮（清·舒梦兰）	天西日落天东雾，船舣花香鸟鸣处。醉中收得一衫云，携向天涯觅常住。深杯已贮江南酒，坐吮霜毫笑挥手。谁家鸡犬不能仙，莫使骖鸾落人后。千峰万峰攒一河，婺中山似髻鬟多。莲舟傥遇纤腰伴，为谱新诗作棹歌。
游宜园题壁（清·舒梦兰）　　押语韵	山禽唤我来，落日催我去。潺潺石上泉，似共幽人语。
纪梦寄家弟石生（清·舒梦兰）　　押东韵	江上木末呼秋风，梦中得句何匆匆。丹枫白蘋斗颜色，竹溪花榭遥相通。仙人有意延白日，钗凤亦欲栖青桐。帘栊鹦鹉讳言客，菊奴坐我寒香中。楼栏一笺自飞堕，乞余题咏白头翁。平生未尝识此鸟，千言立就无雷同。醒来但记此一语，七字莽莽殊不工。重扃落叶涉冥想，繁霜入幕悲吟虫。人间此景岂易得，赖有梦境为诗筒。挑镫点笔绘影响，船窗水月方玲珑。
山村（清·舒梦兰）　　押皓韵	山村作优戏，妇子各倾倒。《韶頀》享爰居，翻令鸟烦恼。汉皇并六合，不能徵四皓。小儒得高第，便已轻师保。良由器识卑，何日得闻道。耳目不外惊，声色等枯草。养气如洪河，万古春浩浩。乘槎入银汉，饱啖安期枣。
舟中望桂林山城（清·舒梦兰）	环山筑城山绝奇，城边一水清漪漪。舟中有人向山笑，倏已身到蓬莱池。灵岩秀峰重复重，碧玉削出千芙蓉。造化胡为弄斯巧，使我罢睡来追从。儿时过此已知爱，有如旧书须诵背。典衣温得桂林山，强似胸中添累块。
天池寺晓起看云（清·舒梦兰）	居士爱云如性命，无往心中学禅定，比来枯坐但焚香，消爱莲龛一声磬。夜分吟卧不易眠，幽凉境中开洞天。长林虎啸月生魄，松风仍带飞来泉。山僧扣窗报云起，跣足下床忘一履。披衣直上聚仙亭，琼芝玉叶三千里。我与人间隔此云，人间富贵徒纷纷。云端试作苏门啸，不是仙灵不与闻。
山居梦觉（清·舒梦兰）	优昙欲花风籁清，鹤巢笼月松枝明。仙人骑杖下寥廓，银河落耳生秋声。梦醒残钟隔云断，著破云衣身未暖。沙弥平旦报云来，呼云入卧云犹懒。比来高卧惟弄云，题诗戏柬云中君。百年但喜云中住，猿鸟多情定可群。
