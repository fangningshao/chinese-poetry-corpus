题梅花雪屋图（清·王言）	昨宵梦踏孤山雪，千树万树梅花白。蓬莱仙人招我诗，飞身直入巢居室。嚼雪吟梅字字香，香沁入脾冰濯魄。醒来齿颊余清芬，陡展君图惊咄咄。分明画境即梦境，图中风景皆亲历。君家居近洪崖山，诛茅编作诗人宅。傍宅梅花千万株，雪夜论诗花四壁。我不能诗但爱梅，梦魂时绕西陵驿。君今蹑蹻亦天涯，相逢同人梁园客。谈到家山应黯然，辜负梅花冻封雪。君图亦非梦游看，梦固非真图亦失。是图是梦两不分，世事何曾容著迹。不如拉君同作西湖游，断桥残雪孤山梅。君哦诗，我衔杯，君诗不成我以斗酒催。洪崖笑拍林逋回，藐姑仙人促膝陪，梅花雪花卷作琼瑶堆。
