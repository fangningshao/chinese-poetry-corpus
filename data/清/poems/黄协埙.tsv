过筠溪吊故友黄瘦竹（清·黄协埙）　　七言律诗　押文韵	筠溪一曲水沄沄，每对苍筤辄忆君。万点落花词客泪，十年宿草故人坟。诗篇零乱飘秋雪，池馆荒凉剩夕曛。惆怅乡村乏椒醑，祇吟楚些吊湘云。
题倪云劬山塘听雨卷子（清·黄协埙）　　七言绝句　押青韵	蕉萃江湖鬓减青，客怀生怕雨冥冥。输君画舸寻春夜，独倚篷窗剪烛听。
