秦笛仙赴岳州两梦见之（清·周体观）　　五言律诗　押先韵	薄暮轻为别，扁舟去渺然。干戈南国外，雨雪大江边。信宿行应远，登楼望独悬。春来能几日，客梦益相牵。
秋萤和韵（清·周体观）　　五言律诗　押微韵	振羽知无力，疏狂乱客扉。低空不碍暝，违候亦能飞。露湿流光净，宵行抱影微。可怜秋色里，相映亦晖晖①。
大报恩寺逢友苍言别（清·周体观）　　五言律诗　押麻韵	正尔未能别，相逢暮景斜。久疏因在客，多病欲辞家。夜雨洗山骨，残春落涧花。祖衣休早付，待我过栖霞。
人日欠徐州（清·周体观）　　五言律诗　押歌韵	泗上逢人日，长亭许更过。春云回白首，客梦度黄河。旧俗淮南异，前贤沛国多。至今小儿女，犹唱《大风歌》。
拨棹杂咏（清·周体观）　　七言绝句　押尤韵	不见当年刘克猷，西风吹泪过黄州。旧时江路能来否，落日招魂古驿楼①。
赠陈伯玑移居（清·周体观）　　押支韵	重开三亩宅，环堵正相宜。花落春城晚，人归故园迟。鉴湖原是曲，邻笛为谁吹。独踏庭前月，依稀授馆时。
