晚登云门山（清·刘塑）	天际仰流云，崩腾如坏山。郁郁纷纷绕襟袖，方知身在层霄间。扶桑一任天鸡叫，石洞希夷眠清峭。我乘奇气御天风，如蒸如沸号万窍。夭矫不测群拿空，昂头露角盘苍龙。足傍谽谺逸深谷，森然鼓荡摧长松。忽然神光纷来下，眼明金缕开西东。欲行不行俨相属，欲断不断联高踪。须臾变化浩无际，惊涛涨海当吾胸，回望平野净尘土，参差城郭晞微红。欲寻秦碑并汉碣，苍凉尽被青苔封。欻吸朝阳我独领，瑰秘更向山灵请。以手开笼取置归，放之学堂掣烟景。交飞乱涌俄归山，拂槛萦窗无留影。即应泼墨数斗挥淋漓，高悬生绡十丈满题诗。
