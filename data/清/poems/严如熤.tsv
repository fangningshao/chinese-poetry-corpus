答杨春晖都中见忆兼柬春田竹浯笛楼云桥白桥麓西诸子（清·严如熤）　　七言律诗　押文韵	陇首茫茫望朔云，一天梅雨镇怀君。都亭叱驭今三载，井络连营尚六军。大将鹰扬歌破阵，故人鸿爪怅离群。岳云河树层层隔，剪烛何缘话夜分。
送鹤文总戎入觐（清·严如熤）　　七言律诗　押庚韵	址年从事亚夫营，大树将军旧有名。自古奇功多世将，几人折节似儒生。马盘天半飞蛇路，箭听秋空落雁声。报国祇今年正盛，戟门深对五云明。
沅城杂咏（清·严如熤）　　七言律诗　押寒韵	贞臣壁立障狂澜，仆寺何心薄冷官。自信主恩怜谠直，谁知党祸病衣冠。千秋蘋藻荒原里，一径松楸暮霭端。怅望雄山吟啸处，古琴能得几人弹。
抵岭南呈绎堂先生（清·严如熤）　　七言律诗　押寒韵	戈船横海旧登坛，幕府相依尚素冠。丞相舍人容魏勃，将军门客愧任安。曾怜誓墓情怀切，敢惮从戎道路难。铜柱即看铭越秀，蒲帆会许挂湘澜。
怀李二内翰（清·严如熤）　　七言律诗　押冬韵	烽火连年迫上庸，靴刀几队健儿从。田单只计宗能保，李广何妨相不封。虎穴挥戈余慷慨，凤池簪笔镇雍容。笑余介胄惭文吏，华烛清樽接子丰。
从军行（清·严如熤）　　押先韵	昔对金门策，太息怡安篇。公卿虚前席，共推贾生贤。南山盛盗贼，民命迫倒悬。澄清亦有志，叱驭乃竟前。
