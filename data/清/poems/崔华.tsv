过江州有感（清·崔华）　　五言律诗　押真韵	但得绝流去，此行非我身。有军挥白羽，无令不朱轮。坐失邯郸策，空嗟洮水人。故园花已落，惆怅老风尘。
浒墅舟中别相送诸子（清·崔华）　　七言律诗　押支韵	溶溶月色漾河湄，晓起频将玉笛吹。同上邮亭忘别绪，独行驿岸解相思。白蘋江冷人初去，黄叶声多酒不辞。此路三千今日始，蓟门回首雪霜时①。
题严陵钓台 其三（清·崔华）　　五言绝句　押马韵	水习荆南公，步习大司马。此时烟濛濛，羊裘卧月下。
江上（清·崔华）　　押微韵	萧瑟满江上，一雁蘋际飞。水气杂渔烟，微茫入清辉。淡怀如高秋，生业在钓矶。大鱼饵不受，贪饵鱼不肥。断丝弃中流，石上散发晞。
题严陵钓台（清·崔华）　　押先韵	功名莫后人，云台已㛹娟。生不能封侯，何当故人怜。
拟宋如意和歌（清·崔华）　　押阳韵	羽声既凛冽，阴飙吹大荒。驱车过金台，目已无咸阳。余亦从此逝，无人燕市傍①。
