客舍（清·单可惠）　　五言律诗　押麻韵	客舍夜来雨，推窗看杏花。新晴报钟鼓，春水上鱼虾。有酒皆成泪，何人不忆家。家中几兄弟，流落隔天涯。
访李五星（诒经）（清·单可惠）　　五言律诗　押元韵	客行深巷曲，犬吠竹篱根。住近城西郭，幽于岭背村。秋声来远树，草色闭闲门。余亦谢时事，言寻静者论。
垂帘（清·单可惠）　　七言律诗　押鱼韵	垂帘扫地宛精庐，心太平时万事虚。风紧不妨蝉噪稳，天晴又是豆花疏。贫欺鲍叔难为贾，懒绝山公未用书。只说才人困箕口，诗情零落也怜余。
送郝武民（毓峒）游大泽山（清·单可惠）	太山虽云高，不如东海劳。我昨梦游踏其顶，俯视一气无岧峣。大泽拔地五千仞，势与劳岱为单椒。名士爱山如爱色，一时得意皆倾国。买之不惜髯参钱，一生能著几两屐。有客有客字武民，嵚崎历落可笑人。手中九节赤城杖，名山面目识其真。峰头日出金雅翥，世上好梦人未寤。此去浩歌问郁仪，留我他日题名处。
高福寺行（清·单可惠）　　押阳韵	高福古寺何巍昂，谁其作者商河王。碧瓦朱甍照山水，以石为柱花础方。行人下马日卓午，红尘扑面生清凉。僧言此地泉水好，石鼎小煮鱼眼汤。生天成佛吾未勇，膜拜懒与瞻毫光。画手将毋腕有鬼，龙象著壁皆飞扬。风窗纵横千贝叶，相彼饥鼠充其肠。开门或有王新建，大阁谁与唐李康。自古贤王多好事，以其余力开道场。百六十年一走马，此寺岂不关兴亡。螭首龟趺尚林立，寒食雨过苔痕苍。莫笑扪碑萧夫子，强推甲乙寻偏旁。
