莱州蜉蝣岛（清·阮元）　　五言律诗　押删韵	山根走入海，出海更成山。一碧揩铜镜，孤青拥钿鬟。潮生春蛰起，月黑夜珠还。谁复能齐物，蜉蝣天地间。
月夜拜滕文公庙（清·阮元）　　五言律诗　押先韵	停车滕国庙，寒月四更天。老屋镫昏壁，寒林霜化烟。平原五十里，残碣一千年。愿与迂儒说，闲来试井田。
过密县（清·阮元）　　五言律诗　押删韵	郐郑风诗在，今来溱洧间。云生风后岭，日落大騩山。俭俗皆陶穴，愚民不秉蕳。最怜春麦短，地褊食尤艰。
曲阜城东（清·阮元）　　七言律诗　押阳韵	库门东去意苍茫，泗水西流向夕阳。陵上白云留少皞，地中黄土认空桑。策书字在郊麟死，钟鼓声销海鸟藏。过客未谈三古事，莫教先赋鲁灵光。
登蓬莱阁（清·阮元）　　七言律诗　押萧韵	下见沧溟上绛霄，城头一阁独超超。天能包括鲸波静，日有光华蜃气销。岛外帆移千里目，坐中人壮午时潮。曾游《山海东经》内，郦《注》江河总寂寥。
温州江中孤屿谒文丞相祠（清·阮元）　　七言律诗　押尤韵	独向江心挽倒流，忠臣投死入东瓯。侧身天地成孤注，满目河山寄一舟。朱鸟西台人尽哭，红羊南海劫初收。可怜此屿无多土，曾抵杭州与汴州。
觉生寺观永乐大铜钟（清·阮元）　　七言律诗　押侵韵	永乐洪钟阅古今，虹梁鳌柱屋沈沈。销兵秦政成余习，忏佛萧梁本疚心。一棒难超无量劫，万钧岂跃不祥金。华严轮转熙朝后，始听蒲牢自在音。
圣母祠（清·阮元）　　七言律诗　押阳韵	漫说丛祠住女郎，乱臣原是古周姜。云冠松盖山楼静，翠叶银花水镜凉。开母有姨居少室，夫人辞帝降清湘。后妃治法分明在，底事河东见武杨。
送春日去桂林（清·阮元）　　七言律诗　押真韵	人在天涯送远春，远春还送欲归人。风光渐扫缠绵雨，云水原随淡宕身。玉笋峰多通桂驿，木兰舟小望榕津。祇怜花事成狼藉，那有残红上绣茵。
挽李长庚（清·阮元）　　七言律诗　押先韵	谁遣孙恩剩一船，非公追不到南天。远探蛟窟五千里，苦历鲸波四十年。隔岁过门皆不入，乘潮澈夜每无眠。雅之若与牢之合，早见台澎缚水仙①。
吴兴杂诗（清·阮元）　　七言绝句　押麻韵	交流四水抱城斜，散作千溪遍万家。深处种菱浅种稻，不深不浅种荷花。
同人登岱至对松山日暮而返（清·阮元）	未及上翠微，暂揽松山胜。嵌岩置修除，缘壁起盘磴。拂衣千仞上，阑危不可凭。峰高多夕阴，天半风初劲。坐我万松间，苍翠互相竞。白云横不流，中有新寒凝。林壑媚幽姿，泉石动清听。已忘世人情，羡彼飞鸟性。
寿圣院西南石壁上有龙洞出入里许（清·阮元）	神龙抉壁入，破壁复飞去。龙去壁已穿，介然用成路。当门立大佛，乍见心疑怖。石泐面如削，曾向梦中遇。过此入深隧，秉爝遂暗度。俯行尻益高，相呼不相顾。一隙忽生明，目开夜响曙。不知出何山，奇险更难步。手中得葛萝，足下生松树。蜿蜒攫爪痕，是我题名处。
大龙湫歌（清·阮元）　　押东韵	山回路断溪谷穷，灵湫阴閟龙所宫。眼前无石不卓立，天上有水皆飞空。飞空直落一千尺，鬼神不在疏凿功。绝壁古色划尔破，山腹元气冲然通。有时静注绝不动，春阳下照神和融。有时飞舞渐作态，已知圆嶂生微风。一瓯春茗啜已尽，水花未散犹复摇玲珑。飒然乘飙更挥霍，随意所向无西东。不向寻常落处落，或五十步百步皆濛濛。岂料仙境在人世，谁作妙戏惟天公。云烟雨雪银河虹，玉尘冰縠珠帘栊。万象变幻那足比，若涉拟议皆非工。石门飞瀑已奇绝，到此始叹无能同。惟有天柱矗立龙湫中，屹然百丈与此争雌雄。
八月望后至海宁州登海塘观潮（清·阮元）	钱塘江潮秋最巨，未抵盐官十之五。我来盐官塘上立，月初生霸日蹉午。江水忽凝不敢东，海口哆张反西吐。潮不推行直上飞，水不平流自僵竖。海若凭陵日再怒，地中回振千雷鼓。马衔高坐蛟鼍舞，拔箭倒发钱王弩。须臾直撼塘根去，摇动千人万人股。如卷黑云旋风雨，如骋阵马斗貔虎。如阴阳炭海底煮，如决瓠子不能御。三千水击徙沧溟，十二城堕倒天柱。气欲平吞于越天，势将一洗余杭土。吁嗟乎，地缺难得娲皇补，大功未毕悲神禹。此是东南不足处，岂为区区文与伍。沧海桑田隔一堤，鱼龙黧首相邻处。我皇功德及环瀛，亲筑长防俾安堵。全用金钱叠作塘，不使苍生沐咸卤。迩来龛赭涨横沙，却指尖山作门户。雁齿长桩十万行，鱼鳞巨石三层础。王充论前有古迹，枚乘发后无奇语。吁嗟乎，此塘此潮共千古，词人心乐帝心苦。
天台藤杖歌（清·阮元）	福庭本是群仙囿，汉代桃源尚如旧。仙人手种祁婆藤，掷与人间赛灵寿。敲破铁簧扪楖栗，擎起蛟身看清瘦。我来天台亲见之，万年岭上垂金枝。猿狖引臂弄光泽，筋缠石骨坚无皮。鹿樵偶向梦中得，七尺珊瑚淡红色。岂须芝草始长生，著手已能助仙力。石梁雨滑生苍苔，听笙看月登琼台。恐随飞瀑化龙去，直拨白云寻鹤来。持归拂拭奉堂上，腰脚轻便不汝仗。跃马才从灵隐回，横膝聊为寿者相。庭前倚杖听儿诗，如策长藤到台荡。
题五代马楚复溪州铜柱拓本（清·阮元）　　押宥韵	伏波铸铜柱，归车得谗构。马殷无功德，天以湘潭授。酬勋在千年，毋乃是华胄。士愁一角蛮，岂如徵侧富。不为锦溪长，甘作辰澧寇。盗用盘瓠兵，敢与九龙斗。僣伪当盛时，材力每雄厚。梯栈破溪塞，焚林缚猿狖。五姓跪饮血，求誓仅自救。王曰与尔盟，鬼神质诅咒。伏波文学博，四羊印曾奏。当年若勒铭，定能正苍籀。天策十八人，无出宏皋右。雄文与功称，所学亦不陋。赤堇丈二尺，凿字硬且瘦。惜哉猳掉尾，蛮烟蚀银镂。前年有苗格，露布出云岫。拓本来军中，南昌辨其读。史校薛欧阙，跋订吴朱谬。吾祖昔征苗，午夜挥兵走。十战九洞中，碧血染袍袖。此柱当战垒，刀镮或亲扣。挟册三摩挲，仰视日中昼。
同人分咏古十印得刘渊之印（清·阮元）	汉宝缺角威斗亡，永嘉六玺归晋阳。中间窃夺数十载，天生汉甥刘元海。元海二角真英雄，蛟龙那得居池中。可怜王侯降编户，刘渊名但镌顽铜。此铜镌印尚青组，随陆文兼绛灌武。朱范同门传五经，曾以旧缄封印土。无端玉玺来河汾，改元刻瑞增三文。平阳光昌汉天子，岂监司马家儿军。当涂典午皆成篡，昭烈庙中出降禅。公主之孙能复仇，人心到底思东汉。惜哉和曜性不仁，不及李渊生世民。若使石符奉汉玺，讳渊久已如唐人。我今得印系之肘，刚卯金刀辟邪钮。回水为渊属象形，想见单于文在手①。
嵩山三石阙歌（清·阮元）　　押齐韵	嵩岳三阙同高低，左右离立八尺齐。启母一阙距其北，太室峙东少室西。谁其建者汉朱吕，谁其书者皆堂溪。篆隶诘屈铭句奥，请降云雨生蒸黎。画图月兔木连理，驾车乘马钩象犀。阅魏太武周久视，夏暴烈日冬流澌。二千年来屹相向，厥质粗剥厥色黧。二室神祠始秦汉，产启已说涂山妻。要之阳城本禹地，三途四载应无迷。此阙灵祇久呵护，欧赵访古何未稽。褚峻缩本我早见，兹来策马寻荒蹊。阙间颇足容二轨，壁垒未可穷攀跻。周鲁雉阙制可见，雉度以纼非以鸡。毡槌拓取墨华黝，宝之无异摹元圭。更洗奉堂额东石，一行刻字名留题。神君兴云阙中起，庙墙汉柏春鸠啼。
四月十日同顾星桥吏部陈古华太守石状元三院长暨朱椒堂兵部蒋秋吟太史诗华秋槎何梦华王柳村项秋子张秋水鉴诸君子集灵隐置书藏纪事（清·阮元）	《尚书》未百篇，《春秋》疑断烂。列史志艺文，分卷本亿万。传之千百年，存世不及半。近代多书楼，难聚易分散。或者古名山，与俗隔厓岸。岧峣灵隐峰，琳宫敞楼观。共为藏书来，藏室特修建。学人苦著书，难杀竹青汗。若非见著录，何必弄柔翰。舟车易遗亡，水火为患难。子孙重田园，弃此等涂炭。朋友诺黄金，文字任失窜。或以经覆瓿，或以诗投溷。当年无副本，佚后每长叹。岂如香山寺，全集不散乱。名家勒巨帙，精神本注贯。逸民老田间，不见亦无闷。虽不待藏传，得藏亦所愿。我今立藏法，似定禅家案。诸友以书来，收藏持一券。他年七十厨，卷轴积无算。或有访书人，伏阁细披看。古人好事心，试共后人论。既泛西湖舟，旋饱蔬笋饭。出寺夕阳残，鹫岭风泉涣。
