夏晓（清·郑镜蓉）　　五言律诗　押侵韵	绿树环庭外，荷含晨露深。轩窗不受暑，水竹自成阴。隙月窥残梦，疏星动晓禽。碧幮风远送，凉气逼衣衾。
新秋（清·郑镜蓉）　　七言律诗　押侵韵	凄凄砌里有虫吟，漏尽声声韵转沈。人入梦时初过雁，月当圆处正闻砧。风微菡萏浮平沼，雨霁梧桐落远林。此夜幽闺偏耿耿，悲秋为感楚骚心。
秋雨用苏岐亭韵（清·郑镜蓉）	更漏响沈沈，铜壶滴金汁。遣兴与裁诗，含毫纸欲湿。似云石燕飞，哀祈幸一得。潭底起乖龙，如奉律令急。蛙鼓亦齐鸣，唼喋乱鹅鸭。阵阵势倾盆，缕缕烟垂幕。离披蜀葵黄，狼藉鸡冠赤。净洗六街尘，水碧复沙白。茅屋顿凉生，微香吹衣帻。一雨一犁金，贫民免啜泣。从此庆丰年，禾黍盈无缺。原野景色新，能遣悲秋客。且暂解焦劳，小榻呼觞集。
夏日钞书小窗如炙念家严远出捕蝗率彼旷野炎蒸百倍因用家严送有邻弟返里原韵示诸妹（清·郑镜蓉）	烦暑正流金，长日当季夏。姊妹小窗閒，时作喃喃语。双丸去如梭，倏过端阳假。楸枰已懒弹，对食却杯斝。石鼎响如潮，茶烟看绕舍。榴火复薇花，景物递相迓。蛙鼓不停声，令人几惊咤。白汗如雨挥，黄沙将人射。虽罢火伞张，那得清凉夜。太守同民忧，讵有案牍暇。昔岁厄阳侯，泛滥吁可怕。今幸茁其苗，转眼纳禾稼。胡天不悔祸，鸠鹄未蒙赦。虫豸迭为灾，扑面火云下。大地真如炉，短后衣难卸。返署未浃旬，又促星言驾。虽灭旋复兴，吴越若争霸。宦海嗟茫茫，何时守桑柘。尔辈尚童心，嬉笑还怒骂。我心耿耿然，好怀那得借。因思官阁清，松萝高插架。更有《秋水篇》，千载人脍炙。早晚凉信来，烦忧暂可谢。能息数朝间，好把归鞍跨。蛩声荒砌吟，萤光腐草化。扫地更焚香，襟期古人亚。此事难预期，欲言先呕哑。八闸未云遥，远隔如浐灞。虫口有馀粮，谚语堪慰藉。薪米庆丰年，无忧珠桂价。
