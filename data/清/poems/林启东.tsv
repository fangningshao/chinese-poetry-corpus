嘉义八景诗（清·林启东）　　七言律诗　押阳韵	花落閒庭柳拂墙，檨林筛影倚斜阳。六街暑雨连村润，一院清风隔圃香。琼乳溅酸春剥绿，玳肤蒸熟夏无黄。使君手植今何处，犹是当年召伯棠。
嘉义八景诗（清·林启东）　　七言律诗	十里荷香五里堤，湖光深处漾玻璃。水环近郭通南岸，花拥孤村向北溪。凉雨注秋低覆鹭，淡烟吹午远闻鸡。此间不唱田田曲，送尽行人月渐西。
嘉义八景诗（清·林启东）　　七言律诗　押庚韵	峻岭高峰画不成，一湖光景许澄清。风来竹院浑忘暑，月满梅村分外明。疏影浅深宜晚照，暗香浓淡爱新晴。楼台近水欣先得，此处清辉恰与争。
嘉义八景诗（清·林启东）　　七言律诗　押麻韵	春草曾经碧色誇，翻生草绿衬云霞。迎春南浦心偏旷，载酒东园兴不赊。远射高山开胜景，斜临流水似仙家。平原览眺风和畅，恰好归来听暮鸦。
赋得翠壁苍崖晚更奇（清·林启东）　　五言排律　押支韵	峭壁悬崖外，幽人此问奇。丹黄秋更老，苍翠晚偏宜。携屐高吟处，扶筇小立时。螺鬟凉雨瘦，鸦背夕阳迟。暮霭开生面，遥岚灿列眉。苔深留点缀，藤古衬迷离。淡冶春容换，微茫暝色移。豪情怀伯纪，重和幔亭诗。
赋得报雨早霞生（清·林启东）　　五言排律　押庚韵	预报滂沱兆，微阴护早行。催将山雨近，幻作海霞生。鹜未临江落，鸠先隔树鸣。期占三日润，色拥五云呈。朝旭烘应透，春霖酿欲成。笠蓑迟画景，锦绣助诗情。霭待青连郭，光看赤满城。欣叨恩泽渥，蒸蔚起群英。
盂兰会（清·林启东）	一年一度饱秋风，不信森罗路可通。欲把双星较离合，地中天上将毋同。纷纷铙鼓法场开，滞魄羁魂杂沓来。新故何须分小大，总教解脱到泉台。河灯齐放散馀青，为怯昏黄隔杳冥。我道暗飞能自照，阴燐毕竟是流萤。一出钟馗跳掷忙，陡然殴逐出他方。料知鬼更揶揄笑，醉饱原来有散场。按日轮开不夜城，梨园歌唱一声声。怪鸱啄屋群飞去，何处飞灰月半明。救母真诚解倒悬，挑经步步上西天。是谁踵事增华者，数典依稀说目莲。屠门大嚼夜深时，肉作林兮酒作池。鬼亦尽情拚一醉，胜将饥饱仗孙儿。生前施舍一钱难，死后香花尚博欢。等是无家茕独子，请君随意恤孤寒。
和杨宝吾韵（清·林启东）	斯会居然唱渭城，高谈能使四筵惊。就中大有针砭益，此外何容瓦缶鸣。极目青山思命驾，关心白水忍寒盟。知君别具风流趣，不学诗人太瘦生。旧事当年任茧丝，吏才仙格两兼之。野多驯雉觇三嗅，堂有飞鳣懔四知。衙鼓催时犹读律，园铃缀处几题词。只今听取舆人诵，满道棠阴去后思。忆自蓬莱别谪仙，足音何日更跫然。琴移一鹤情如旧，舄化双凫迹竟前。良晤几曾劳梦想，神交端不落言诠。北轩也赋高轩过，文字原来有夙缘。闭户穷年拙且愚，敢将酸腐混称儒。润馀枯笔佣为食，韵入华笙谱作图。遮莫鲲鹏齐击水，那堪驽马正长途。岱东高绝湘南远，衣钵从教不负吾。
采桑曲（清·林启东）	报道前溪正浴蚕，朝来女伴约携篮。朔风陡起飘裙带，一径落花三月三。采茶歌里采桑时，采到新枝问旧枝。一样绿阴搓欲尽，肯教蚕妇识枪旗。
