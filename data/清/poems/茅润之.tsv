夏日九华山居（清·茅润之）　　七言律诗　押东韵	试镫时节此携筇，又见山榴次第红。五月凉生新雨后，一庵僧坐绿云中。篁抽尚怕跳枝鼠，梅熟先寻附核虫。老懒竟须常晏起，安排枕上听黄公。
秋日偕吴啸秋宿八公洞（清·茅润之）　　七言律诗　押庚韵	为爱苍苔绕涧生，旋移湘簟与楸枰。野禽飞过叶徐堕，茶客梦醒铛乱鸣。月上渐生丛树影，泉微不掩暗蛩声。山居三宿无他美，只觉心如止水清。
栖贤看梅（清·茅润之）	君不见，西湖古梅天下无，逋仙手种三百株。诗人骑鹤去已远，于今空剩孤山孤。又不见，罗浮梅市夙奇绝，缟衣仙人绛珠节。自从兵燹入深林，翠羽飞归无处歇。我来吴兴春正寒，放棹暂入城西山。山环水曲人迹断，唯有修竹青漫漫。竹疏蓦见峦头白，疑是尧年陈雪积。融风吹送艾纳香，始识身游众香国。湖入种梅为卖钱，琼瑶千顷栽成田。花开花落人不问，无意而得宁非天。村行遥遥十余里，十里游蜂喧不已。缤纷飘落帽檐欹，不识花蹊何处止。昨经邓尉梅未开，舟中把酒空徘徊。苍皮合抱那有此，却梦香海胡为哉。村童引我栖贤路，此去繁霙更无数。山深月黑竟须归，记取渔篙入山处。
