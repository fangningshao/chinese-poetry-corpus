元宵喜晤十六侄如冈（清·宫婉兰）　　七言律诗　押真韵	汝来恰值传柑节，我老惊看两鬓银。回首弟兄多隔别，相逢子侄独情亲。梅残正好迎新月，柳放何堪又暮春。带水家乡原不远，衰年惟有泪沾巾。
海陵留别二嫂卞夫人（清·宫婉兰）　　七言绝句　押侵韵	数月相依情更深，殷勤棋局记知音。黄花绿酒难为别，万斛愁堆一寸心。
