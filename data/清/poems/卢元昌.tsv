哭李在湄二首（清·卢元昌）　　五言律诗　押先韵	汝书粘在壁，三载字依然。薄宦嗟无禄，投荒竟各天。老魂沾旅雪，客梦叫孤鸢。误汝真升斗，泉台恨肯捐。
北塘晚棹（清·卢元昌）　　五言律诗　押歌韵	悠悠北塘棹，落日转蓬科。留滞无安土，东南病把戈。江寒鱼罟静，月上虎踪多。去去勿复道，苍生可奈何①？
沈友圣娄归述王维夏近况（清·卢元昌）　　五言律诗　押支韵	鸡林今罢市，玄晏亦停披。天下书谁读，中原战未夷。干戈留短褐，贫贱养须眉。我有千秋业，嘐嘐杜甫知。
登吴六益藻野阁次韵（清·卢元昌）　　七言律诗　押阳韵	凭栏极望思苍茫，南北关山雁几行。万里故人偏海角，十年兄弟一匡床。欲谋土室真成狷，便哭穷途未是狂。爱尔灌园能乐志，楼前长种百株桑①。
群忠祠（清·卢元昌）　　七言律诗　押灰韵	徐海楼船卷土来，角声吹落暮云哀。将军卧鼓空城闭，国士搴旗战垒开。五尺汪童能破贼，三千瓦氏浪衔枚①。先朝祠宇还香火，萧瑟寒鸦夕景催②。
次韵酬楚中杨长公学博，伊父曾殉甲申之难（清·卢元昌）　　七言律诗　押东韵	先生本是关西子，不信而今我道穷。小草一官悲薄命，文章万卷哭秋风。萧萧涿鹿双蓬鬓，寂寂玄亭独老翁。相对话残嵇绍节，尊前泪滴夕阳红。
哭箕儿（清·卢元昌）　　七言律诗　押元韵	举目伶仃欲断魂，汝生惟此藐孤存。翻教衰祖为严父，休道无儿幸有孙。白首未抛苦海累，黄昏孰问寝门温。床头零落残书卷，几度青灯屋漏痕。
