登流河驿亭（清·徐世佐）　　五言律诗　押阳韵	敢冲京兆马，独上子云床。疾病思前日，乾坤落异乡。晴烟三岛碧，秋草九河黄。摇落成今古，孤亭起夜凉。
丙子暮春直沽旧寓独酌忆昆甫齐年时死二载矣（清·徐世佐）　　五言律诗　押先韵	纵饮犹三月，回头又七年。地分禅榻稳，天抱酒杯圆。细雨罗洋墓，罡风渤海船。此生容易尽，但醉不须怜。
侯大之中牟（清·徐世佐）　　五言律诗　押萧韵	汝去中牟县，秋风正寂寥。梦留鹦鹉谷，人在骆驼桥。岳色悲游子，江声怨大招。明年春草长，为报海门潮。
海上吟（清·徐世佐）　　五言律诗　押阳韵	去去吾将老，西风万里长。一尊沧海月，三尺岛门霜。龙蹻争栖息，鲛珠竟杳茫。何来钓鳌客，飘泊入重洋。
登铁炉峰入清风寺（清·徐世佐）　　七言律诗　押麻韵	插空屏障定谁遮，乱齧残春屐齿斜。青石路穷无客馆，绿松门入有僧家。猿攀湿立窥新果，蝶抱香眠惜落花。老我粗官何物似，眼前一片碧潭霞。
赠庞少胥李定夫（清·徐世佐）　　七言律诗　押删韵	尽道天涯咫尺间，短衣长剑谢朝班。将军白马秋乘障，柱史青牛夜度关。风起五湖沙似雨，云开万里雪为山。相看把酒莫惆怅，前日生逢定远还。
梦断（清·徐世佐）　　七言绝句　押虞韵	斜月疏棂淡欲无，朔风吹梦入南湖。不知天地缘何事，惯向津门啼夜乌。
