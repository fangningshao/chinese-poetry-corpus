人日宴集莫愁湖即席（清·邓嘉缉）　　七言律诗　押江韵	莫愁湖上逢人日，胜侣招携蹑屐双。举酒心情还属客，登楼风景独当窗。梅花破雪香生树，山色连云绿过江。惭愧群贤远相召，醉扶春影渡渔矼。
忆石公却寄（清·邓嘉缉）　　七言律诗　押支韵	别君何处最相思，多在松阴月上时。对我清辉皎如此，故乡俦侣可曾知。尺书问讯劳相忆，浅盏浇愁醉不辞。还寝剧怜风露冷，愿移残梦落书帷。
临朐喜晤绍由同年（清·邓嘉缉）　　七言律诗　押鱼韵	游历来停黄宪车，入门一笑各轩渠。相逢每惜须眉老，把晤翻嫌音问疏。高士愧悬徐孺榻，经生争识郑公居。厚期无负名山业，共拟元和郡县书。
平原君祠（清·邓嘉缉）　　七言绝句　押支韵	翩翩公子有遗祠，想像风流奠一卮。臣亦毛生思脱颖，不知可有处囊时。
秣陵织业行（清·邓嘉缉）	秣陵无好丝，但夸织工巧。非徒经纬多，亦贵颜色姣。承平之日甲天下，水载以舟陆运马。富商大贾工负贩，仰给至无游手者。兵燹以来未复业，湘乡相公发军帖。招集四方织户来，吱吱轧轧机房开。机房开，丝不贱。火船载丝出洋去，富者乾没贫不便。今年丝价高于珠，我见童子泣路隅。自言家有织机匠，年年衣食才有余。而今十机不织一，身闲那得摇丝车。我为童子三叹息，长官机捐设正急。
