偶成（清·宝廷）　　五言律诗　押麻韵	解忧堪贳酒，况复对黄花。官罢人同惜，家贫我自嗟。夕烽南海火，古戍北庭笳。何日销兵气，吾生幸有涯。
六月二日作（清·宝廷）　　七言律诗　押侵韵	孤愤填胸怒不禁，一阳安得退群阴。有怀报国知何日，无力回天剩此心。草欲当风惭弱质，葵思向日抱愚忱。举头阊阖高千丈，路绝丹梯迥莫寻。
金沙道中（清·宝廷）　　七言律诗　押删韵	驿路回旋弯复弯，崎岖不惮屡登攀。云拖雨气横过岭，风卷滩声倒上山。画意诗情随处见，乡愁旅恨暂时删。千重峻阪前途阻，何日仙霞返故关。
瓜州夜泊（清·宝廷）　　七言律诗　押蒸韵	野旷烟昏月未升，波心夜泊旅愁增。荒洲戍近先闻鼓，远浦舟来但见镫。拍岸风涛流滚滚，隔堤云树望层层。唐家旧镇今何在，翘首江天叹废兴。
九日偕镜寰公玉少甫稚甫大儿二儿饮八里庄酒家醉后登摩诃庵东南石楼题壁（清·宝廷）　　七言绝句　押尤韵	大海西风烽火收，佳辰与客上僧楼。残年屈指犹余几，行乐无时况觅愁。
石门舟中即景（清·宝廷）　　七言绝句　押尤韵	风翻轻浪碧悠悠，两岸桑林送客舟。莫讶此间风景异，水光山色近杭州。
杂诗（清·宝廷）　　押寘韵	无名何必求，有名何必避。有名与无名，皆我身外事。天地生我身，与众原无二。悠悠流俗中，何劳自矜异。今朝有酒钱，正可谋一醉。醉后欲题诗，迷离不成字。
岱顶题壁（清·宝廷）　　押尤韵	独立众山顶，乾坤一望收。九州皆在眠，四岳尽低头。日月窗前涌，云霞槛外浮。何时重策杖，岩壑遍登游。
