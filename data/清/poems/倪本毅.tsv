荔枝船（清·倪本毅）　　七言律诗　押真韵	中冠从今重入闽，连根移入上林春。朱盆到日迎风熟，绿树依栏带露新。自是远臣崇土贡，早知圣世等常珍。差船不用催程紧，五月炎歊满水滨。
诸葛洞（清·倪本毅）	万山如奔马，到此一水束。两岸绝壁相对峙，巨石中涌疑虎伏。雷轰电骇浪花溅，水势争与石势触。石怒水号两不让，阴云惨淡生觳觫。楚南估客不敢上，千帆夜泊沅溪曲。负戴纷纷越山岭，崎岖恍如蚁缘木。瞿塘滟滪古绝险，轩然大波高于屋。龙骧万斛日经过，怪此汹涌断往复。崔巍古庙覆苍苔①，居人争伺溪洞开，呜呼诸葛何时来②。
