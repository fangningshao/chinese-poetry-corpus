轮舶夜行（清·徐士霖）　　五言律诗　押灰韵	鱼鳖惊秋夜，鲸鲵驾海来。山移轮转岸，风涌水成堆。云里疏镫见，江心画角哀。四夷知向化，锁钥故常开。
赠刘问刍观察次鹿道人水竹居消夏韵（清·徐士霖）　　七言律诗　押阳韵	新辟层甍对紫阳，湖光山色极苍凉。好招旧雨联今雨，却把他乡当故乡。小隐漫言天下事，高歌未减少年狂。白云缥缈思千里，偶为陶情一举觞。
题李谷宜观察云门话旧图（清·徐士霖）	家住匡庐西，行迹遍南岳。一别三十年，胜景时追索。苦被薄宦牵，久负归门约。旧雨怅彫零，笑言无由博。卓哉李使君，襟怀殊落落。耻溷武林尘，远驾青齐鹤。一鞭指云门，声闻弦歌作。君昔侍高堂，曾登此间阁。父老与儿童，情话犹如昨。抚景念流光，慷慨图城郭。
