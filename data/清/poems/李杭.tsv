江上晚眺（清·李杭）　　五言律诗　押删韵	暝色野无际，江皋人未还。乱流孤浸日，寒树远沈山。沙晚群鸥静，天空一鸟间。沧浪有渔子，乘兴欲追攀。
石门遇陈颂南丈（清·李杭）　　五言律诗　押微韵	补阙声名久，经年消息稀。遭逢向江路，叹息解朝衣。汲黯能言事，朱云已放归。终怀报国意，回首望端闱。
酬子寿见怀（清·李杭）　　五言律诗　押灰韵	疏拙违时会，沈沦想异才。我方饵芝朮，君尚卧蒿莱。文字江关隐，勋名鬓发催。龙渊勤拂拭，莫但委浮埃。
华阴（清·李杭）　　七言律诗　押侵韵	名山笑人不肯住，斜日荒荒过华阴。正忆往时钓鳌客，蹇驴破帽来行吟。县官麾之拂衣去，酣歌独抱千秋心。予亦飘然发幽意，群山万壑寒云深。
送周荇农北上（清·李杭）　　七言律诗　押寒韵	抵节休歌《行路难》，出门一笑向长安。天回八极风云壮，江走孤篷雨雪寒。韫玉旧曾伤卞璞，断犀今合淬吴干。嘲啾燕雀浑间事，独立苍茫振羽翰。
闻侯官林公入关志喜（清·李杭）　　七言律诗　押元韵	去国三年劳戍役，营田万里画边屯。忽闻优诏来丹极，已报生还入玉门。故郡正思庸魏尚，谪居未忍老虞翻。共知明虑由天断，早献吁谟慰至尊。
月夜望西山和王子寿（清·李杭）	清秋纵远目，微阴暧林郊。晚来气澄霁，始觉天宇高。凉月空际生，闲云亦飘摇。城端见西山，秀色横嶕峣。岩巘尚未蹑，松桂久见招。虽非山中人，心旷理自超。真赏信多佳，物役焉足劳。缅然想俦匹，登临发长谣。
三直行（清·李杭）	秋霜蔽野冥鸿飞，琅玕不实朱凤饥。浮云北来魏阙迥，忧国流涕荒江垂。忆昔中朝树风烈，闽海峥嵘起魁杰。三贤接迹冠惠文，四海直声闻补阙。高要俶傥神骨奇，辞气侃侃无龌咿。抗言剀切论灾异，天子动色为嗟咨。晋江通经意淳厚，击断群蒙勤纳牖。排天一上张纲书，勋戚闻风皆敛手。临桂执节何觥觥，雅歌骏肃韶钧鸣。每当慷慨引大体，能以委曲通精诚。天门荡荡不可测，左龙右虎环紫极。优容屡荷皇天鉴，献纳终惭侍臣职。殿前清要难久居，先后归间谢朝籍。拂衣去矣来何时，瞻望皇居意凄恻。呜呼黯鲍不易得，台端列柏无颜色。八闽之山窈然深，岭南瘴雨横层阴。苍梧日落黯万里，漓江水碧寒沈沈。使人忆此生愁心，海边烟尘暗乡县，黔首流离困徵缮。昨闻河洛又苦旱，况复西陲尚酣战。至尊侧席谁分忧，经济实赖群臣谋。虞翻去国岂终老，机生被放行见收。时危志节徒激厉，叹我欲济无方舟。还朝建策望公等，焉得云卧甘林丘。
