钓台（清·戴敦元）　　五言律诗　押真韵	统易绍先帝，交难留故人。名州亦多事，垂钓竟终身。天象许为客，云台无此臣。逸民存旧传，东汉俗还淳。
江行望会稽诸山（清·戴敦元）　　七言律诗　押微韵	孤帆晴破白云围，遥指南江澹翠微。吴越春秋饶霸迹，会稽山水有清晖。卧薪乌喙旋成业，浮海鸱夷竟不归。文采风流至今在，柯亭兰渚辨依稀。
长路（清·戴敦元）　　七言律诗　押元韵	天光尽处是平原，目断寒榛望欲昏。人语夕阳闻远渡，马鸣春草识遥村。白麟奇木终童对，鵩鸟湘江贾傅魂。长路关心自消遣，独怜幽意向谁论。
扁舟（清·戴敦元）　　七言律诗　押庚韵	扁舟千里病中行，沤影尘光幻结成。脉望窥星真异事，即且甘带亦多情。眼前梦任他年醒，身后名从此日争。且索詅痴符一卷，不教人笑橐装轻。
分水庙（清·戴敦元）　　七言律诗　押尤韵	云散星驰不尽流，殢人江海思悠悠。出山岂特分清浊，歧路无端感去留。咫尺便成千里别，萦回难挽百年愁。最怜萍叶随波去，夜夜寒情上客舟。
感怀和云帆（清·戴敦元）　　七言律诗　押寒韵	尚嫌尸素腐儒餐，痛饮悲歌总鲜欢。懒拙岂便从后进，疏狂终碍作高官。抗心竹帛招沈魄，放眼烟霄送逸翰。各有千秋须努力，莫将驹隙等闲看。
拟古（清·戴敦元）　　押遇韵	少小慕远游，偶与神仙遇。蓬莱水清浅，无梁径飞渡。暧暧云际居，楼阁森无数。双成吹瑶笙，餐我五色露。导我谒群真，玉京容小住。上拍洪厓肩，下蹑王乔屦。顾盼意自豪，鍊景期久驻。慧业岂后人，仙骨惜未具。海风浮空来，三山忽迷误。一落万丈强，咫尺尘沙路。天上与人间，宿梦蘧然寤。灵药终何存，忽忽岁云暮。独坐有所思，抑郁将谁诉。回头谢世人，那得知其故。
太白楼（清·戴敦元）	贾生夭折平子愁，云龙上下安可求。《离骚》一卷付流水，眼底突兀维高楼。楼头黄鹤飞不去，云是太白曾游处。万岁千秋身后名，朱甍碧瓦城边路。玉京群帝朝玄都，呼吸沆瀣餐醍醐。鸾皇不屑受控驭，一笑撒手浮江湖。开宝中年富文藻，奇才肯放东山老。凌云一赋沈香亭，太息知卿恨不早。长安市上无地眠，华阴道中催吟鞭。快携谢眺惊人句，茫茫四顾投云天。九关虎豹耽耽视，不见灵妃启玉齿。常教纪瘦怨黄泉，无复汪伦照潭水。解衣归卧徂徕阴，竹溪日暮寒烟沈。掉头有约迟巢父，拘膝无聊弄伯禽。贺监平生最萧瑟，白首金闺情乍昵。鉴湖一曲沙棠舟，越女三年留不得。风尘满目忽相逢，别有伤心感慨同。十千沽取兰陵酒，黄垆小饮愁匆匆。兴酣拔剑忘今古，沧洲五岳低樽俎。粟飞鬼哭啼夜乌，石破天惊散秋雨。浮云苍狗叹纷更，河北无端鼓角鸣。蜀道古曾哀望帝，夜郎天遣戍长庚。文章浩气西风劲，壮士悲歌掩明镜。知己何似汾阳王，故人赖有当涂令。落尽杨花放白鹇，扁舟姑孰又生还。青山枯骨犹余恋，金粟前身若等闲。蓬莱三度成清浅，法轮留待莲花转。此楼不共劫灰寒，一任云烟自舒卷。当时谁识谪仙人，遗迹空扬陌上尘。间杀看花憔悴客，十年人海尚迷津。
