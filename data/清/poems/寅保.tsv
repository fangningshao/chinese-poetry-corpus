半截塔（清·寅保）　　五言律诗　押虞韵	回冈丛棘里，指点旧浮图。初地昔巍焕，荒基今有无。危巢时噪雀，深穴定藏狐。周匝余何物，𧐖{虫拳}树几株。
立春日作（清·寅保）　　七言律诗　押寒韵	袅袅青幡拂画栏，条风有信散严寒。年华不合簪新胜，面目惟须整旧冠。凤阁记曾书帖子，虎林谁为荐辛盘。阳回两浙东西岸，满眼恩波海样宽。
盘山漫兴（清·寅保）　　七言绝句　押冬韵	盘中到处六朝松，夭矫离奇翠盖浓。只恐夜阑风雨疾，破空飞处尽成龙。
渡扬子江（清·寅保）　　七言绝句　押灰韵	望中浮玉势崔嵬，得对名山第七回。风伯多情解相送，峭帆一瞥剪江来。
