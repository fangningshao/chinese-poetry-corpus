秋日同许青屿侍郎过尧峰（清·吴历）　　五言律诗　押侵韵	尧峰钟磬里，一径入云林。黄叶诗人兴，空山老衲心。茶桑秋坞静，鸳鹭水天阴。谢屐都忘险，烟霞此地深。
吊孙太初处士墓（清·吴历）　　七言律诗　押庚韵	行到归云高隐地，孤猿野鹤尚哀鸣。晴溪绿满侵难尽，秋叶红稀踏未平。垄上只今惟虎迹，堂前何处有瓢声。持竿白首烟波里，寂寞无人问姓名。
题画（清·吴历）　　七言绝句	陌头柳色暗毵毵，欲写离情忍泪缄。春雁可怜齐向北，那堪游子在江南。
题黄子久虞山小筑（清·吴历）　　七言绝句　押删韵	痴黄小筑傍溪湾，松径萧萧木叶斑。秋静绝无游屐到，一峰苍翠板桥间。
青山读骚图（清·吴历）　　七言绝句　押豪韵	夜雨新凉水半篙，小船安稳载松醪。高人与世无还往，醉向青山读楚骚。
