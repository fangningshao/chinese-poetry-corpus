武九罢博山却寄（清·张远览）　　五言律诗　押佳韵	藉甚博山令，音书远易乖。闻君挂吏议，长揖归茅斋。岁有耕何获，官清罢亦佳。余思投刺去，指日渡清淮。
登令武山绝顶望嵩岳（清·张远览）　　五言律诗	荦确通微径，高崖势欲骞。晴云开二室，秋色满中原。烟暝千林接，风回万壑奔。便思骑鸾鹤，西去看昆仑。
白龙崖（清·张远览）　　押侵韵	舟过白龙崖，石笋插千寻。石气郁为龙，高卧无古今。如何不作雨，长恋青山岑。高望不可即，迟尔金玉音。
咏怀（清·张远览）　　押遇韵	抱影成独吟，白日忽已暮。归鸟羽翘翘，三匝绕庭树。自别同心人，十载艰良晤。岂无新相知，怀此平生故。相去日已遥，芳辰谁与度。处子冰雪姿，望望有余慕。君子执高节，厌浥夜多露。
