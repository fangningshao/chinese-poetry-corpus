一枝山房见新月（清·谢道承）　　五言律诗　押尤韵	墙角光仍隐，檐牙淡欲流。葛衣凉似水，板屋静于秋。山鬼吊灯暝，林鸦绕树幽。关河同一照，惆怅此淹留。
送友南归口占（清·谢道承）　　五言绝句　押寒韵	亲老偏为客，家贫却在官。百端俄顷集，岂独别离难。
释褐谒文庙（清·谢道承）　　七言绝句　押庚韵	六经原不为科名，爵判天人在此行。今日瓣香分献后，驱车归去自分明。
秋宵不寐重读莘田题砚诸制怆然有怀（清·谢道承）　　七言绝句　押东韵	遍踏蛮溪琬琰空，诗人笔墨尚熊熊。文昌乐府三千首，谁为修书李浙东。
冬笋（清·谢道承）	苍岩郁寒姿，先雷蓄孤劲。砯崖冻壑中，气盛萌欲迸。譬诸君子心，虚直含至性。胚胎何坚贞，节目自苞孕。长镵雪外携，斸取雪没胫。清幽兰比德，洁白玉同莹。品格远膏腴，烹饪戒饾钉。莫嫌滋味薄，能使襟怀净。试看山林人，萧然祛俗病。
承晨昏省侍太夫人，必诘问史事，或对稍延，诃责随之，今不复闻矣（清·谢道承）	儿来前，自尧经今凡几年。儿强记，自尧经今凡几帝。儿时应对稍逡巡，母颜变色旋恚嗔：陈箧孙志学人责，稽古胡不如妇人？吁嗟乎！母言在耳，儿颜犹泚。安得我母常嗔儿常泚，于今劝学无闻矣。
归山后家园萧飒甘旨缺供，太夫人见怜每食减啬，乙卯十月为二子璈璥析箸，怆然几筵永志馀痛（清·谢道承）	切肉作羹，母呼进菜。侍侧劝餐，母匕不再。獭能报本乌返哺，夕膳晨羞阙供具。母曰汝贫，毋以我故。加豆盈觞，匪行我素。俄焉空庭感风树，为丰为啬总不御。吁嗟乎！儿无母哺哺于儿，抚兹怀棬双泪垂。
