登中立阁看菜花（清·邱璋）	寒不可襦饥不粟，多事雨珠更雨玉。天公欲救万户贫，遍地黄金散千斛。去年亢旱田禾焦，阿香焚车炎帝酷。女娲鍊石漏暗补，元冥醉眠头紧缩。倾盆势猛银竹下，土膏近喜春花熟。村南老翁拍手笑，转凶为丰此其卜。先生不知农与圃，但博奇观享清福。坳堂杯水眼界窄，飞楼百尺烟中矗。东风扶我云梯层，远光浑碧迩延绿。水天一气分上下，中央正色相连属。天然绚烂寓平澹，万千红紫那敢角。晴窗四拓百里内，点染丹青看横幅。恍疑身入邓尉山，漫天香雪堆林麓。不然云海浩浩乎无垠，天都峰顶开双目。
树根笔架歌（清·邱璋）	修篁老去孤桐死，良材无用皆如此。知音不遇蔡中郎，举世尽庸夫俗子。有木有木南山南，苍皮溜雨黛色参。一朝虫鸟肆穿剥，枯枝倒地如眠蚕。苔埋囷压荒江畔，夜夜荧光烛天半。山精有知木魅灵，孤根肯作劳薪爨。三拜先生性好奇，琢成笔架形支离。但恐骚人有笔不得阁，人间传看松化鳞。之而人言奇物须珍惜，饰以珊瑚装琥珀。不然长伴一寒毡，平仲何劳贤越石。我笑人言儿童邻，得一知己山林廊庙原无分。譬牛必衣之文绣，何如长林丰草全其真。
