吴氏家藏十三银凿落歌为蔚洲赋（清·汪士慎）	东城雅会延陵家，丹黄绕座开秋花。宾朋半是南帆客，筼筜影里浮流霞。酒酣主人兴复作，呼取盘盂重劝酌。明镫闪闪古匣开，著手光流银凿落。银凿落，十有三。记得先世觞宾客，一觞一咏恣欢谈。到今岁月留传久，世世珍藏胜琼玖。玉壶酒满泻红云，香沃芙蓉光在手。或为彝鼎形，或作云雷象，玲珑花卉各逞妍，玉斝素磁同雅赏。一饮再饮客颜丹，长歌短歌如狂澜。玉山欲倒金樽翻，花阴月色移栏干。
