示舍弟（清·董沛）　　七言律诗　押庚韵	寒雨潇潇对短檠，高楼永夜读书声。一门与尔兼师友，四海何人更弟兄。谁信牛车传异事，几闻马磨托营生。德星堂外花无恙，愿祝春风护紫荆。
施均父孝廉从军河陇追赠以诗（清·董沛）　　七言律诗　押庚韵	高秋匹马赋西征，万里关河壮此行。长揖军门称上客，乱题诗壁有边声。料量星海番戎界，变置天山郡县城。期尔凌烟书姓氏，他年谁识鲁诸生。
