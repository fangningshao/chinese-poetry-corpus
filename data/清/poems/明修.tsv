合江（清·明修）　　五言律诗　押先韵	合江山色好，耐可雨连绵。欲觅峨嵋路，须凭般若船。云峰呈晓景，仙树带秋烟。咫尺翘瞻处，将登第一天。
送亲礼师登戒（清·明修）　　七言律诗　押真韵	幻途无处不朝真，从此休言涉世尘。陟屺正堪慈月好，登堂又喜觉华新。三迁教子缘方得，六十耆英道正亲。此去报恩兼利众，坦然显现法王身。
示众（清·明修）　　七言律诗　押东韵	妄谈般若妄谈宗，误引群聋学我聋。夙契心源形实相，事随世理显虚空。人因有执机皆塞，物为无情道尽通。可是个中真的处，太阳西去水流东。
泊舟（清·明修）　　七言绝句　押先韵	渔火村镫两黯然，暮云空隙见长天。波平江面光微动，瑞霭轻摇不是烟。
