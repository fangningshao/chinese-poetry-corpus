林园遣兴（清·项傅梅）　　七言律诗　押寒韵	选幽夙志在冈峦，日涉园林怀抱欢。种树辄思成实好，爱花不惜折枝看。雏莺学语当风怯，稚燕能飞冒雨难。最恨青春如少壮，一生容易岁将残。
水仙庵咏落叶（清·项傅梅）　　七言律诗　押东韵	霜气连天午夜风，仙庵落叶任西东。人悲绮树余残绿，雁啄林花剩碎红。一带夕阳鸦背外，半床清梦雨声中。如今莫说飘零事，顾我生涯如转蓬。
北湖（清·项傅梅）　　七言绝句　押麻韵	不成聚落两三家，近郭烟波石径斜。落日湖心风渐定，蜻蛉飞上水荭花。
