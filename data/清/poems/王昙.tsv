焦山夜泊（清·王昙）　　七言律诗　押萧韵	华严灵馆压嶕峣，一片风烟接寂寥。大地星河围永夜，中江镫火见南朝。鱼龙古寺三秋水，神鬼虚堂八月潮。独上数层扪北极，满天风露下银霄。
孙古云袭伯辞爵南归相见于西湖文靖祠堂（清·王昙）　　七言律诗　押支韵	正好明光执戟时，钟繇膝疾易调治。元成让爵何其早，孙绰还山不觉迟。处士梅花半湖水，相公香火一楼诗。归来不践明湖约，焉得骑驴载酒期。
寄归佩珊夫人（清·王昙）　　七言律诗　押鱼韵	海虞山下女相如，同擅清华赋子虚。红粉关图前进士，簪花元白两尚书。内家旗鼓龙门似，逸少须眉弟子居。难怪钟嵘诗品少，一朝能得几班徐。
留侯祠（清·王昙）	子胥鞭楚楚不绝，留侯入秦秦即灭。英雄为报一家仇，何苦漂流万人血。胥不得佐太子建，良不得佐韩王成。不为赤松走，几为猛犬烹。功人功狗两无益，徒受亭公谩骂名。张良不食谷，李泌不娶妻。早欲祠黄石，何如老白衣。君不见五湖范蠡载西施，一舸鸱夷去已迟。鲁连不忍秦皇帝，密铸亡秦一柄捶。
登翠微亭（清·王昙）	江中日落衣带围，西风吹人人不归。水禽膊膊水中落，有翅不得空中飞。拍手呼山山欲笑，老马衔枯向空叫。君不见，晨风儿，布谷飞来化为鹞。朝游武昌云，暮踏海西石。满山红树一江风，万里长空遮不得。
