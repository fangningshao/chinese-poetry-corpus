春日望海（清·柯辂）　　五言律诗　押灰韵	碧海浑无际，和风镜面开。春潮孤岛没，暮雨细帆来。鹿耳双缨出，鲲身七线回。旷观天地阔，且覆掌中杯①。
偶成（清·柯辂）　　五言律诗　押东韵	牢落多忧患，须眉一老翁。广文居五席，十载等旋蓬。海色残霞外，人烟落照中。宜春新换帖，岁序又匆匆①。
春日南院（清·柯辂）　　五言律诗　押庚韵	久雨喜初晴，风光曲院清。燕飞斜带语，花落细无声。性僻耽幽静，年衰倦送迎。萍踪聊此寄，浪迹一身轻①。
中春雨后元棫岗学博共游鸿指园（清·柯辂）　　五言律诗　押侵韵	别墅蓬瀛胜，招携试一临。径幽迷屐齿，花艳覆春阴。树石藤萝古，楼台烟雨深。到来真浩旷，吾亦爱山林①。
台郡城楼晓望（清·柯辂）　　七言律诗　押元韵	郡郭苍茫百物蕃，南临渤澥北乡村。烟涵海色藏鲲屿，潮捲涛声入鹿门。岛上红毛馀战垒，津头赤马拥云屯。百年兵革销沈久，丽醮空闻画角喧①。
玉峰书院借庐（清·柯辂）　　七言律诗　押鱼韵	花木萧疏草不除，广文官冷乐何如。家无醅酒贪留客，橐有俸钱常买书。半日吟诗登小阁，几人问字到吾庐。本来面目依然在，且拟携经带月锄①。
秋日游白云寺（清·柯辂）　　七言律诗　押灰韵	檀旃远出白云隈，邀友秋游策蹇来。竹径梵音传爽籁，石坛屐齿印苍苔。一帘花雨禅心静，半榻茶烟鹤梦回。瑟瑟疏林红叶下，暮鸦解客漫相催①。
春日过栗子岭（清·柯辂）　　七言律诗　押侵韵	逶迤一径入云深，夹道松杉十里阴。天半钟声闻鹿苑，雨馀空翠滴烟林。春泉石畔分新脉，时鸟山中变好音。直欲振衣千仞上，仙灵笑我腐儒襟①。
