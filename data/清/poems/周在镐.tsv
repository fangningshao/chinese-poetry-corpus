题谢孝子（霖）侍疾图（清·周在镐）　　五言律诗　押元韵	当年谢孝子，追述自玄孙。至行堪坊表，披图见泪痕。树萱勤护惜，尝药几寒温。若得王祥配，乌衣古弟昆。
六十自遣六首（清·周在镐）　　七言律诗　押真韵	虚度光阴六十春，无端暮景倏催人。不堪白发飘萧态，依旧青衫落拓身。漫赋招魂悲卫玠①，恒思好客学陈遵。撇开烦恼惟寻乐，甘作人间一散民。
寿张少泉师七十（六首录五）（清·周在镐）　　七言律诗　押先韵	龙砂遗老望如仙，林下优游二十年。古佛从来居福地，贞松不碍历霜天。名山事业承先绪，广厦经营庇后贤。吾爱吾庐饶乐趣，新诗四集手亲编。
题赵焕文茂才（彝鼎）殉节纪四首（清·周在镐）　　七言绝句　押真韵	十战秋风落拓身，青杉襟上泪痕新。到今报国摅忠愤，还是当年下第人。
题谢节母篝灯刻子图（清·周在镐）　　押有韵	谢子我契友，耿介世罕偶。视我一副图，珠玉满卷首。图以课子名，嘱我题其后。披图玩再三，知君有贤母。君本是少孤，庭训未亲受。母曰父有言，书香宜世守。我自丧汝父，纺织不离手。汝乃是男儿，父薪当荷负。日从名师游，学饱窥二酉。夜为日之馀，董言还记否。寸阴如拱璧，虚掷谁之咎。继晷膏可焚，青灯味耐久。机声和书声，轧轧寒侵肘。冷露滴茅茨，清风款户牖。残月落三更，光芒寒星斗。谢子当斯时，图书拥左右。母顾为欢颜，我儿孝足取。自古贤母氏，竞推欧与柳。画荻继丸熊，名并垂不朽。
