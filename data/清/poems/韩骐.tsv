五人墓（清·韩骐）　　七言律诗　押阳韵	英风飒飒绕回塘，旧冢累累侠骨香。一击自同椎博浪，百身何异痛三良。头颅敢为忠臣惜，贩负能增党籍光。变例春秋墓前碣，先人特笔凛严霜。
题赵承旨画兰（清·韩骐）　　七言绝句　押东韵	花花叶叶带春风，自出王孙挥洒工。犹有遗民作《心史》，也将馀墨写幽丛。
赵忠毅公铁如意歌（清·韩骐）	妖蟆障日天地闭，代州戍卒性姜桂。手中刚铁尺二长，得共朱云剑争利。额图星斗背弓弯，罗纹细蹙银花斑。铭词奇倔篆文古，仿佛铸鼎昭神奸。百馀年来亲手泽，古今义愤通呼吸。想当边城起舞时，魑魅潜形鬼神泣。千秋正气座右存，物因人重珍瑶琨。指挥欲落崔魏胆，把玩许招杨左魂。呜呼明社久已屋，一器森芒夺人目。风前还吊宋遗民，击将如意西台哭。
