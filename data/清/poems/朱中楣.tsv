上巳同外携儿子振裕登滕王阁（清·朱中楣）　　五言律诗　押先韵	水落沙犹曲，风恬浪不漩。繁樯依断渚，孤鹜没遥天。醉柳开新火，啼鹃破晓烟。登高欣有赋，索价问榆钱。
旅兴（清·朱中楣）　　五言律诗　押先韵	身世苍茫里，烽烟已数千。旅愁春候觉，归梦草堂前。花径迷蝴蝶，家山映杜鹃。枝头闻鸟语，犹自说燕然。
雨馀登避暑台（清·朱中楣）　　七言律诗　押寒韵	晚妆才罢试齐纨，夏木阴阴落照残。欲向层台窥远堞，偶飞疏雨染重峦。湿云缓度莺声老，凉月还生燕语欢。共挹荷香思茗饮，轻风有意送梅酸。
客秋偶憩西子湖皆令携幼女过访发方覆额遂能诵诗写法帖楚楚可人今依然梦想间并裁小诗似之（清·朱中楣）　　七言律诗　押阳韵	瑟瑟轻罗澹澹妆，柳梢莺语乍调簧。乌云应拂春山小，红蕊初含夜雨香。鸳水毓灵多鲍谢，蝇头妙楷逼钟王。梦回犹记殷勤别，几欲笺诗燕子忙。
谷雨前一日小室閒吟（清·朱中楣）　　七言律诗　押麻韵	小苑焚香逗绿纱，摊书随意注南华。春衫未剪寒仍怯，午梦初回日又斜。湖外祇堪眠弱柳，雨前谁复饷新茶。中怀脉脉閒无那，看取游丝缀落花。
春日感怀（清·朱中楣）　　七言律诗　押阳韵	青春作伴已还乡，赢得新诗富草堂。苏圃漫添湖水绿，柴桑难问径花黄。荒城处处伤离黍，旧燕飞飞觅画梁。家国可堪寥落甚，怡情何地足沧浪。
舟行晚眺（清·朱中楣）　　七言律诗　押东韵	远望清流曲曲通，孤帆幸逐芰荷风。黑云片片归前浦，紫燕纷纷掠短篷。岸柳乍摇新水绿，山花遥带夕阳红。频闻箫鼓知村近，雨过潮平月正中。
岁杪答梅君维扬（清·朱中楣）　　七言律诗　押支韵	久阅关乡未忍离，霏霏应值到家时。梅开芳信书凭早，梦绕江干月上迟。彭泽喜裁归去赋，芜城愁和寄来诗。新篘正熟思君赏，独坐深宵且课儿。
晚秋怀里（清·朱中楣）　　五言绝句　押微韵	落叶惊残梦，秋归人未归。水明天一色，鸦带晚霜飞。
春晚（清·朱中楣）　　七言绝句　押支韵	瑟瑟湘帘袅袅垂，娇莺初啭最高枝。枕棱画得金钗响，为记深宵梦里诗。
赠涂年侄女南归（清·朱中楣）　　七言绝句　押删韵	每话家园泪雨潸，蓟门秋老雁初还。惊魂自逐潇湘水，忍见湓城山外山。
舟泊鸠兹（清·朱中楣）　　七言绝句　押阳韵	水阔春回接楚湘，学啼娇鸟未调簧。起来卷幔窥红色，一抹青山带夕阳。
闻子规（清·朱中楣）　　七言绝句　押微韵	忽听啼鹃柳外飞，声声相唤不如归。人归何似春归易，芳草萋萋送落晖。
宗伯年嫂招集沧浪亭观女郎演秣陵春（清·朱中楣）　　七言绝句　押元韵	越调吴歈可并论，梅村翻入莫愁村。兴亡瞬息成今古，谁吊荒陵过白门。
和外五日自潞河归津门（清·朱中楣）　　七言排律	地接蓬瀛任所探，扁舟何日泛元潭。椿萱岁越今逾九，兄弟时怜但有三。采药盈筐怀益母，书符结缕佩宜男。移樽共向花前醉，擘藕还因雨后甘。几度幽香深院袅，半湾斜月远林含。层云掩映迷芳树，落照依微度翠岚。鹤草不须烦媚蝶，鸾笙每欲动归骖。千头种橘宁无念，万里浮家未可堪。却羡数雏还茹哺，偶来双鹆助清谈。轻风淡宕消残暑，閒署萧条忆寸柑。戏和新诗君勿笑，为联险韵我何憨。鸳鸯并浴翻荷盖，鹦鹉频餐啄玉函。茗战晚烟炊细沸，蚊征宵鼓劫雄酣。寒冰滴沥声催句，暝鸟回翔语觉喃。刻艾悬庭惊燕户，伊蒲绣佛对禅龛。盐梅空负调羹美，蒲酒聊斟供馈惭。飘泊漫欣曾解带，逍遥惟喜早抽簪。忽雷才拨乡思集，方响慵敲旅梦耽。偕隐宜从翰墨圃，同游直到买山庵。稚儿听说家园好，解望关河问指南。
舟次清源和梅公韵（清·朱中楣）　　七言排律　押元韵	南归欲觅旧柴门，何意弹冠赴特恩。三径未成重理楫，千山遥忆隔啼猿。香侵蓼国飘红粉，露滴荷房泻绿尊。远岸菁葱连雨足，閒鸥飞泛点秋痕。朝廷有道思良弼，彤管承家愧昔媛。新月含辉云外吐，斜峰倒影浪中翻。偶来坠叶惊诗思，厌听严更搅梦烦。晚泊村宵难喔喔，平原戌猎鹿奔奔。天涯篷转随征雁，泽畔桑深卧野豚。银汉乍回青鹊羽，金风渐返木樨魂。知君自为苍生出，从古惟闻绮皓存。把酒漫同儿女醉，频年忧患不须论。
秋雨吟（清·朱中楣）	漫斗摴蒱金钏冷，暝烟犹缀秋千绠。一声新雁动离思，叫彻云根透纤影。翠钿寒生秋已仲，檐敲碎玉惊残梦。急雨初收问落花，清商暗度栖梧凤。素娥青女意飏飏，何事深闺恨夜长。燕去燕还还复去，閒鸥依旧点横塘。
拟古游仙诗（清·朱中楣）	洪井尚留丹，餐霞堪绮席。盈盈若轻举，揽之不可得。宛拟至琼宫，互立仙班侧。倏起江海游，鲛人捧珠出。烁烂起层霄，煇煌炯遥壁。或理凤凰琴，或窥麟虎迹。或诵步虚吟，或促清谈膝。杳霭度韶音，旖旎停云泽。恍惚在天涯，徘徊閒咫尺。忽睹避秦人，忽睹偷桃客。劈藕大如船，分脯还煮石。控鹤欲凌空，悬厓深莫测。窈窕复冥冥，苍苍何郁郁。团露染新红，方壶漂绀碧。月脑晦还圆，星眸炫犹逸。珍重广成言，飞凫酣数息。胜境可能寻，山河咸历历。六著恍然明，乾坤任所适。
春日熊雪堂少宰以和黄山谷梅花韵见投同梅君作（清·朱中楣）　　押药韵	几年偕隐同归洛，纷纷世态春冰薄。今古长安似弈棋，惟有投閒是先著。每思登眺帝子楼，风雨靡靡滞城郭。荒园颓倚杏花村，社鼓频传慰恬漠。时吟佳句响琳琅，满纸烟霞真骇愕。续貂髡颖韵难成，欲附青云为寄托。绿波隐隐泛兰舟，红蓼森森羡华萼。隋堤旧院冷秋千，谯国新旗缀珠珞。海棠无力怯春寒，梦破春愁愁满橐。融和天气正芳菲，芸窗课子差足乐。无燕翻飞堕碧空，流莺宛转惊铃索。屈指韶光又一年，閒看花开渐花落。不关春色苦相催，但恨封姨还肆虐。澹宕轻阴润杂弦，良宵煮茗奴称酪。却为听诗减夜眠，举案呼尊共微酌。寄语猿鹤莫漫猜，而今始践山林约。
如梦令 垂丝海棠，和湘萍夫人（清·朱中楣）	露浥海棠丝重。云破晓钟初动。无力尚微酣，遥映一帘红弄。如梦。如梦。醒后心儿独捧。
