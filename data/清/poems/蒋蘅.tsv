哭王或庵先生（清·蒋蘅）　　五言律诗　押先韵	执手与翁诀，翁心真浩然。不挥妻子泪，独念父兄阡。淮水寒双桨，横山蔽一椽。往来皆旅榇，何处是重泉。
过岭（清·蒋蘅）　　七言律诗　押冬韵	青天乱插翠芙蓉，才转篮舆面面峰。下界苍茫浑隔世，上方杳霭但闻钟。高悬玉乳三千丈，横架明霞一万重。作赋当年曾有客，祇留残墨半尘封。
过陕州（清·蒋蘅）　　七言律诗　押支韵	砥柱遥瞻峰绝奇，抗怀千古更谁知。二公分陕王风远，六国图秦霸业衰。竹影草堂传魏野，墨痕池水爱张芝。劳劳马首空徵逐，日暮停车有所思①。
忆曲阜诸子（清·蒋蘅）　　七言绝句　押青韵	去年沂水今连水，春暮怀人草未青。记得城南修禊日，玉兰花下写《兰亭》。
八月十四夜与刘兰心玩月贞元阁（清·蒋蘅）	胜友争秋爽，明河让月辉。况当凉夜永，复此清兴滋。随事命杯酌，移坐面澄漪。掬手弄珠璧，俯身鉴幽姿。理感意如获，晤深语亦希。竹露兼萤炫，草虫答涧澌。微风林际来，萧萧吹鬓丝。曰归匪兴尽，怯此单罗衣。清光转恋予，欲去尚依依。殷勤苔上石，应惜良会稀。
十五夜寻兰心不遇独往贞元阁踏月而归（清·蒋蘅）	之子期不来，独往践佳兴。招提绝人迹，松关閟幽茜。皎月独弄姿，水木俱清醒。据石憩微躯，危襟竦虚听。满地走虬蛇，松篁摇不定。夜游多晴旷，况乃无人境。咳唾响深谷，虚堂如有应。飕飕山风至，簌簌林箨迸。心魂已凄动，四顾逾悄静。清极不可留，褰裳蹑莎径。不知露气深，星星草头莹。
建溪滩行遇雨（清·蒋蘅）	建溪之水多奔使，建溪之船薄如纸。一丝篾缆挂船头，附石扳崖不容趾。当其船石两相持，篙曲如弓缆如矢。舟子呼号声欲嘶，商人愕顾面余咫。而我冻缩如寒蝇，裹头兀卧篷窗底。忠信涉险讵无凭，雷霆助虐胡为尔。白昼晦冥忽如夜，黄流暴涨浩无涘。前村迢迢不可即，仓卒拿舟入芦苇。黑云随风掠船过，疑有神怪相驱使。霹雳乱绕山前后，电光只在船首尾。谁言建溪水清浅，安知不有蛟龙起。雨霁心神稍收摄，船行险阻殊未已。坐思垂堂古有戒，其奈劳生无定止。平生不出里闬门，羡尔千金田舍子。
