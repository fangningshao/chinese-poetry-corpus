河口雨泊寄弟 其一（清·高心夔）　　五言律诗　押先韵	雨气合天地，江村何处边。孤樯心共拄，五柳路如悬。糠覈终相倚，风波历自怜。平生望云泪，为尔续长川。
登吴城望湖亭（清·高心夔）　　七言律诗　押青韵	晓涨浮空左蠡青，号风四荡旅魂醒。中流石尽沈精卫，狂渚林隤断脊令。盛宪忧伤年易蹙，韩娥漂泊曲难听。面尘臆血谁湔拭，心堕苍茫况此亭。
汉家（清·高心夔）　　七言律诗　押萧韵	汉家新乐舞云翘，酒醒丁沽万里潮。尺二嫚书鸣狗彘，五千栖甲卷蝉貂。当关已哭归元将，抗疏犹争辨色朝。几宿贤良门下直，落槐如雨送吟飙。
城西（清·高心夔）　　七言律诗　押阳韵	连云列戟羽林郎，苑树依然夕照苍。一狩北园盛车马，再寻东阁杳冠裳。滫兰苦污生前佩，炷麝能升死后香。赫赫爰书铸惇史，天门折翼梦荒唐。
哭刘泖生（清·高心夔）　　七言律诗　押阳韵	滞调闲官称墨狂，衰年一命走循墙。忽增逐臭喧濒海，何待焚香诉上苍。疑狱廉囚凭急救，免官徒跣得徐商。曾无戕贼为仁义，竟尔屠身厌不祥。
蚤行（清·高心夔）　　五言排律　押麻韵	春塘敛曙霞，风岸散林鸦。细浪舒苔发，轻冰蹙蒋芽。泉生樵磴没，路转钓矼斜。战垒依前陇，炊烟拥几家。青畴緟绣罽，白骨荐蓬麻。断续荒村犬，声声送客车。
东湖月伤亡友范七（清·高心夔）	曲埼萦渌波，荇丝缀云素。娟娟云际月，浅映湖上树。城西戍火微，面水一萤度。峭风吹萝带，飞翻桂华露。香定四无声，碧影溃烟去。欲寻徐孺亭，凄断回桡处。
望鹅湖山（清·高心夔）　　押侵韵	弭节信阳渚，回望鹅湖岑。连延暮霭色，合沓重岩阴。藐生缀贤绪，孤策憬幽寻。静悦数峰秀，窈与环溪深。古鳞聚寒藻，新簜引幺禽。坐久啸而作，石泉铿壁琴。忧气暂我平，情高绵道心。履綦付藓氎，危标间天浔。翘圣无仿佛，驶见流光沈。匡山杳白鹿，贲兹空谷音。
登吴山（清·高心夔）　　押阳韵	孤云触壁垒，翩来堕东荒。沧海试临眺，势压万丈强。积水澹悠悠，亹断中无梁。户限割要会，龙蜃渊委藏。日月蹋潮至，涵育青冥光。规险置雄都，江汉久沸汤。所备偶弗缮，千里同一创。禹航郁惊涛，弱宋县帝乡。在昔锋镝窟，寒墟散牛羊。湖风恋箫管，觥船乐未央。君知杞客忧，几倍钱江长。清浅衣带渡，浙西近剥床。吴越相吞灭，况邻貙与狼。深人计堂奥，远能制河湟。安得恭俭臣，内息百祸殃。
谷帘泉（清·高心夔）　　押漾韵	丽楼匿神峰，古黛缦天障。霅然开阳隩，水步盘鹘上。锢阴芦灰始，囊土遗巨防。纤葛寒濛青，雪沫四飞飏。盈孚万窦迸，渫利两渠壮。交陕䡨奔霆，百控争一放。去波赴虚无，来湍激凄亮。落落钧璈鸣，竹肉敛余唱。不揽县灇势，宁规灌输量。重湫证宏秘，东驾期雁荡。
黄厓（清·高心夔）　　押陌韵	谲龙息形生，夭矫萦水脉。一壑滂千曲，浅之万余尺。{艹/缥}辚十道车，声此怒淙赫。荛童指岩背，旷有丹师宅。梁起绳度空，心堕风掤石。凝苔荐轻履，引藤眩飘帻。险过寒光平，屋树通皓白。戮立坐无阶，垂足当户席。鲛绡摄潭底，綷縩曳天脊。仰头逝仙群，铃佩吟雾帟。朗悟源上源，鸳浆梦今夕。
将之建昌县（清·高心夔）	养疴白云下，安卧足几时。谷口青扈语，蹶予赴佳期。农父惜春半，晨出耧东菑。荡子步广陌，居人掩空闺。冥心学流水，屈折沟与溪。郑缓有墨弟，于陵有织妻。饥寒不相守，黾勉意何为。
𪘏𪘏游宦子示仲弟（清·高心夔）	𪘏𪘏游宦子，舟流宁当舣。徒大貌不肖，乃复患乡鄙。四年恼吴侬，七年梦楚水。请急归小休，推枕夕三起。砢峨岛夷舶，招我京江尾。江逆海上潮，御气陵远迩。朝拂蒋山青，午弄九华紫。天门距东西，彭孤来角犄。曛黄石钟色，了了城隅俟。咄嗟过我闾，税我湓口市。乘涨更尽日，望望明伦里。衢人虽云集，与故不相似。家儿候翁伯，愕贻罗阶戺。仲也一握笑，各各迎送喜。语仲毋强喜，骨悲酸在髓。阿谁奉觐省，左右何依倚。咳提此帏闼，洽醉彼筵几。惕息希声闻，哀哉忍竱视。狼狈孤露儿，弟乙兄四癸。废教怀宴安，季也言疢美。祸福同域居，人人瞰高氏。可奈面夸谩，品秩羔雁雉。仲秋蠲初吉，寝成饬五祀。六亲旅庭来，献祝再拜跪。馈馔中丰俭，山肤间水臎。主人迫无酬，热炰罄牢豕。纷纭谢粗定，维日月之朏。远郊展墤坛，泛扫数常弛。曾王宅殊壤，水曲同瀰瀰。薪木岁摧伤，蒙茏曳弱藟。呼号横山路，罪谪身在是。表阙虚篆铭，班卫问羊兕。椎牛校礿祭，亏养其与几。礼经所亟诛，蒲伏首挝箠。誓辞久远心，触处守艰否。裁能腹粳稻，手不萦寸耒。内度攘诟生，盍胡槁项死。死生一懵然，黄垆痛焉已。两凤侧南翔，鹅公郁中峙。来时山威夷，去见山峛崺。山下拜村祠，荒忽象无似。昭穆漫离次，食案驰蛜蜲。拱鼠衷墙屋，旁踞非族鬼。上醊纵百壶，灵其享贰簋。寓木瘣本枝，而敢渎天纪。颁白前相劳，诺诺重唯唯。纾我暍行苦，烹荈连黏酏。愿且餔斯堂，进退喧㰤哆。观者骑邻树，履错当户趾。矶䴵竞召尝，星舂急霜毇。缩朒念施报，丝铢赋筐篚。疏戚谊有偏，述诰私亹亹。元风归田野，亲侧贤远仕。倾颜仰嬉怒，我则附膻蚁。明发趋县门，匆忙戒行李。公期割爱恋，未别潜沾洒。仲能旷我心，要我观彭蠡。江汉东朝宗，石钟正西企。石钟好灵杰，匡岳临叆叆。表里双洪川，波霞会明绮。淮扬下广潟，盥饮无净泚。弗味石底泉，恶知河中泲。匡樵度江岸，饷我黄精饵。谓可仙登天，勿妄忧发齿。我忧世非身，我说子惊诡。少需发刈平，还山友兰茝。
鄱阳翁（清·高心夔）	今我刺舟康郎曲，舟前老翁走且哭。蒙袂赤跣剑小男，问之与我涕相续。饶州城南旧姓子，出入辇人被华服。岂知醉饱有时尽，晚遭乱离日枵腹。往年县官沈与李，仓卒教民执弓槊。长男二十视贼轻，两官俱死死亦足。去年始见防东军，三月筑城废耕牧。军中夜嚣书又哗，往往潜占山村宿。后来将军毕金科，能奔虏卒如豕鹿。饶人亡归再团练，中男白晰时十六。将军马号连钱总，授儿揃剔刍苜蓿。此马迎陈健如虎，将军雷吼马电逐。昨怒追风景德镇，但膊千人去不复。将军无身有血食，马后吾儿鸟啄肉。命当战死那望生，如此雄师惜摧衄。不然拒璧城东头，棘手谁能拔五岳？蜀黔骑士绝猛激，守戍胡令简书促。郡人已无好肌肤，莫再相惊堕鸡谷。此时老翁仰吞声，舌卷入喉眼血瞠。衣敝踵穿不自救，原客且念怀中婴。呜呼谁知此翁痛，羸老无力操州兵。山云莽莽燐四出，湖上黑波明素旌。大帅一肩系百城，一将柱折东南倾。我入无家出忧国，对翁兀兀伤难平。筐饭劳翁勿涕零，穷途吾属皆偷生。
骠骑行赠王建昌（清·高心夔）	城南苍苍江涌日，烟芜一点飞黄出。西来气与月窟高，欲掩临湘八千匹。昂藏甫络金缦胡，沫赭得非泑泽驹。盘筋当臆走四腕，悬瞳夹镜寒星珠。竽梢磊荦腾青渠，猛士执靶怒有余。塞门横空见猎火，斗起嚼齿思先驱。待御柔心还自惜，看人错莫伤精魄。天下骅骝嘶朔风，万里浮云蔽何益。拔地回山歌对君，歌声詄荡排双戟。
中兴篇（清·高心夔）	冲皇受贺朝明堂，国有元老平南疆。钟山九隧迅雷捷，扫穴万马真龙骧。五年荆襄画地势，一旦扬越通天光。遂连长围举京观，转策飞将穷飘飏。假息周星不更贷，长鲸短狐从灭亡。景风协律开庆典，亚相金印题紫囊。介弟虬服最辉映，次列圭璧铭钟㡛。采薇采薇咏未已，汰遣部曲耕资湘。别留艨艟置十镇，率然首尾江防峻。侍郎威略湖海知，霆军转战兵无顿。七闽督师匡复才，西征夙将宏农俊。寻常蹑履牙帐閒，开府连圻对昌运。肥淮壮士起中原，一旅平吴竹当刃。文致太平武定乱，王民执虏同虎奋。北塘要盟我所衔，八城白帽犹犯顺。𣕕阢应归黄发翁，艰难念自先朝进。文宗诒谋深且奇，默祷申甫当倾危。翰林潘卿谏台赵，荐疏但入皆颔颐。侍臣故有造膝请，首赞大计承畴咨。口衔两江授楚帅，所为社稷他何知。呜呼受遗左军杰，倏忽谋逆丞相斯。君亲无将与众弃，不济则死忠成欺。国家队恶方务尽，功轻罪重谁敢疑？谬哉区区掷腰领，不睹告庙分封时。况论成败虽人力，亦喜神明扶正直。当时曲突岂与宾，此日登坛动高职。垂疡将士勋业雄，尝胆君臣忧辱极。范燮陈诫戎马前，葛亮抗表禽蛮役。吾皇治统茂康宣，紫光剑佩新颜色。台辅宜宏退让风，法官日养恭俭德。凤鸣河清莫虚致，普天率土还耕强。人生有命佐中兴，明哲兼垂后贤则。
客子吟（清·高心夔）	客子对客凄无语，有身还乡状羁旅。颇供赋役颂泰平，却退消摇避宫府。县门填填伐大鼓，扬旗市卒号似怒。不能菁茅荫寒谷，夜常佳眠书拒户，飘飒枯桑湿风雨。
河口雨泊寄弟 其二（清·高心夔）　　押庚韵	马影桥头路，惊傅又乱兵。咙胡群盗语，哽噎万家声。阃帅原持法，乡农屡失耕。那无辽海棹，丘墓不胜情。
