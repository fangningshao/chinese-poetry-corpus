秋杪雨中过凤池园（清·潘遵祁）　　五言律诗　押麻韵	听雨思移竹，看云忆种瓜。短垣新旧叶，荒圃浅深花。地僻方征战，天寒未室家。吴侬嬉岁晚，米价似泥沙。
草堂咏双燕（清·潘遵祁）　　五言律诗　押删韵	感尔衔泥意，柴扉镇不关。无心依广厦，有约到深山。紫塞秋风急，红楼夕照间。新雏慕高举，知否定巢艰。
再游支硎（清·潘遵祁）　　七言律诗　押尤韵	掩扉忽动游山思，要看千岩万壑秋。薄雾野塘移艇去，斜阳萧寺听钟留。白云双屐雨沾袂，黄叶一林风满楼。别有禅扃藏曲坞，半房花竹最清幽。
出郭（清·潘遵祁）　　七言律诗　押先韵	出郭刚乘雨后天，芳林如画草如烟。波痕乍长三篙活，日影微烘一笠圆。世事不来寻老圃，人生只合泛轻船。含情独向春江立，流尽桃花望渺然。
一粟庵水榭与贝闰生话旧即送之常德（清·潘遵祁）	常时颇怪天厄汝，终岁匏瓜伤独处。漂摇家室到今日，却羡君身轻可举。三年不见换须鬓，野鹤闲云渺何许。忽然矫翼落人海，执手亲朋泪如雨。平生知己草间没，旅殡荒凉不能抚。桐桥烟月纵无恙，寂寞江干谁与语。亦知鸿爪偶留印，刺刺沧桑话乡土。须臾惜此眼前景，明日轻帆挂湘楚。
琴川返棹途中（清·潘遵祁）　　押有韵	虞山犹在眼，西风吹鹢首。秋光正澄澹，偷闲未可负。遥村与近墅，画意满林薮。恍如对耕烟，直欲追子久。生长此钓游，烟霞恣所取。始知造化师，不在绳墨守。新霜上高枫，斜日挂疏柳。迤逦转双桡，参差写坡阜。道似目击存，巧藉天工牖。前年咏四图，今日伤吾友。吾画倘可成，赏音问谁某？
