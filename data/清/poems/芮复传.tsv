感怀（清·芮复传）　　七言律诗　押东韵	回翔浙水遍西东，三十年来梦觉中。拄笏看山真落落，抽帆到岸太匆匆。灵龟以甲难辞灼，慧鸟能言枉入笼。纵有才华宜自惜，当春试看擘花风。
朱陵洞（清·芮复传）　　七言绝句　押尤韵	朱陵洞口下飞流，百尺珠帘挂未收。仙女晏归深夜卷，碧萝为带月为钩。
闻雁（清·芮复传）　　七言绝句　押阳韵	平沙浅渚耐寒霜，叫破燕云忆断行。莫怪芦汀眠不稳，衡湘虽好是他乡。
