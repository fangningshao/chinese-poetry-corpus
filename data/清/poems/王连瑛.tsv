吾庄（清·王连瑛）　　五言律诗　押阳韵	沙田宜种柳，深处著吾庄。四望皆春色，中间一草堂。鸣琴翻旧谱，捣药试新方。车马谁相问，柴门日正长。
送高将军南征（清·王连瑛）　　七言律诗　押豪韵	楼船指日下江皋，年少登坛拥节旄。别酒醉看梁苑月，先声秋压广陵涛。阵开鱼丽三山壮，部拥龙骧十队豪。斩尽鲸鲵清海浪，知君自有吕虔刀。
过鄚州故城（清·王连瑛）　　七言律诗　押尤韵	蓟南千里敞平畴，废堞人传古鄚州。形势遥分天北极，波涛尽赴海东流。沙通白蒋连双树，霜满青溪下一鸥。西日渐低风自起，乡心永夜揽貂裘。
