留别武昌潘东柳先生（清·沈清正）　　五言律诗　押鱼韵	旅馆消长夏，论文慰索居。秋风吹大别，落日忆三闾。天远独为客，舟孤惟载书。好尝汉阳酒，不钓武昌鱼。
喜南畇彭夫子札至（清·沈清正）　　五言律诗　押侵韵	捧手知何日，离忧直到今。吴江春水阔，嵩室暮云深。魂梦三千里，乾坤一寸心。空中传尺素，珍重比南金。
同曹晰庭过蔡桐川适园（清·沈清正）　　五言律诗　押麻韵	泛泛渔舟去，桃源路未赊。一双鸥立石，几点水流花。麟脯何须擘，龙团信足夸。漫论沧海事，小憩蔡经家。
登汴城楼（清·沈清正）　　七言律诗　押尤韵	匹马西风立戍楼，繁台艮岳剩荒丘。蝉声咽断千林雨，雁影横来万里秋。故井梧桐寒露落，废宫禾黍暮云愁。古今不尽英雄泪，滚滚黄河天际流。
早行（清·沈清正）　　七言律诗　押齐韵	沈沈箭漏月轮低，向野提鞭一望迷。鞍上续成残店梦，驿边惯听异乡鸡。寒飘露气侵人骨，暗入瓜田碍马蹄。自笑我游方外久，也来路口问东西。
晤华山王踵息于青阳道院即席限韵（清·沈清正）　　七言律诗　押阳韵	当门老树饱秋霜，翠蔼深深带草堂。高卧看花人独健，雄谈扪虱客何狂。百年天地诗千首，万里风烟剑一囊。快矣骚坛逢老将，今朝又露旧锋铓。
伍相国祠（清·沈清正）　　七言律诗　押支韵	春秋吴越不胜悲，最是伤心伍相祠。尝胆忍人窥隙始，捧心尤物欲来时。冤飞腥血鸱夷去，怒激风涛白马驰。抉目悬门何忍看，台前鹿走草离离。
题清风渔隐图为项雪村作（清·沈清正）	清溪一渔人，岂是披裘客。悄然倚孤舟，倒影寒潭碧。终日求鱼鱼不得，笑他用拙钩何直。心已灰，头半白，达观肯被一丝牵，何不将竿尽抛掷。
