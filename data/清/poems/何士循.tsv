江山县（清·何士循）　　五言律诗　押元韵	百二滩行尽，岧峣指县门。溪流牛鼻没，山势虎形蹲。夜赛知年富，冬晴爱日温。孤舟停泊处，红叶自成村。
夜泊桐庐（清·何士循）　　五言律诗　押东韵	八年五过此，身世感飘蓬。短发盈梳白，颓颜借酒红。打窗疑夜雨，移烛避江风。津柝声声急，垂头有睡童。
芙蓉早发至大荆（清·何士循）　　七言律诗　押庚韵	空斋起对佛镫明，辨色东方已启行。半岭松风斤竹涧，一天梅雨大荆城。稍分岩壑供游瞩，犹觉衣冠苦送迎。带得山中云雾去，煮泉且试雁茶清。
上滩（清·何士循）	送人不断青山青，舟行如马江流澄。舵师辨水苦未能，轰然地轴翻雷霆。船尾一呼船首应，一篙齐以一肩撑。乱篙刺水水欲腾，乱石抵篙如相争。一夫跃入推以肱，十夫齐跃声𥔀。或扛以木牵以縆，直似洪钟撞寸莛。气急声嘶力不胜，上滩乃如天难升。四山日落烟冥冥，江风吹过鱼龙腥。有客兀坐如枯僧，为言舵师舟且停。诘朝辨水重扬舲，舵师无语双目瞪，篷底荧荧明寒镫。
壬寅春正四日晋郡小憩道中古庵信笔书此（清·何士循）	平野丽晴晖，春风扇和淑。冈峦界昼明，山树杂红绿。遥闻村鼓喧，近视儿衣簇。新年幸无事，对之悦心目。篮舆此暂停，庵小堪容足。移几置诗编，对佛脱官服。拭面瀹山茶，小坐忘尘俗。
