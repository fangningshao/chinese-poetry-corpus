和四弟寄龙膺韵（清·高玮）　　七言律诗　押歌韵	兴尽其如返棹何，牵衣暂乞罢耕蓑。一瓢春酒孤怀壮，万里青山放眼多。岸帻且吟豪士赋，隔墙初奏雪儿歌。风光如此不成醉，辜负新条挂薜萝。
过村居和五弟韵（清·高玮）　　七言律诗　押齐韵	平桥斜绕小亭西，久不来游路欲迷。泛水落花随石转，冲人燕子到帘低。酒嫌市酿开邻瓮，壁拂尘封觅旧题。暝色催归留不得，莫嗔枝外子规啼。
题瞻明壁（清·高玮）　　七言绝句　押麻韵	曲曲溪流处处花，绿杨影里有人家。谁能载酒听春雨，共踏平桥一道斜。
