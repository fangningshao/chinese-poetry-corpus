咏残牡丹（清·施坤）　　七言律诗	东风吹老碧桃枝，偏尔能开倾国姿。垂首似含亭北恨，折腰如怨马嵬时。残香尚足惊丹卉，剩粉犹堪入品题。寄语东君好珍重，莫教风雨葬西施。
咏古（清·施坤）	仗剑出昭关，投吴秉节钺。一出败荆师，再起复全越。英风震五湖，霸图日突兀。奈何长寇雠，忠言不能入。君王赐属镂，臣罪当诛灭。鸱夷江水寒，天地泣壮烈。转眼问吴宫，繁华久歇绝。青青馆娃柳，泠泠苏台月。长啸海天空，凉飙振林樾。
