思归（清·凌泰封）　　七言律诗　押尤韵	身世真如不系舟，空披大泽一羊裘。可怜耸壑昂霄气，渐作求田问舍谋。赖有酒杯相料理，未应湖水尚句留。杭州初客知何日，记得萧萧万木秋。
夜雨过山阴（清·凌泰封）　　七言绝句　押萧韵	几日春江正上潮，晚峰两岸去迢迢。篷窗睡足三更雨，知过山阴第几桥。
次韵遗山后饮酒（清·凌泰封）	鹪鹩巢一枝，意足不愿余。鸿雁嗷万里，为携俦侣俱。达人旷大道，适情无菀枯。刺口论世事，未若对一壶。提挈既累累，拙宦诚区区。一朝兴尽归，定不谋妻孥。萧然五亩宅，但问有酒无。
