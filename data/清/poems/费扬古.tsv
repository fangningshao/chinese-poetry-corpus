和友人山居（清·费扬古）　　五言律诗　押删韵	晨夕对青山，徘徊水石间。风翻花影乱，谷静鸟声闲。芳草迷人远，孤云带鹤还。何年移住此，欹枕听潺湲。
夏日（清·费扬古）　　七言律诗　押阳韵	荷浦风环十里香，轻罗团扇约微凉。画桥别墅云山外，短笛孤舟返照旁。老树参天阴漠漠，新泉出地响浪浪。幽人自解羲皇趣，林下何妨午梦长。
新秋（清·费扬古）　　七言律诗　押尤韵	西风瑟瑟又惊秋，绿暗园林雨乍收。金井自寒连晚照，玉箫中断起离愁。江清水落芙蓉岸，夜永香沈翡翠楼。勋业未成空揽镜，生憎白发已盈头。
杂诗（清·费扬古）　　押阮韵	晋室尚风流，称最惟嵇阮。性僻德无邻，行孤心乃远。犊车自往还，竹林任偃蹇。仰首望飞鸿，举足登绝巘。放浪天地间，久假而不返。无古亦无今，谁复惊岁晚。
