河上杂言（明末清初·盛符升）　　五言律诗　押尤韵	久矣悲鸿燕，谁堪问麦秋。飘零随远道，涕泪入孤舟。璧马年年事，河淮处处忧。却怜长算少，民命倚阳侯。
同阮亭先生遥和李侍郎读水经注忆洞庭韵（明末清初·盛符升）　　七言律诗　押青韵	闻说巴陵倚洞庭，君山如画见图经。岷峨雪尽寒潭碧，云梦波连湖草青。九派微茫看楚泽，数峰仿佛拥湘灵。知君回首曾游处，远思萧然入杳冥。
中秋岱顶即事（明末清初·盛符升）　　七言律诗　押支韵	身入云端云下垂，风雷南去日西驰。青霓断续斜阳外，碧海澄鲜子夜时。天柱独晴依上界，冰轮乍满半秋期。茫茫俯视皆尘雾，一片空明对玉池。
昌平山行有作（明末清初·盛符升）　　七言律诗　押灰韵	望帝何年泣草莱，漫留抔土锦山隈。恨馀亡国悲英主，礼备兴朝慰夜台。云暗苍梧千古痛，月沈湘浦二妃哀。神归石室传青史，龙驭长依风雨来。
金陵怀古（明末清初·盛符升）　　七言律诗　押先韵	重向南邦忆少年，宫门仿佛戍楼边。长陵松径来樵子，后苑湖阴宿钓船。故国几堪歌《玉树》，行人犹自怨金川。却怜山色依然在，灵谷苍凉倚断烟。
南征（明末清初·盛符升）　　七言律诗　押阳韵	太白秋明井鬼旁，兵占早已在炎荒。养成岁月营三窟，嵎负西南擅一方。莫遣金沙留蜀汉，岂容清浪接湖湘。由来制胜资全策，铜柱依然缅水阳。
洛阳怀古（明末清初·盛符升）　　七言律诗　押阳韵	风雨当年卜帝乡，士中还倚上游强。涧瀍合处开双阙，河洛分来会北邙。何地南宫临逝水，谁家西苑带斜阳？山川不共兴亡异，天外嵩高对渺茫。
冬日渡彭蠡过庐山下（明末清初·盛符升）　　七言律诗　押侵韵	几经湓浦惜幽寻，重向宫亭望远岑。云卧石门思北涧，花开莲社忆东林。三人一笑谁宾主，五老千秋自古今。惆怅吾衰劳梦想，几人游迹未销沉。
