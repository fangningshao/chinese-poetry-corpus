和吴肱良中秋无月之作（清·冉觐祖）　　七言律诗　押庚韵	高人相并玉壶清，造物无端妒月明。藜杖有神吹夜火，霓裳何处度新声。萧森雨气凌窗入，缭绕云烟掠树行。纵饮雄谈真胜事，庾楼得似此时情。
庵居（清·冉觐祖）　　押寘韵	结茅就僻境，盘曲下平地。启牖纳日暄，抱膝可假寐。入春尚凝寒，屋头余雪积。拥炉寡朋俦，折梅代把臂。案书与瓶花，间杂无行次。抽书惟信手，看花亦随意。书到赏心时，花香忽入鼻。欣然有至乐，举觞得一醉。醉醒总自适，脱屣遗名利。为语风尘客，谁能领此致。
启母石（清·冉觐祖）　　押纸韵	大造产奇石，镇古植于此。如何好事者，指为涂山氏。禹也神圣启也贤，事迹分明垂经史。异说纷纷徒浪传，堪供一笑而已矣。我来盘膝坐石阴，石上题诗难遍视。白石斑驳成黛色，立卧合看应相似。闻说前峰洞壑幽，逸兴飘飘振衣起。北上层峦一纵目，莽莽山川自流峙。
