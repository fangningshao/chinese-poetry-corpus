吴义民寻弟诗（清·阿克敦）　　五言律诗　押微韵	兄弟他乡遇，关河故国非。几年悲远别，此日更相依。暮雪迷山径，边风冻日晖。人归宁古塔，和气满庭闱。
伊犁除夕（清·阿克敦）　　五言律诗　押东韵	兰蕙谁为伴，虎狼深穴中。柳墙残雪白，毳幕客灯红。风景他乡异，年华此日同。明春新月上，马首好行东。
宿乌鲁木齐（清·阿克敦）　　七言律诗　押庚韵	吐蕃界北有空城，西距阳关第六程。雪满荒芜连野阔，春回林木带流清。戍兵自古需屯策，柔远于今识虏情。欲向轮台寻旧址，万山高耸一峰明。
即事（清·阿克敦）　　七言绝句　押萧韵	宏济院边催晓发，慕华馆外驻征镳。鸳班排立虔瞻拜，五色天书下绛霄①。
读汉留侯唐邺侯传（清·阿克敦）　　押支韵	大道有消长，哲人在乘时。身心役于物，出处失其宜。缅彼子房贤，悠然使我思。博浪报韩仇，英声震八陲。密谋参帷幄，摧项如婴儿。成功以告退，愿与赤松随。从容儒者风，高踪谁可追。长源旷代合，白衣帝者师。二京恢复策，千秋竹帛垂。谠议寤人主，骨肉无猜疑。遐情寄放达，山巅与水湄。汉唐两先生，令闻善保之。托言养生术，罗网安所施。神仙亦杳渺，功名不可羁。遗编览夏日，绿叶亚槐枝。
准噶尔歌（清·阿克敦）	缅惟有元主中夏，版图日拓朝外夷。西塞四种厄鲁特，驼马牛羊分牧之。种类之中准噶尔，善于牧马日蕃滋。部落酋长课勤最，屡降丹书晋太师。元祚浸衰帝北狩，一传再传不自持。额参强盛收蒙古，土木之变是所为①。元帝子孙号戴荫，剪伐厥后威更施。嗟彼喀尔喀，实乃有元之本支。叛虏不臣肆侵扰，涣散奔走何惨凄。圣祖纳降诛有罪，噶尔丹灭无孑遗。兄子策旺遁西域②，苟安于世饰诈欺。子济父恶惟恃远③，跳梁小丑亦太迷。我武维扬歼逆寇，年来胆落望风磨。将士鼓勇思奋击，直捣其巢及此时。帝曰普天之下皆赤子，虽在殊俗忍视歧。按兵不杀俟悔悟，予以自新一介驰。好生之德洽苍昊，蠢尔悦服中心移。表上谢过遣贡使，臣得遭逢千载奇。天时人事详审度，臣敢拜手以献升平诗。
