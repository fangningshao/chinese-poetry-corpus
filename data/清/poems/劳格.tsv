访宋钱氏书藏歌（清·劳格）	忠懿余间嗜书史，吟成属草钟王似。熙陵睿赏每移情，承家文采多佳士。有人风月贪西泠，一片松篁九里亭。新绿含波快廷眺，看山杰阁临郊坰。阁里牙签夸插架，风前芸叶纷来下。清昼披吟独啸歌，人如脉望餐仙化。笑谪蓬莱答远怀，一时朋好嗟天涯。榜题曾说眉山老，有时笠屐来莎阶。中朝俨昱差相抗，琴盏从容徵雅量。并如文僖好丛残，娘嬛可到应先访。情迁事往移心神，陌上花开又晚春。善本流传何可见，铁券玉册问渔人。间探遗址行芳野，亦如梵夹乌金瓦。浅草寒烟约略间，空余春涨缘堤泻。放怀往昔几沈吟。自来名迹劳幽寻。书城墨妙已千古，韵事今犹播艺林。
