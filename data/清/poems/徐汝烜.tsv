小春月晤周小山别后叠韵奉寄二首（清·徐汝烜）　　七言律诗　押覃韵	征雁俄惊过汉南，逢君此日快深谈。交情自觉忘新故，诗味真能阅苦甘。腹有经纶才久裕，胸无尘俗趣尤涵。匆匆握别增离思，夙仰高怀未尽探。
白荷花（清·徐汝烜）　　七言律诗　押东韵	偶来池畔引清风，别有幽香惬素衷。高士何妨矜眼白，美人曾否怨颜红。波摇玉骨神逾净，露浥冰肌态更丰。社结远公堪做伴，几回欣赏付诗筒。
