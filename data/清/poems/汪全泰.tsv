汤阴（清·汪全泰）　　五言律诗　押萧韵	烟树夜迢迢，秋凉白马骄。繁星下河内，斜月见中条。世事悲摇落，羁心久寂寥。侍中祠宇在，风烈感前朝。
建昌悬宿余氏祠堂（清·汪全泰）　　五言律诗　押真韵	暂借空祠宿，黄昏不见人。风镫寻县吏，尘榻傍山神。半夜明残月，孤峰寄一身。杜鹃啼未歇，衣上又行尘。
咄咄（清·汪全泰）　　五言律诗　押侵韵	咄咄书空恨，悠悠避世心。秋兼秋树乱，病兴夕阳深。藓壁朝阴早，蓬门夜气侵。亲月长不见，多难更相寻。
过武昌县作（清·汪全泰）　　七言律诗　押庚韵	鸡鸣关外绿波平，樊口潺湲水气明。疏柳不知陶侃宅，乱鸦遥下吕蒙城。兴亡一塔山城晚，老病扁舟水国晴。欲上南楼啸明月，飘摇书剑愧平生。
舟次郁水（清·汪全泰）	赤日衔云卧江底，倒射黄波湿船尾。苍雷注地飞紫星，龙子扰烟呼百灵。青桂红蕉满沙渚，摇荡江风半天雨。古穴蛮镫十丈高，猺人夜起凌空语。萋萋月气成余霞，老鱼夜食句漏砂。腥涎滴绿扫不去，明日石床生毒花。
发平乐至阳朔（清·汪全泰）	岭门椰树风骚骚，临贺故城天半高。猺姬雨种作芦寨，洞客星居开石窑。伐船朝从浦口入，惨澹中流日将黑。清霜暗下独鹳巢，野火潜烧老猿窟。山根泊时寒浪清，榜人夜食当明星。木瘤浸泉苦药气，石乳挂岩枯笋形。幽景凄凄兴无极，前头秋阴滩声急。客子淹留惟暂时，明晨更下湘源驿。
