秋阴（清·陈珏）　　五言律诗　押东韵	无端秋改色，黯淡四山同。古木昏鸦外，低天落雁中。迷离三径菊，寒峭一帘风。愿借江边笛，吹云散远空。
江夜（清·陈珏）　　七言律诗　押麻韵	篷窗凭望渺无涯，日暮孤舟泊浅沙。几处清猿哀落木，满天寒露湿蒹葭。乡心恻恻天难晓，往事茫茫月欲斜。一自飘零江海上，不胜双鬓惜年华。
冬日同友人游南岩精舍留宿次达上上人韵（清·陈珏）　　七言律诗　押侵韵	一路霜风落叶深，偶逢知己入空林。云停似欲依禅定，鹤立居然有道心。古洞灯微涵冥色，夕阳钟动出寒音。十年宰相浑闲事，聊与山僧和苦吟。
