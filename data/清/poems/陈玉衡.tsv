丰亭坐月（清·陈玉衡）　　七言律诗　押虞韵	前身明月竞传呼，又到丰亭认故吾。一署清风官似水，三更濯魄玉成壶。衣沾桂露凉如许，梦到琼楼近有无。我欲持杯重问讯，冰心彼此究何殊①。
定寨望洋（清·陈玉衡）　　七言律诗　押先韵	三秋策杖卦山巅，一望重洋思渺然。作楫安澜如此日，乘风破浪是何年。氛消绝岛鱼游泳，气结全台象万千。门户而今开鹿港，依稀争看估人船①。
虎岩听竹（清·陈玉衡）　　七言律诗　押灰韵	虎岩名胜本天开，谁种琅玕引我来。为爱谈禅参玉版，却教送韵出花台。声疑风雨秋将半，梦到潇湘冷作回。惟有山僧饶雅趣，伴君洒落绝尘埃①。
龙井观泉（清·陈玉衡）　　七言律诗　押尤韵	南来问渡过鳌头，又见香泉龙目流。凿井或从归籍后，分甘可自作霖不。清能赠我医凡骨，冷不因人放白眸。也识点睛飞去好，为施膏泽暂勾留①。
清水春光（清·陈玉衡）　　七言律诗　押麻韵	清水岩前是我家，春风蜡屐旧生涯。无多山色供诗料，大半溪流杂落花。色界闻香僧入定，泉声到灶客思茶。一杯松乳消尘虑，寄语来人路莫差①。
碧山曙色（清·陈玉衡）　　七言律诗　押删韵	破晓支筇眺碧山，山中山色拥禅关。此身梦觉金鸡唱，对面峰排玉笋班。世界别开青一抹，云烟护得翠千般。老僧不解留真趣，敲动晨钟催曙还①。
珠潭浮屿（清·陈玉衡）　　七言律诗　押虞韵	谁云东海不遗珠，珠落寒潭幻境殊。突兀一山圆复活，潆洄两水碧兼朱。菁华未必鲛宫出，采拾空劳蟒甲趋。为问采骊瀛岛客，此珍掌上得来无①。
鹿港飞帆（清·陈玉衡）　　七言律诗　押东韵	朝潮夕汐盼瀛东，盼得潮来海舶通。片片蒲帆齐出港，依依鹜影欲凌空。桃花艳捲三春浪，竹箭轻随一夜风。更有閒情堪入画，斜阳倒照海门红①。
