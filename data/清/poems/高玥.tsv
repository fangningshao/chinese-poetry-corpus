题转庵上人小照（清·高玥）　　五言律诗	少小亲戎马，征衣血溅红。心灰百战后，身老万山中。诗思满幽壑，灵光彻晓钟。十年禅榻畔，前事悟真空。
雨中望金山（清·高玥）　　五言排律　押养韵	钟梵彻云霄，南风度清响。客梦忽惊回，清兴共潮长。披裘犯晓寒，掀篷畅奇赏。烟雨洒空江，迷濛合霄壤。中有玉嶙峋，银涛正摇荡。金碧晃千层，浮图兀百丈。恍如三神峰，缥缈绝来往。酬酒祝冯夷，请放江天朗。风姨回鸾车，雨师撒云仗。碧波细于鳞，晴烟送乌榜。振衣北固楼，俾我襟怀爽。
