有怀（清·王学浩）　　五言律诗　押虞韵	天末雁飞尽，秋风病未苏。揽裘知夜永，对枕觉身孤。人影连花瘦，诗肠断酒枯。未知空外听，念我此时无。
题顾亭林先生遗像（清·王学浩）　　七言律诗　押微韵	天生云鹤未教飞，万古青霄望羽衣。伊傅胸期巨川楫，夷齐身世首阳薇。登临到处关经济，考订何人任是非。遗像清高容肃拜，菰中心事尚依稀。
夜起（清·王学浩）　　七言律诗　押真韵	眼前有著尽天亲，为子无时已缺伦。丰祭岂能胜薄养，寸心那得报三春。当年陟屺嗟游子，此日题书署老人。屈指此身多歉事，每怀明发涕沾巾。
口占（清·王学浩）　　七言绝句　押齐韵	绿渠草碧水平堤，粳稻风凉秀色齐。渐觉江乡秋色好，蟪蛄络纬尽情啼。
陈曼生乞画江亭叙别图（清·王学浩）　　七言绝句　押先韵	别绪乡心两欲牵，宣门送客记多年。不须更上江亭望，画到垂杨便可怜。
短句示张澹余（清·王学浩）　　押药韵	作诗如啖蔗，节节耐咀嚼。著味在咸酸，太过反作恶。希音越以长，太璞完不凿。善听非耳争，善观非目索。笑彼支遁愚，骑折阶前鹤。
