朔平府别张椒云同年（清·柏葰）　　七言律诗　押删韵	兰交喜晤五原间，春暮归来月又弯。使溯张骞穷九塞，政推魏尚泽三关。主人漫拟歌洒待，游子应如倦鸟还。别后与君同怅望，朔云燕树万重山。
晨夕（清·柏葰）　　七言律诗　押侵韵	晨夕谁从论素心，闭门摇膝且长吟。六经零落余班马，五岳游行负向禽。旧雨不来虚客席，冬官无事点朝簪。海鸥汀鹭皆俦侣，且自浇园学汉阴。
摄山最高峰（清·柏葰）　　七言绝句　押寒韵	石磴层层路几盘，天风高接碧云寒。长江狭甚钟山小，人在最高峰上看。
值班纪事（清·柏葰）　　七言绝句　押阳韵	几度暄和几度凉，乱山高下又斜阳。我如开宝间鹦䳇，日向峰头哭上皇。
