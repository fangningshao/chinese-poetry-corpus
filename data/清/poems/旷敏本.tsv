二十四日洞庭舟中（清·旷敏本）　　五言律诗	洞庭三日棹，岁晚惜残晖。水落湖身瘦，沙平雁影微。酤帘排作幕，渔网市成帷。户庆小年节，偏予一叶飞。
喜晤江南云（清·旷敏本）　　五言律诗　押寒韵	喜见故人面，浑疑梦里看。不须论得失，且共讯平安。往事棋残局，浮荣水旋澜。为君重感旧，双泪欲阑干。
寄怀六兄文之（清·旷敏本）	菰米满江皋，霜雁垂两翼。雁飞自成行，我独苦岑寂。君寓郴之南，我来湖以北。谫陋不自揣，使院理笔墨。𣤛忽半载余，深悲驹过隙。剧思风雨夜，对床疑共析。男儿生世閒，欢聚信难得。高堂垂白亲，各各违颜色。晚舟泊沙渚，我心倍恻恻。安得湘中鲤，尺素达君侧。
