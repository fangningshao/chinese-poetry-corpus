送邓双坡作郡江西（清·钱宝廉）　　七言律诗　押歌韵	邕管烽烟近若何，江乡咫尺亦干戈。欲归我竟无山买，此去诗应似水多。闺思定难抛锦字，官声何必在金坡。相思历历犹相见，遥指丰城识太阿。
沈君笠湖以农曹观政东河同人集极乐寺为饯即题其城南送别图（清·钱宝廉）　　七言律诗　押灰韵	海棠如锦照深杯，十笏招提策马来。与子缠绵成强别，为时珍重要清才。宏农野水春无渡，芒砀愁云远未开。抔土寸金嗟往事，大堤杨柳待重栽。
送徐咏亭舅氏之官吴中（清·钱宝廉）	人生百寒暑，能经几离别。一别动十年，四十去如瞥。甥舅若昆季，稚齿相蛩蟨。镫唇复砚尾，情境入梦咽。去年京洛来，素衣泪痕湿。今年向苕霅，荆树骇摧折。母氏鲜兄弟，门祚惧衰苶。努力加餐饭，无为百忧结。
