晓行风月凉甚（清·王衍梅）　　五言律诗　押庚韵	凉风吹客梦，沙月导人行。驱马已十里，荒鸡才一声。旅怀无旦晚，村店有逢迎。却望沧州路，冥冥烟雾生。
晓起过权园（清·王衍梅）　　七言律诗　押元韵	睡觉翻阶鸟雀喧，远拖吟屐过江村。禾收大野全成路，雪霁遥山尽到门。春蚓怒号茶鼎熟，冻蛟狂裂墨池浑。看他黄叶风如扫，篱畔梅花白几痕。
虔州野泊（清·王衍梅）　　七言律诗　押尤韵	渺渺西风芦荻洲，崆峒云物望中收。一天残照生鸦背，满目青山画虎头。八九人烟依村住，两三渔火杂萤流。郁孤台畔清砧月，重唱刀镮鬓已秋。
题二树山人画双角石（清·王衍梅）　　七言律诗　押盐韵	横峰侧岭巧相兼，唤取鸦叉展画帘。南渡关山惭一角，北台风雪看双尖。梁家婢可明珠换，讲舍儿须锦髻添。诗老凋零余墨在，梅花僧印尚红钤。
