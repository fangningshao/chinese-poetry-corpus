北上于袁浦发家书（清·黄九河）	丈夫志四方，不受儿女羁。苟怀万里志，劳勚何足辞。昨发海陵城，今宿淮水湄。附书于送徒，援笔中心悲。亲亡两弟弱，支户惟中闺。水旱岁频仍，全家常苦饥。官租宜早办，西畴勤耘耔。幼弟学易荒，肃恭承明师。回首望螺山，先垄草离离。远行恋所生，贫贱无归期。苟能行直道，何惧路险巇。长安多亲旧，音驿日夜驰。纸短苦意长，挑灯重封题。欠伸启篷窗，月落村鸡啼。
