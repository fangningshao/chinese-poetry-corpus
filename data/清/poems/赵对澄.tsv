过儿丘集（清·赵对澄）　　五言律诗　押阳韵	荷锸村村遍，锄经迹已荒。古风谈父老，遗俗重书香。客梦三家店，诗寻七世堂。笑余同塞雁，去住总他乡。
孝陵（清·赵对澄）　　七言律诗　押寒韵	风云气尽夕阳残，宫殿苍凉异代看。尺土不阶同汉祖，六卿分职法周官。眼前将相堤防易，身后儿孙位置难。燕子飞来金阙冷，年年石马啸荒寒。
晓发宿迁（清·赵对澄）　　七言律诗　押庚韵	茅店闻鸡梦不成，起寻残月独长征。霜栖白草秋无色，沙走黄河夜有声。雨雪关山双鬓短，风涛宦海一身轻。来时记过新丰市，酌尽醇醪气未平。
