自游汀抵高泉山（清·齐翀）　　五言律诗　押先韵	策杖寻荒寺，清闲我辈偏。秋深溪见石，晴老树生烟。隈曲缘山涧，高低下麦田。行行日已暮，明月照前川。
清江浦晚泊（清·齐翀）　　五言律诗　押庚韵	落日江城上，扁舟万里情。渔镫依浦暗，戍鼓隔林鸣。客梦还乡熟，离怀对酒生。芒星天四角，耿耿夜三更。
送程丹谷北上（清·齐翀）　　七言律诗　押元韵	放怀山月几晨昏，同席云岩旧里门。入世风霜吾辈甚，论交天地布衣存。心期五载原无尽，话到千秋只自扪。君去江南谁白雪，绿芜丹苇暗消魂。
梦中得句蝴蝶有情春入梦杜鹃无语夜开花因续成之（清·齐翀）　　七言律诗　押麻韵	绿杨飞絮落谁家，芳草年年长碧芽。蝴蝶有情春入梦，杜鹃无语夜开花。短长续命同心缕，深浅盟言系臂纱。闲倚翠屏人独立，自薰兰佩待芳华。
九日登紫阳山顶（清·齐翀）	秋光瞩明远，翘彼紫阳山。紫阳绝攀跻，巘崿云汉间。威夷蹯曲径，诘侧桧柏环。扪萝傍其隩，轮转随之湾。迢递高峰上，前后相推扳。仰瞻天尺五，平看鸟飞还。孤云浮禹阁，远霭郁仙关。下观乔木杪，商飙开芳颜。六川逶迤到，双虹扬回澜。倒影浸城雉，万户一丸圜。登临寄所思，而得开心顽。总计浮生内，能知几日闲。婆娑嗟日暮，归途兴未删。
