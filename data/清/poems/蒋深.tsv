蝇（清·蒋深）　　五言律诗　押庚韵	趋热性能惯，贪饕死亦轻。未容随骥尾，先欲乱鸡鸣。把剑何堪逐，无屏漫点成。秋风萧飒后，怜尔竟何营。
过落花村寄姚水部梓岚（清·蒋深）　　五言律诗　押阳韵	蒲村西十里，隔水澹斜阳。花落在何处，人行觉路香。鸡栖烟箐密，鸦曳暮云长。想见湄潭老，探幽觅句忙。
军旅（清·蒋深）　　五言律诗　押尤韵	书生事军旅，奉檄楚江游。人度危滩月，猿啼独夜舟。遥闻刁斗静，犹喜甲兵收。不作从征咏，登楼客已愁。
晓行（清·蒋深）　　七言律诗　押东韵	闻鸡莫叹客途穷，拂曙星河倚剑雄。马上续完乡国梦，笛中吹起戍楼风。云开泰岱天门白，人渡津关海日红。湛露未晞秋信到，芦烟深处数声鸿。
麻阳船口号（清·蒋深）　　七言绝句　押庚韵	逆流好用船头力，下水偏将船尾行。一叶不妨危地过，此心平处水皆平。
