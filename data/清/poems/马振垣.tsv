间居（清·马振垣）　　五言律诗　押支韵	秋色孤村静，石床独坐时。蓼花红入户，豆荚绿垂篱。佳句吟难稳，新书读易迟。且沽邻舍酒，莫自负幽期。
访连冲碧不遇（清·马振垣）　　七言绝句　押麻韵	村烟澹澹夕阳斜，傍水柴门老树遮。坐久主人浑不见，东风落尽碧桃花。
游风穴寺因宿默上人方丈（清·马振垣）	出门穿云入，夹路竹松美。迢递度石桥，楼阁凌空起。中有默上人，颇悉清净理。谈经翠微中，探珠碧海底。天花如飞雪，纷坠虚空里。绳床肯相借，黄昏同栖止。萧萧佛火清，琅珰鸣不已。老僧听溪声，禅心入流水。愧余尘劳人，诗酒徒自鄙。愿借金篦灵，刮我眼中眯。夜久诸天静，镫花结孤蕊。始知卧深山，白云冷衣被。钟鸣尘梦觉，霞光东方紫。无奈逐群动，元悟何由始。
红毛酒歌（清·马振垣）	秦望山头风夜吼，一夕雪花深没牖。玉楼银海彻骨寒，石鼎金炉火不守。主人饮我玻璃杯，云是南海红毛酒。红毛之酒红于血，色香异味三奇绝。倾之一盏即醺人，葡萄椰子失芳冽。红毛之国在何许，或是暹罗真腊伍。绿醅初酦琉璃瓶，一滴染指贵于琥。圣人有道四海一，异域倾诚贡上国。万里飞槎航海来，巨鳌怪蛟夺不得。我欲饮此乘兴直上落迦巅，指顾岛屿在目前。蓬莱三山凌风到，下视人世空茫然。
