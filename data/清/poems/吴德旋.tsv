到家后挽张介轩（清·吴德旋）　　七言律诗　押文韵	江乡旧侣多零落，诗酒过从独有君。小别那知成永诀，他年谁与定吾文。难忘共步桥边月，未忍回看渡口云。一卷芳华初禊草，几回吟讽对炉薰。
怀人（清·吴德旋）　　五言排律　押庚韵	怀人春夜坐，坐久微风生。远远闻清吹，谁家玉笛声。开帘纳归燕，倚槛听啼莺。苔砌露偏重，花檐月倍明。颓思方就枕，惆怅曙鸡鸣。
友人有问余诗法者走笔答之（清·吴德旋）	君莫问我诗，我诗多变格。知音最蚤惟陆君①，许我清才世无敌。自交仁和宋左彝，风人之意时一窥。南朝鲍谢不可到，侧艳往往如温岐。吾州数子才不羁，论议绝出高难跻。南宋不数陆务观，中州姑置元裕之。嶙峋坡谷犹下乘，更谁比数诗人诗。我今偏得采诗法，不论浓淡与平奇。但须妙合兴观群怨之大旨，导源三百其无迷。
蟋蟀（清·吴德旋）	蟋蟀将在堂，君子尚行役。行役无归期，愁思向谁说。明月上帘来，光流玉镜台。含情属明月，莫更入罗帷。
