登放鹤亭同似荀（清·孙云锦）　　七言律诗　押微韵	亭前双屐云俱飞，亭下孤城山四围。近岫渐低远岫出，杏花净尽桃花稀。荒荒斜日下林角，习习好风吹客衣。间绕颓垣读断碣，古人如作吾谁归。
歧路行（清·孙云锦）	忧来不能食，酒酣拔剑长太息。男儿志四方，安能俯首老逢掖。枥头骏马识雄心，骄嘶怒齧黄金勒。荒荒策马驱平芜，平芜旁午多歧涂。李白大笑杨朱哭，世人扰攘谁良图。君不见，将军第，丞相府，门前高车散风雨，眼中谁是孔文举。
溯黄风逆行迟至众兴就陆（清·孙云锦）	陆行苦尘劳，舟行欣利涉。罢鼓清淮棹，重理浊河楫。河流本湍急，石尤更肆烈。牵船上沙觜，十步九蹉跌。得尺与得寸，力竭皮肤裂。篙缆用俱穷，河水亦呜咽。前夕系船树，回望影未灭。日日坐河干，兀兀突愁绝。却见下水船，布帆张两叶。舟人杂坐卧，过眼飞电掣。盈盈一水间，苦乐仙凡别。取道自违宜，慎始愧明哲。行当策蹇去，甚毋伤驽劣。
题傅青主为阎古古画松（清·孙云锦）	呜呼凤陵，四十万树悲一炬，冬青枝冷啼秋雨。一木难支大厦倾，三蘖空伤奈何计。列朝培植三百年，故力百木余苍烟。伊谁放笔为直干，托根无地其天全。半死半生僵复起，真气郁勃犹满纸。天荒地老不受大夫封，祇疑清风谡谡清入耳，空同泗水想高轨。
