过岭（清·许亦崧）　　五言律诗　押真韵	过岭忽开朗，山行不见人。落花含宿雨，流水送残春。路曲有千折，寺孤无四邻。停舆方小憩，已觉隔红尘。
夜坐口占（清·许亦崧）　　五言律诗　押蒸韵	瑟缩人如猬，萧间趣近僧。风声围四壁，雪影澹孤镫。雀冻栖难稳，僮眠唤不应。枯吟破岑寂，逸兴转飞腾。
初冬送俊臣司马春明之官杭州（清·许亦崧）　　七言律诗　押虞韵	间曹风貌称清臞，笑指杭州别酒徒。从古才人半司马，最难游宦得西湖。潮回万驽江声远，水净三潭月影孤。遥想到官香雪里，衙斋新放小梅株。
度雁门关夜宿广武（清·许亦崧）　　七言律诗　押豪韵	屹屹崇墉耸绛霄，金鞭策马度神皋。春风鼙鼓雄关静，落日牛羊细路高。老屋上镫眠戍卒，暮云留客解征袍。城头夜半悲笳动，欲起将军问六韬。
壬戌十二月朔自辽州得檄往蒲行至韩侯岭复檄令回省二十七日抵寓咏怀四十韵（清·许亦崧）	磨蝎坐命宫，蹇如马落驿。朅来三千里，奔走鲜安席。筠签课邮程，星骑驰羽檄。急递读惊心，惊音闻动魄。官途有定驱，候馆无安适。身疲困饥渴，眼倦忘晓夕。跋前更疐后，进寸复退尺。前途望旋回，后境去重历。磨蚁随转轮，辕牛疲服轭。今朝复何幸，车马归寓宅。肩舆入城郭，晚市堆粟帛。浩荡经街衢，曲折穿栅。行行认坊口，历历指屋脊。轻装童奴笑，驺从邻翁吓。入门到厅事，尘土拂巾帻。大儿娴鞠𦜕，卓立两足窄。小儿越门限，跳若虫趯趯。学语问家常，欲近惧嗔责。膝前两娇女，脂粉污眉额。絮衣手缝纫，时露针线迹。问事矜巧言，怪我颜色黑。旧仆喜我归，贳酒敲邻壁。庖婢喜我归，盘飧馈羊炙。黄犬喜我归，跳踉尾频掷。山妻前致词，絮语颇刺刺。上言慈亲健，家书近新得。下言儿女安，儿读女学织。翻不诉饥寒，似恐烦心力。会垣近京都，不比山中僻。好语得传闻，新猷布恩泽。西南军屡捷，旦夕偃兵革。朝廷大清明，四门贤路辟。爬罗到寒畯，疏栉去壅积。我闻大忻忭，喜气动颜色。感激出真诚，慰藉忘困阸。举酒尽余杯，加餐罄复核。是时冬已残，北风舞沙砾。暝色下前楹，夜光透重幂。寺钟歇孤撞，街柝过三击。坐久话更深，寒镫光的皪。
山村晚宿（清·许亦崧）	独鸟没遥云，日落山气静。牛羊自识村，曲屈下前岭。天高河汉明，露重衣裳冷。入门松影繁，当户槐根瘿。竹榻展敝衾，石华汲新井。朅来困饥疲，息偃快俄倾。破窗漏疏光，缺月林梢耿。一饱便酣眠，百念息纷竞。众仆烂漫睡，鼾声逼镫影。朝曦射牖红，鸟语唤不醒。
秋夜（清·许亦崧）　　押元韵	络纬啼彻梧桐根，露泫白花凉有痕。纤云微袅月挂树，瘦竹乱摇风到门。岂惟幽光助秋兴，更喜冷艳清诗魂。乡心入夜耐寂寞，坐看落叶黏空樽。
