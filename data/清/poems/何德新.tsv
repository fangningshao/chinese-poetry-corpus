秋日柳林湖感赋（清·何德新）　　五言律诗　押麻韵	四野烟岚合，荒村傍日斜。塞云无宿树，边地少秋花。柽柳低于膝，平湖但有沙。况当正摇落，客思起悲笳。
舟泊赤𡽶矶游东坡雪堂（清·何德新）　　七言律诗　押阳韵	绝壁危矶拥雪堂，髯苏凭吊意苍茫。座中风月无今古，槛外山河阅霸王。汉事可能通宛洛，吴人终竟失荆襄。一时瑜亮归何处，江草江花送夕阳。
汉口烟波湾（清·何德新）　　七言绝句　押覃韵	楼下江光接蔚蓝，残阳衰柳昔毵毵。晴川一望烟波起，秋雨秋风满汉南。
武胜（清·何德新）　　押青韵	嶂外烟如织，城头石作屏。水流原是雪，山老不成青。千里乘马，频年带客星。村墟太寥落，春草亦飘零。
