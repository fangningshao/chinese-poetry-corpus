毒泉（清·陆应谷）	岭南有贪泉，饱者败其名。滇海有毒泉，饮者伤其生。伤生与败名，人皆以为耻。不知贪而生，何如廉而死。我意移此泉，置诸贪泉侧。但使贪泉涸，不必毒泉塞。
鹭茑滩（清·陆应谷）　　押纸韵	积石嵌谽谺，纵横制流水。水怒不得泄，穿空如磨蚁。石又激薄之，訇磕声振耳。扁舟从东不，相与为逶迤。左转复右回，盘旋不能止。惊魂逐浪飞，篙声疾于矢。砉然得平地，一泻数十里。江头白鹭茑，双双眠未起。
清浪滩（清·陆应谷）	下船泊滩头，上船泊滩尾。老鸦绕滩啼，行人命在水。水声怒作伏狮吼，霹雳横飞蛟龙走。罗刹屹立骄向人，巨舟失势吞入口。篙师持篙与水争，白雨珠跳不住手。一叶随波清见底，纵横出没四十里。飞鸢跕跕白日愁，君独何为至于此。
界鱼石（清·陆应谷）	澄江与江川，两地海相近。一水横跨之，长绳系明镜。行人道路通，奔走由山径。云何两地鱼，势若相寻竞。怪石立水间，疆域成分定。衔尾接续来，回头各奔迸。异哉鱼无知，果谁司其令。我疑此石神，能使鱼退听。细推理难知，坐观境自胜。天巧辟玲珑，树影空青映。若逢米襄阳，摄衣拜亦称。我欲遣五丁，移助园林兴。石去鱼自安，往来各随性。
黄龙潭（清·陆应谷）	奇峰耸空青，古树郁深绿。清泉石窟喷，千年老龙伏。跳波多游鱼，鼓鬣努其目。云是龙子孙，无人充口腹。于役屡经过，爱此境幽曲。荫美尘愈远，流清心可浴。独惜龙太懒，空自长鳞族。今春久无雨，安眠恐不足。我欲鞭龙起，腾云致霢霂。搅钵令龙缩。
