椒山先生祠（清·王恪）　　五言律诗　押支韵	风节容城仰，斜阳凭轼时。疏成十罪定，狱借二王辞。大鸟前朝墓，披鳞异代祠。病中虚拜荐，钦挹起馀思①。
水宿（清·王恪）　　五言律诗　押庚韵	水宿风餐里，栖栖过此生。米原无帖乞，碑信有雷轰。中土多凋瘵，西陲尚甲兵。休从詹尹卜，归去好躬耕。
寄题陈桥驿（清·王恪）　　七言律诗　押庚韵	五代干戈苦战争，天心拨乱主潜生。营光久应焚香祝，检点曾传得谶惊。仓卒黄袍酬素志，绸缪金匮负遗盟。最怜永弃幽燕地，当日师名是北征①。
送杨文叔北上（清·王恪）　　七言律诗　押鱼韵	万里征尘拂袂初，骊歌促别意何如？已看蜀道非难上，谁说长安不易居。作客仍依王俭幕，故交好借惠施书①。知君负米缘情切，早寄乡音慰倚闾②。
石鼓（清·王恪）　　七言律诗　押东韵	当日岐阳猎火红，大书深刻配《车攻》。奇文人嗜《三苍》并，盈数天亏九鼎同。歌托韩苏参史笔，辞超秦汉系王风。重搜残臼成完璧，千古辉煌太学中①。
