兰阳春潮（清·李祺生）　　五言律诗　押萧韵	劲厌钱王弩，雄吞伍相潮。千军声走峡，万里势连镳。带雨孤帆急，飞花两岸遥。望渠东到海，百谷共趋朝①。
玉山积雪（清·李祺生）　　七言律诗　押真韵	元圃层城记未真，玉峰缥渺见精神①。天遥岭海偏凝雪，地近蓬山讶砌银②。六出花飘云气碾，全台源衍瑞光沦③。何年分得昆岗脉，来障东南半壁新④。
石洞嘘风（清·李祺生）　　七言律诗　押覃韵	玲珑石窍郁层岚，披拂烟云橐籥探。不用投胶酬巽二，自将挥扇转轮三。长天风色微茫合，近海潮声澒洞涵。料得吹嘘真力满，扶摇可藉汝图南①。
沙喃秋水（清·李祺生）　　七言律诗　押尤韵	沙喃叭哩溯滩头，万壑千岩泻素秋。山捲云烟开北向，水分清浊合东流。金沙泉溢寒光沸，玉岫源倾练彩浮。闻道瞿唐常倒峡，此间原自有龙湫①。
龟山朝日（清·李祺生）　　七言律诗　押元韵	灵峰孤耸海东尊，高挹朝阳势欲吞。吸退晓岚开蜃市，吹残宿雨霁龙门。几番膏泽颐间出①，万水朝宗肘下奔。谁向斑斓占吉兆，波光犹映墨留痕②。
