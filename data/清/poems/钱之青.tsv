宿村家（清·钱之青）　　五言律诗　押庚韵	入夜投村路，家家列炬迎。长官无善政，父老自多情。敢谢盘中黍，相期垄上耕。夜阑闻笑语，今岁喜丰盈①。
归途作（清·钱之青）　　五言律诗　押歌韵	客久馀蓬鬓，归途负薜萝。儿童皆晋语，舟子自吴歌。茅屋秋风破，原田荒草多。所欣安梦寐，依旧硕人薖。
中秋夜述怀（清·钱之青）　　七言绝句　押尤韵	去年醉月曲江头，绿酒红牙记胜游。今夜中秋形对影，故人还复上南楼。
鲜民悲罔极也（清·钱之青）	鲜民不如死，我生遭不造。父兮生不见，母兮丧何早。茕茕失所依，鞠育赖祖考。涕泣授《诗》《书》，嘻笑索梨枣。弱冠未成人，吾祖复终老。因顿里闬间，奔走长安道。薄宦逾中年，牧民谢机巧。恐贻父母羞，中心石皓皓。所伤茕独身，反哺愧禽鸟。虽有牲牢祭，何如菽水好。虽有锡命荣，拱木已枯槁。茫茫夜台灵，漠漠故垄草。哀哉罔极恩，长号呼彼昊①。
归里后亲朋枉过有作（清·钱之青）　　押有韵	吾家聚族居，比邻皆亲友。念我远道归，胥来问安否。回首出门初，变迁几八九。门庭半更新，旧存惟榆柳。尊长既凋零，辈行俱老丑。远归非不适，离别苦太久。追往更抚今，恐作穷独叟。重感丈人情，为我治斗酒①。
