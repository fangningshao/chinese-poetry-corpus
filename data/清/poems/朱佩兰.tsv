春申墓（清·朱佩兰）　　五言律诗	故国今何在，重城古木昏。青山公子骨，香草美人魂。才可扶荆楚，灾先召棘门。霸图何处是，落日啸猿吟。
和大姊时客保定拟共南旋（清·朱佩兰）　　七言律诗　押侵韵	针馀无事对花吟，静听凉蝉噪远林。海燕将归辞旧垒，塞鸿何处报新音。几番叶响催诗绪，一片砧声捣客心。帘押低垂风正定，笑携棋局到庭阴。
和大姊诗七夕（清·朱佩兰）　　七言律诗　押尤韵	序入新凉四壁秋，银河缥缈夜悠悠。香融粉席陈瓜果，彩舞瑶阶拜女牛。若道人间能乞巧，不教天上有离愁。笑他年少璇闺里，对月穿针静倚楼。
春日（清·朱佩兰）　　七言律诗　押支韵	韶光淡荡媚春时，紫燕寻巢觅故知。对酒追思金谷例，看山旋忆谢公诗。新红嫩绿莺声滑，浅碧遥青蝶梦迟。一种闲吟消永昼，画阑低拂柳丝丝。
课馀散步（清·朱佩兰）　　五言绝句　押阳韵	夕阳挂屋角，散步立方塘。绿树阴浓处，清风送晚凉。
白海棠（清·朱佩兰）　　七言绝句　押支韵	秋来凉露浥琼姿，绰约摇风三两枝。今夜看花宜缟袂，晶帘素影月扶持。
蟾光（清·朱佩兰）　　七言绝句　押麻韵	蟾光清透碧窗纱，银汉无声斗柄斜。秋净长天浑似洗，夜深凉醒玉簪花。
病中简大姊（四首录一）（清·朱佩兰）　　七言绝句　押先韵	别恨离愁写素笺，自春徂夏又秋天。伤心最是无家客，衣食年年出砚田。
