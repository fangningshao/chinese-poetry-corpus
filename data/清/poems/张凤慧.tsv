枕流岩（清·张凤慧）　　七言律诗　押寒韵	拳石玲珑薪作瘢，只宜高枕处轻澜。白云数尺笼残梦，明月一床听急湍。侧耳清流声愈大，满身斜照夜将阑。鸳鸯文景饶君侈，急及东山卧谢安。
乌石舟中夜坐（清·张凤慧）　　五言绝句　押删韵	一路奇峰迥，空明石不顽。殷勤溪畔水，流梦到东山。
石门访刘文成读书处（清·张凤慧）　　押养韵	巉岩削立石门敞，两扇洞开高千丈。停舟沿径穷清幽，坐看飞瀑激波响。恍疑仙境非人间，不朽名山在天壤。当年披卷面流泉，洗涤尘心恣清赏。山水钟灵岂偶然，雷雨风云真气象。荒碑林立蔓草敷，一代元勋风泱泱。前度刘郎今已往，年年月照读书幌。夕阳欲暝归扁舟，梵磬一声荡兰桨。
重登池上楼有感（清·张凤慧）　　押屋韵	谢客耽游地，彳亍步林麓。古树倚云根，飞泉出岩腹。隔岸旧山青，崔巍耸积谷。峰色青似染，岚光净于沐。月影沈寒潭，清光若可掬。披榛寿古碣，剥藓暗摹读。忆昔题诗处，回步认绿竹。当年诸女伴，搜奇相追逐。陈迹须臾间，踽踽剩我独。俯仰足伤怀，流光幸毋倏。林鸟解留人，一声啼幽谷。残花堆断涧，飞霞落孤鹜。归作《卧游图》，生绡裁半幅。
