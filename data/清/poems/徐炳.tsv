和友人顾某新制草席元韵（清·徐炳）　　五言律诗　押佳韵	蔗境恬如许，疏慵计复佳。不须歌莞簟，即此外形骸。蝶梦喧清昼，蛙声静小斋。前身应字虎，藉草亦同侪①。
瓶菊（清·徐炳）　　七言律诗　押真韵	如云高髻半横陈，直向壶中认后身。诗到秋来归雅淡，花从霜后见精神。开怀且喜陶元亮，小隐惭非郑子真。识得化工增减法，此心何处不生春。
次友人舟泊申浦元韵（清·徐炳）　　七言律诗　押萧韵	征衣尘土未全消，又理行装上画桡。别浦千年劳远梦，荒碑十字认前朝。寒随野店沽新酒，风断征帆卧晚潮。我欲从之探盛藻，枯肠曾否继刘标。
初春雪霁偕友人赵二安鸥亭小集（清·徐炳）　　七言律诗　押鱼韵	冰毫欲展未全舒，轻暖轻寒怅索居。春到鸥亭人似燕，水连鹤埠婢如鱼。天光云影分题处，花坞江村晚照余。最是宏农吟兴好，庭前蕙草雪消初。
红梅次韵二首（清·徐炳）　　七言绝句　押东韵	一笑生春倚晚风，酒村寥落暗香通。分明一幅烟霞景，未许人间唤小红。
演武场看射（清·徐炳）　　七言绝句　押阳韵	比耦分场角艺忙，人人矜说欲穿杨。怪来有箭都虚发，叶落秋风踹地黄。
赋得月傍九霄多（清·徐炳）　　五言排律　押歌韵	皓皓中秋月，遥看九道过。近天欣有傍，聚宝合难磨。照耀层霄迥，空明积气多。亭亭分玉宇，朗朗映青莎。有路皆堪烛，临衢便可歌。微茫千万户，安问夜如何。
