寿生寺晚步（清·陶模）　　五言律诗　押麻韵	纵目青冥外，飘然兴独赊。夕阳明远水，暝色在寒鸦。溪抱僧居小，林藏细路斜。鬓丝无限意，重为惜年华。
咸丰丁巳六月芦雨盦观荷至者十九人用古诗十九首韵得客从远方来（清·陶模）	濯足弄涟漪，临流清且绮。水乡苦少山，一发青尔尔。芦苇声萧萧，听雨合蒙被。入山何用深，巢许或不解。坐中几诗老，一杯应惜此。
戊午六月从沈南一陈子松两先生及张倬云沈谱笙诸君观荷芦雨盦欢饮至月上始罢用少陵丈八沟诗分韵得放字客字（清·陶模）　　押漾韵	临水结茅庵，位置自清旷。芙蕖若亲人，灼灼窗前放。布席面澄波，遥峰淡相向。酒酣一散步，烟际闻渔唱。
