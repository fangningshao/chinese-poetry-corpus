渡江（清·沈季友）　　五言律诗　押萧韵	恨杀长江水，东流送六朝。春风吹远客，一叶下金焦。亲舍迷青雀，功名敝黑貂。英雄千古恨，落日打归潮。
西林哭过沧谷（清·沈季友）　　五言律诗　押侵韵	消渴文园客，凄然叹陆沈。十年贫入骨，一别死惊心。吊鹤人情浅，焚香佛火深。我来君不见，风笛在西林。
一松二槐歌过刺蘼园作（清·沈季友）	翠龙怒飞食云气，横眠斜挂直到地。一夜孤吟吼风瀑，顿使山亭有秋意。霜皮铁干几十围，生时岁月那能记。五粒新香饲白鸾，一枝古雪缠红荔。旁有两树青夹街，盘盘双绾郁不开。兔目鼠耳如覆幄，鼓柯振翼凉飔来。缤纷翠架留夜月，错落锦石铺春台。有此一松二槐散晴绿，十日坐卧颇不俗。令人爱杀刺蘼园，曲径间扉成小筑。兴来长啸弄酒船，毛闲森森爽两目。昭王台下飘零人，博得狂歌意良足。
