题友人野圃（清·王宁㷆）　　五言律诗　押麻韵	野圃清还僻，临溪一径斜。晓声瓜架雨，秋色菜畦花。断岸欹荒树，新流露浅沙。时还招静侣，薄暮看残霞。
梦五星坐山广下指一草示余云是当归感赋此章（清·王宁㷆）　　七言律诗　押微韵	翠广栖身碧四围，向余指点药苗肥。无他謏隐何难解，如此溪山自不归。梦里犹烦赋《招隐》，史中曾见美知几。扫除故宅松桥畔，便脱朝衫著薜衣。
题少鹤先生普陀山寺亭雅集图后（清·王宁㷆）	石湖去后六百载，粤山黯黮无光辉。信知洞壑本非异，得名正以诗人诗。一朝造物惧湮没，大搜宇内才无遗。简尤拔隽命七子，以诗辟涤昌明之。泉鸣激激入弦管，岚翠森森罗斝厄。兴酣醉墨洒溪洞，一时吐尽胸中奇。遂令中原好奇士，蹇裳各愿南荒驰。披图仿佛见山色，更想如意还支颐。欲问作图者谁子，图内诗人朱布衣。
