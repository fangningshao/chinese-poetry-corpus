峡江维丹登眺（清·梁机）　　五言律诗　押侵韵	系缆洪流急，登高晚色侵。斜阳山两岸，远水树重阴。庙鼓江鸦集，风镫戍漏深。滔滔东去浪，流恨满归心。
仙石桥南楼夜月登眺（清·梁机）　　押筱韵	夜寒起暮声，潜籁入云杪。飘飘游子身，眼明月华皎。幽独移清晖，飞楼托缥缈。河汉流无声，惊鹊枝犹绕。纡回地脉深，苍茫城郭小。镫火千门扃，风色青烟袅。侧望西山阴，远见翠鬟窅。处静明秋毫，息心遗众扰。颇闻骑驴翁，云水行清矫。孤筇倚河桥，间身契鱼鸟。凄怆九点尘，烈风无时了。大化行一息，群生各昏晓。石齿激流波，咽咽仙源杳。
宜阳山中雨行（清·梁机）　　押语韵	乱云不作峰，急雨收薄暑。危岫入高空，飞电明烟炬。出谷昧歧途，极目断行旅。低迷草树暗，毕逋神鸦举。四山围一身，我今在何许。冥冥失林雀，惊飞慕俦侣。哀哀归涧泉，幽鸣声相许。岂不怀安居，荷担宁遑处。解装仆御来，相顾不得语。暮气何凄凄，湿风吹禾黍。
灵雨寺前溪（清·梁机）	山水含清姿，物色有显晦。淙淙寺前云，流出春声内。桥聚浪纹圆，岸摇花影碎。人情重幽遐，意失当前会。
