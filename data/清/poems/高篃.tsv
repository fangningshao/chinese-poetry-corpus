春来（清·高篃）　　七言律诗　押庚韵	春来何处最关情，一半垂杨一半莺。不定晓烟空锁恨，易阑残梦惯闻声。草飞蝴蝶愁千里，风冷棠梨月二更。欲把相思寄流水，小楼深夜坐调笙。
春日吟（清·高篃）　　押支韵	去年春风花满墀，抱病孤负花前卮。一年惆怅掉头过，今年又值花开时。庭花对我有怜意，烂缦似发含春姿。春来兮何处，春去兮何之？去何速兮来何迟，飞花一夜飏春梦，杜鹃嗟尔啼空枝。
惜秋华  见《绝妙近词》（清·高篃）	砌曲红疏，自华年梦断，芳魂愁楚。绡帐睡残，休问卷帘人妒。多情剩有啼螀，伴夜月、瑶阶凄语。妆成，怨秋心寂悄，嫣红无主。幽思定谁诉。记玉人倦饰，镜鬟妍谱。瘦影数枝低约，露丛烟缕。墙阴背立无言，莫误认、烧灯前度。何处。有寒闺、彩幡低护。
疏影（春影）（清·高篃）	珠帘半揭，有暖风小漾，吹起双蝶。绣槛妆成，偷写眉山，镜里一痕愁碧。浓春满压阑干角，漫罥柳、晴丝飘直。想映花避月，回廊几处，悄垂裙褶。长是欢游未已。玉人正倦舞，鬓亸钗侧。别院池台，绿遍空波，约略惊鸿无迹。夕阳不语香桃瘦，又却误、重来寻觅。有隔墙、送过秋千，低问佩环消息。
探访信（清·高篃）	旧游处。有蕙扇萦花，榴裙浣雨。自片帆人远，芳情向谁诉。江南何限消魂事，怕读伤春赋。倦东风、燕筑香巢，柳低眉妩。春色又如许。看金谷裁歌，琼楼试舞。碧草钿车，犹认去时路。重来泪浥红绡透，揽佩人非故。渺离情、叶落黄鹂对语。
