桐江舟中（清·鲍作雨）　　七言律诗　押东韵	水向西汉人向东，今年光景昔年同。红镫画舫游天上，翠嶂云岚落镜中。峡转骇翻三尺浪，月明稳挂一帆风。劳劳尘鞅谁能脱，羞见羊裘垂钓翁。
严濑（清·鲍作雨）　　押庚韵	故人极富贵，先生恒守贞。坐钓澹众虑，非沽高尚名。我今返旧庐，澄波濯尘缨。山共莫相笑，泷水知予情。
归咏（清·鲍作雨）　　押梗韵	我来定海游，不唾定海井。晨衙炯周防，夕柝集深省。孤傲笑难降，参咨恧多幸。晶晶海色澄，斤斤军行整。山光入北牖，仿像羲皇境。衰眊怪善忘，老懒苦便静。遗响流逵鸿，遁迹随野黾。还往桂花时，弥年信俄顷。忆昨飓母飞，摧绝估樯影。急雨倾天河，十日余凉冷。才觉宿疾廖，且喜尘事屏。无睡神亦恬，微吟宵转永。
鹭屿吟寄京华故人（清·鲍作雨）	鹭屿嶷立南海中，奔腾决莽来天风。层岩峭壁势飞动，訇如万马声行空。昨日暮过二月半，吴绵卸尽还挥汗。一夜寒风荡宿温，无冬无夏朝朝换。我来鞭石驱神鳌，长飙飞御尻轮飘。振衣直上蓬莱顶，东西乌兔穷秋毫。紫鸾镜水矜羽毛，长吟龙笛生波涛。更谁遗我昆吾刀，斩蛟截鳄青天高。积气重溟水翻墨，黑云万里动春色。玉堂美人在帝侧，且向天南望天北。
