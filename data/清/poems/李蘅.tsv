夜偕东野月峰集澄霞别墅打鱼（清·李蘅）　　七言律诗　押虞韵	水光人影隔模糊，举网惊看月走珠。几辈幽怀狎鸥鸟，一年秋梦在菰蒲。谁曾湖海寻豪士，从此烟波号钓徒。最好忘机相对处，临渊不羡得鱼无。
白藤堡暮归（清·李蘅）	山路沿陂陀，晚云指霮䨴。夕阳下平野，影在飞鸟背。近郭见村墟，归人纷负戴。远闻呼牛声，杂出烟林外。茅屋三五椽，低与树影配。朴俗乐晨桑，小市足鲑菜。即此亦羲皇，何分古今代。行行就人烟，不警村犬吠。
