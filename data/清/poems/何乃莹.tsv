入吉林城见松花江（清·何乃莹）　　七言律诗　押江韵	三面城垣一面江，入城瞥见浪花撞。市声近杂潮声起，帆影低随树影降。千叠峰峦横远岸，半街楼阁启虚窗。惭余策马匆匆过，孤负人家春酒缸。
秋边感兴（清·何乃莹）　　七言律诗　押歌韵	铜柱峥嵘马伏波，特林碑碣近如何。海天望断虾夷岛，雪地魂销虎蹐河。岂有安边轻用战，断无柔远不言和。升平铙吹凌秋起，莫误西风《敕勒歌》。
偶成（清·何乃莹）　　五言绝句　押药韵	抛书午梦凉，竹翠侵纱幕。深院悄无声，白莲自开落。
手植盆蕉经冬犹绿晨雪静对赋诗记之（清·何乃莹）　　七言绝句　押屑韵	翡翠新鲜玉莹洁，天然图画自清绝。满园寒色透重帏，窗里芭蕉窗外雪。
双白莲歌题长女兆英画（清·何乃莹）	银河倒泻三峡泉，粉笔划破秋空烟。临风悄对光莹然，意态绰约花开先。晓月欲坠凉娟娟，露华皎洁珍珠圆。乍如宓妃来洛川，凌波微步交回旋。又如佛子临九天，芬陀利花在眼前。瑶池昨夜开华筵，空中掷下双玉盘。素女醉舞青娥颠，六月霜雪霏琼田。我持杯酒凭雕阑，俯视秋水清且涟。中央宛在疑飞仙，神游江潭周湘沅。灵均素质同昭宣，兰汤沐浴清白全。琼枝玉华成班联，移家宛住西湖边。两峰凝雪生朝寒，我欲从之劳跻攀。清晨坐对佳赏延，溪山尺咫精神传。愿花常好花无言，为花写图徵吟笺，常使香色留千年。
