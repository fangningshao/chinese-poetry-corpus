柳初新 春柳（清·江淑则）	灞岸骊歌初送别，眉晕翠痕轻碧。丰神袅娜，剧怜飘逸，瞥眼疏疏密密。疑是垂云环列。欲攀枝，离愁难说。三起三眠时节。万千丝、香郊芳陌。鹧鸪唤雨，鸧鹒啼日，画出清明寒食。镇销魂、数声长笛。
更漏子 四月十四日五渠观水嬉，是夜微有月色，灯彩甚佳，戏填此阕（清·江淑则）	月朦胧，灯摇曳。掩映画船佳丽。莹酒色，腻花香。轻风送夜凉。呼回棹，人声扰。笛韵临风袅袅。筵乍散，曲初终。闲情笑语中。
踏莎行 春夜（清·江淑则）	新月娟娟，花阴沉静。夜深独自穿芳径。金铃犬吠悄无人，池塘凉浸春星影。引起诗魂，吟怀谁省。隔林宿鸟枝头警。不教幽梦落银床，莲钩露湿苍苔冷。
浪淘沙 踏雪（清·江淑则）	一笑步瑶阶。清景殊佳。不曾顾惜凤头鞋。低首凝眸浑不觉，深处偏埋。纤手整金钗。诗兴难排。探梅不必到天涯。自有疏枝庭畔倚，折向萧斋。
临江仙 月下看梅（清·江淑则）	一轮月似新磨镜，梅花弄影纵横。夜阑深院暗香生。寻诗临妙境，愿结岁寒盟。莫是姮娥怜玉貌，流连欲画难成。忽听街鼓转残更。幽光无限好，玩久觉风轻。
贺新郎 和韵答闺友（清·江淑则）	落落深闺里。剩楼头、一轮皎月，是侬知己。自顾此身如倦鸟，栖息枝头垂翅。只披读、离骚销志。不信词人都福薄，看千秋、得意曾能几。伤心处，已无泪。生来无分穷经笥，日销磨、针箱线帖，可知遭际。满院凉烟秋雨后，多少闲愁慵记。嗟荣利、浑如敝屣。天地虽宽罗网密，料人间、独醒谈何易。把万事，付酣醉。
浪淘沙 春去（清·江淑则）	病起诵吟肩。新绿连天。一双燕子语春烟，笑问东君归去否，补饯芳筵。荷叶叠青钱。风景堪怜。离情忽被落花牵。满地残红留几点，魂断阑边。
