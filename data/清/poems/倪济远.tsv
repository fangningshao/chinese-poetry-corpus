小院（清·倪济远）　　五言律诗　押齐韵	小院斜阳入，幽偏爱杖藜。书棚乾落蠹，花坞净眠鸡。客误邻扉帖，僮支破瓮齑。无才与经世，不敢怨途泥。
郁林道中（清·倪济远）　　七言律诗　押侵韵	落木荒冈古郁林，刈禾人半故乡音。牛羊影乱寒山暝，饼饵香微野店深。他日归装谁压石，秋风行路怯闻砧。劳官莫说车生耳，仆马痡瘏已不禁。
去去（清·倪济远）　　七言律诗　押支韵	盲风伏雨日凄其，岸帻镫厨鬓有丝。醒已欲狂何必酒，愁难免瘦不关诗。放衙昼永看山早，学圃春寒种菜迟。去去休论八州督，俸钱新办草堂赀。
寓楼题壁（清·倪济远）　　七言律诗　押齐韵	烟江帆影压檐低，独上高楼望欲迷。一郡山川晴树外，二分弦索短墙西。晴天荡荡麒麟斗，秋馆沈沈蟋蟀啼。高咏胡床非昔日，不堪重唱《白铜鞮》。
出门（清·倪济远）　　七言律诗　押寒韵	出门西笑望长安，海内无交去住难。送老词章空刻楮，食贫生计且垂竿。河西讴近轻王豹，吴下舂谁寄伯鸾。惆怅一镫秋屋雨，白头吟苦葛衫寒。
古松行（清·倪济远）	祝寿庵中见古松，骨劲似铁皮青铜。天鸡白鹄不愁思，俯视千山凡木空。僧雏袖手不敢抚，恐动鳞爪飞为龙。平生古物经眠窄，孔陵之桧孟庙柏。人间摩顶皆儿孙，地轮盘根太阴黑。今观此松近十围，已觉眼前无物敌。力追秦汉出生面，势刮风雷荡空壁。昔遇鼎湖僧，低头检松子。目光岩下电，枯坐不肯起。欲貌此僧配此松，可惜松存僧老死。呜呼毕宏韦偃绝世无，何时将汝画作图，使汝之寿名山俱。
