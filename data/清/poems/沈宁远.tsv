咏古（清·沈宁远）	因必审可亲，古训日星揭。倾盖乍交驩，慎初简贤哲。出处长依倚，何容漫结纳。才士务进取，浮躁鲜甄别。见有门如市，群趋相暖热。一旦冰山颓，身败名亦裂。中郎入郿坞，岂计玉玷媟。仪曹客王家，用世心猛烈。托附得长松，弱植亦高洁。桃李非不妍，攀援易摧折。二人何眯眜，曾勿问志节。辞藻艳芳葩，趣操消春雪。纵得柄用久，名位已添窃。初谓灼天焰，余光照不灭。讵意一爝火，竟铄铮铮铁。轻肥弹指顷，不如恒冰蘖。文采弗庇身，垢腻终难刷。令人长恨叹，唾壶几击缺。为语多才人，握瑜勿自亵。
