客夜（清·严禹沛）　　五言律诗　押支韵	一身镫共影，相对亦何为。世故天涯见，乡心岁暮知。虚窗落残月，宿鸟动寒枝。容易明朝看，萧萧生鬓丝。
宿虞山逍遥游是先文靖公读书馆（清·严禹沛）　　五言律诗　押齐韵	萧然一丘壑，明哲此幽栖。墙借悬崖匝，轩因荫桂低。月明松鼠啸，林暗草虫啼。烦抱清风涤，中宵梦不迷。
题鸣沙城（清·严禹沛）　　七言绝句　押庚韵	蹀躞霜蹄沙自鸣，环州形胜旧隋城。云楼壮压河流激，时听蛟龙怒吼声。
青铜峡（清·严禹沛）　　七言绝句　押尤韵	青铜峡口过轻舟，百八亭亭塔影浮。奇绝两山中擘处，黄河千古自东流。
