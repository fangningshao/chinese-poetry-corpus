孤雁（清·万夔辅）　　五言律诗　押阳韵	凄绝云边雁，高飞忽断行。一声哀夜月，孤影怯秋霜。汾水蒹葭冷，衡阳道路长。客中愁见汝，忆弟泪沾裳。
中秋狱中作寄老妻（清·万夔辅）　　七言律诗　押先韵	此生此月狱中看，分照累人不算圆。泣忆牛衣心并瘁，坐当木榻膝俱穿。《明夷》曾卜周文《易》，《惜誓》还吟屈子篇。生我恩深惭未报，夜深长跪礼金仙①。
故明鲁王废宫（清·万夔辅）　　七言律诗　押阳韵	当年赐履尽银潢，禽父山川此启疆。矢到十传知肃慎，宫留千尺识灵光。无端白马屯河朔，曾见青衣泣路旁。甲帐已空遗楔在①，冷烟残照过莓墙。
九日（清·万夔辅）　　七言绝句　押麻韵	寻诗绕遍一篱花，落叶声中日易斜。忆得高堂临别语，授衣时节望还家。
