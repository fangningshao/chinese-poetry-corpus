留别丁二仲乔（清·方履篯）　　五言律诗　押阳韵	结带感殊乡，征帆又夕阳。诗歌中酒意，身手少年场。梅雨留人早，兰云入梦香。始知今桂海，别有古河梁。
苍梧道中怀唐大茝君（清·方履篯）　　七言律诗　押寒韵	禄养今闻五斗难，更无枳棘可栖鸾。词人温尉才都减，羁客唐衢泪不乾。尽室天涯成俩帅，名卿世业问园官。别来春雨残花里，独醉应怜革带宽。
江上纪程（清·方履篯）　　七言绝句　押删韵	明波瑟瑟浪如环，晓泊江州正闭关。万顷碧烟飞入梦，不知满眼是庐山。
同人宴张宛邻丈于憩园次夕复饮此（清·方履篯）	夙轸谢知音，羁怀媚幽谷。未知昨景迁，迭使游踪续。栖鸟识歌新，空径闻屐熟。月从海上来，光艳胜秉烛。瞬往即难追，晷移何太促。幸有沽酒人，与之期信宿。美人抚寒柯，揽袖泪盈菊。不惜尺寸心，岂徒眩凡瞩。
行至富庄驿夜坐怀刘青园（清·方履篯）　　押纸韵	征车迟不行，骤行良非已。云待故人来，相期渺秋水。翘首空日夕，振鞭遽至此。明晨隔山岳，歧路所从始。三载饥渴怀，何由慰之子。远尊有湿衣，近烛无乾蕊。铎梦堕黄埃，寒蛩催夜起。题诗泪盈壁，君来请君视。
送季娴妹于归（清·方履篯）	南国有嘉稻，丛生陇亩间。析根各移植，厥实乃始繁。托体为昆弟，骨脉相牵援。内外虽有殊，恩谊终无偏。女子既已长，一旦施衿鞶。遣行入他姓，同生若弃捐。成人固应尔，能无摧肺肝。矧翳吾与汝，手足何茕单。兄妹各一人，少小承欢颜。送子将于归，神凄涕泪潸。痛念我慈父，昔日俱爱怜。我母秉义方，育子勤且艰。吾长汝最稚，相差逾十年。中间弟及妹，幼弱遭摧残。惜哉汝次兄，学成身力孱。中殇弃其室，魂魄居岱巅。六人只存二，护汝如芝兰。提携兼诲诱，相爱无间言。汝生多淑德，质端不在妍。敏慧爱诗书，请益日几番。性情伉以直，辞语讷且娴。我父宰允吾，汝生已在官。继复刺粤西，万里随征鞍。嗟予求微名，京兆秋风抟。定省违晨昏，赖汝勤加餐。六年始得举，驰归霜隔天。我父不及待，弃我归重泉。悲苦欲追殉，犹恨身体顽。汝能侍父疾，送父凭素棺。宛转慰慈母，辛咽不忍宣。以此两相较，百倍胜我贤。我父为廉吏，身后无薄田。我从墨缞中，舌耕裹青毡。远游越五岁，负米思江壖。母衰仗汝侍，欲去犹迁延。有别长依依，有泪同涟涟。汝能识我意，百事使我安。爱嫂若事姊，亲悦若比肩。偕之奉母养，俾母忘忧煎。嗟嗟家多故，择婿良独难。汝笄又数春，我虑愁如瘅。今年策明良，我若星离躔。身言甘就试，幸厕令长班。致此胡足喜，禄仕如抱关。所欣天阙下，为汝得伯鸾。峨峨天水君，皎皎青琅玕。吐言金玉屑，走笔龙蛇蟠。卅年困骥足，守进天所悭。一朝凌风翔，乡赋振羽翰。计偕当仲春，先后来幽燕。夙契感离思，乍合生忧端。共伤倦游久，怅彼帏居鳏。比部二曹郎，戚友情相褰。为通两家好，愿作朱陈欢。问名未十日，献赋登金銮。我喜几欲狂，远过身高骞。问其何以故，遂忘食与眠。念予少兄弟，爱汝使之然。但惜桂苑才，试以烹小鲜。临廷仰帝简，作宰匡庐边。乞假得归娶，人羡锦衣还。请期既纳采，即咏《桃夭》篇。清门殊世俗，繁费皆可删。奁资一何薄，安得琼瑛盘。裁作四时衣，采绣亦斓斑。珠丝悬络索，双鬓垂螺环。约发玳瑁簪，缀以翡翠钿。缬带紫罗襦，玉绾黄金镮。琐琐饰众目，不足十万钱。布多杂彩少，箧面陈缃纨。吁嗟慈母意，欲语眉先攒。爱女思丰盈，怜子方贫寒。我今亦何为，终日起长叹。先人祇一女，随兄久迍邅。兹当吉礼成，心力敢不殚。尺帛一囊粟，即日甘分颁。筹思无可赠，赠汝三尺笺。笺中书韵语，滴泪和墨研。汝身虽强力，汝体多劳㾓。冷燠小有妨，喘嗽辄纠缠。嗣今须护摄，勿使日削朘。喜阳怒乃阴，损益气所干。顺时遣郁悒，遇物谢忿悁。不逮事舅姑，既往莫可攀。岁时奉家祭，粢盛重洁蠲。将事必以诚，亲手濯豆笾。持家此为首，凡百敬慎先。夫子姑良朋，爱结今生缘。和顺久愈谐，谦畏斯无愆。刚则济以柔，狭乃规以宽。有无俱黾勉，得失无欺谩。抚视前室女，曲意使安便。人生凡所遇，安得期万全。人或忤我意，坦悦相周旋。境或小不遇，检躬惟益虔。汝为宰官妇，切戒奢与专。奢为天所忌，专为人所姗。外政期勿闻，阃阈若有阑。耀首辞珠玑，饫口乐瓢箪。镫火夜愔愔，束帛朝戋戋。古人重循吏，其室无佩环。异物不足贵，清明乃共传。积衣千万袟，暖身惟一绵。陈簋方丈满，饱腹惟一饘。贪侈亦何需，徒为招祸綖。子孙贵读书，富足易轻儇。幼齿乘高车，长大为执鞭。皆由贻以患，置抄使疾颠。概兹皆当懔，毋为俗虑牵。汝岂丛尤悔，吾情过拘挛。申申为此语，日省庶励旃。奴婢务矜恤，勿令生烦冤。尤宜教以正，事上静以颛。好恶无偏向，乃克泯其奸。孤茕务悯念，分惠及杯棬。尤宜将以敬，慎勿邀誉焉。好誉谄乃进，虚壑何能填。言一漏者万，聊为明拳拳。词陋意则深，可如金石镌。补汝德未足，勖汝意未坚。取言贵切近，女诫拟重编。至若母家内，思忆毋沈绵。母年虽七旬，旧患幸已痊。康乐享期颐，福祐期明媊。汝嫂性虽愚，孝敬能乾乾。诸倒习占毕，质分堪陶甄。吾将官闽越，界通江右山。他时谋省觐，笋轿来归遄。汝心颇足慰，宜禁泪潺湲。望汝光两门，仪行昭蘋蘩。秋气正淑清，香发庭桂丹。锵锵八鸾驾，吉庆贺团栾。此诗勿再诵，诵者增悲酸。藏之琉璃匣，真气芬旃檀。
杨忠悯公空谷流泉琴歌（清·方履篯）	朱弦乍拂松风鸣，素丝夜泛清商声。枯桐寿世三百载，先生手泽天人惊。君不见在山泉清出山浊，壮气泠泠满空谷。杂耳淫哇未易除，雅操苍凉一何促。先生忠谊贯金石，余蕴兼能达音律。精思梦谒虞帝廷，亲受重华五音节。正乐原宜先正君，庙堂时事方纷纭。青词独煽冰山势，白简能酬玉阙恩。一疏将军误，再疏丞相怒。枷锁风吹彻骨香，刚肠百鍊金难铸。我观先生论制乐，选竹调丝自镌削。首和葭管次和琴，纬以埙篪合以籥。此琴疑即手所裁，铭文小篆书雷回。虬枝蟠跗色坚润，绿髹瑶轸生冰埃。端襟试鼓流泉意，簇吕钟宫皆入细。激越同惊变徵音，绀云紫雪凝天地。摩挲漆字悄三叹，自古龙门伤直干。至人欲为《猗兰操》，浩气空存《广陵散》。姓字今如星斗光，伟哉人琴两不亡。袖笼湘水浸寒月，虚籁空山印碧血。
送支子翔凤翱出都（清·方履篯）	秋阴三日寒威遍，落叶萧疏隔轻霰。支君别我去江淮，清泪凝沙掩君面。少年走马凌燕云，争说名花满芳甸。千里心交似尔稀，一生诗骨无人见。肝胆文章百不宜，散雪抟沙何所恋。嗟君飘泊天东南，予亦苍凉赋游倦。但识羁栖胜奔走，失侣哀鸣不如雁。双毂盘峰激石湍，扁舟破浪催银箭。傥怜燕市十丈尘，为剪吴淞石尺练。
