马将军歌（清·徐葵）	朝呼鸭，暮呼鸭。鸭兴妖，贼擐甲。台湾城中将军守，台湾城头堕天狗。海水起立飞妖氛，将军开城挥三军。跳刀走戟何纷纷，十荡十决奔如云。何事城头鼓声死，守阵军为贼人使。将军守土关存亡，转战已无麾下士。白首亲兵也大成，短衣匹马相随行。贼人注矢弦不鸣，环呼将军是好人，我辈戒勿戕其生。将军闻言忽嗔喝，贼不我杀我岂活。急挥大成速突围，他日呼儿收我骨。拔刀自颈血洒空，以血涂玦玦尽红。手付大成成泣受，身僵直立横尸中。贼人咋指尽罗拜，是将军者真鬼雄。天兵迅扫欃枪奔，大成幸保将军门。郎君间关历战地，瞥见高冢嵬然存。将军义不葬贼手，敢道骨寒今已久。启土争看忽大惊，异事流传万人口。五十三日颜如生，昔日刀瘢痂结成。吁嗟乎，将军忠勇信无敌，将军英烈真如神。同时死难欧许①马，将军事未闻朝野。大书特书不一书，以告采风入史者（施懿琳编校）。
