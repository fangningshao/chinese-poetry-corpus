渡铁索桥（清·邹志伊）　　五言律诗　押萧韵	险矣盘江路，何年铁索桥。古藤援旅客，绝壁束秋潮。绿涧呼蛮部，垂虹溯汉朝。风枝浑不定，为问挂猿条。
澄江夜泊（清·邹志伊）　　五言律诗　押尤韵	人依孤树宿，雁落一滩秋。渺渺苍葭外，萧萧古渡头。乾坤悬夜色，星月定江流。遂有飞扬意，乘槎犯斗牛。
社集石浪庵山楼（清·邹志伊）　　五言排律　押歌韵	不尽湖中浪，翻光上石坡。风过仍叠巘，云涌更层波。客杖穿螺黛，僧房锁薜萝。楼高衔日月，窗小纳山河。梅信先伸约，松声欲和歌。招携同谢朓，结契及维摩。击钵诗成未，擎杯兴若何。几番吟社里，佳景上方多。
