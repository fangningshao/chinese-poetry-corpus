题赵桐孙鸿爪集（清·石中玉）　　五言律诗　押庚韵	一字一行泪，奇诗乱逼成。刀边逃黑劫，灰里吊苍生。抑塞忧时志，悲凉变徵声。长歌为击节，罢酒涕交横。
富阳春兴（清·石中玉）　　七言律诗　押虞韵	晓郭桑阴翠软铺，丹青别补大痴图。阶前蝴蝶春深浅，江上鲥鱼信有无。兰箭晨抽香露湿，茗旗晴展嫩云扶。昼长吟罢浑无事，祇合垂纶侣钓徒。
