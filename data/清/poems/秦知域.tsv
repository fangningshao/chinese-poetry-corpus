芦花（清·秦知域）　　五言律诗　押尤韵	浪得花名久，萧萧白鹭洲。丛深缘近水，干弱易成秋。明月寒渔户，江风拂客舟。无须叹摇落，犹足代薪槱。
姑射山访神居洞（清·秦知域）　　押梗韵	秀气结壶口，姑射辟仙境。著屐访神居，络绎延清景。雨后岚欲滴，积翠撩人冷。松荫接藤缠，飞泉散碧岭。仙禽时一声，寂寂四山静。半日幽间趣，顿觉浮生永。鹿女还金阙，莲花开玉井。澄潭水一泓，上下光耿耿。杖策寻南洞，肃将衣裳整。拟拜绰约子，不见冰雪影。斫芝更斸苓，云深隔几顷。憩诵《南华》篇，肩吾笑夙秉。萧萧满林秋，日暮风涛警。恐是御龙归，悠然长引领。
