铁马（清·韩洽）　　五言律诗　押庚韵	急响中宵发，凌空铁骑行。不知风信至，顿使旅魂惊。当世正多事，吾侪方苦兵。那堪檐宇下，又作战场声。
猛虎行（清·韩洽）　　押虞韵	虎欲异群虎，舍山而渡湖。自失险阻窟，托身就菰芦。村落齐戒严，邻保相招呼。耰锄代戈矛，勇锐当先驱。爪牙岂不猛，其如处世孤。奋斗亦良久，力尽乃告殂。锦斑毙野草，割剥无完肤。嗟彼田舍儿，曾非卞庄徒。何乃百兽尊，轻身死庸夫。万类固并生，所宅各有区。一朝处非据，适足亡尔躯。持此告群虎，毋若此虎愚。雄长山林中，贲育孰敢图。
