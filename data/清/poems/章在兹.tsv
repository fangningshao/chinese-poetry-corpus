将出金陵（清·章在兹）　　五言律诗　押尤韵	昔日秦淮渡，高歌旧酒楼。今来江上月，独对帝城秋。壮志销投牒，微躯贱旅游。干将锋尽折，真悔觅封侯①。
都中杂兴之一（清·章在兹）　　五言律诗　押真韵	入洛诚多事，游梁亦已频。半生欢结客，一刺肯依人。不遇钟期听，何惭原宪贫。倚闾终日望，只是负慈亲。
汉武（清·章在兹）　　七言律诗　押支韵	调遣天兵地月支，蒲萄新发上林枝。初闻使者巡三辅，又命将军号贰师。越巂楼船通属国，朔方烽火照征旗。羽林无数孤儿在，独向高台泣望思。
