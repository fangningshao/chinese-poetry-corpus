雨中复上岱宗遇聂二（鈫）归简朱大（筼）（清·罗聘）　　押药韵	夜雨侵客枕，山云宿官阁。起听新瀑声，遥从空涧落。因思凌孱颜，飘然出城郭。抱癖怜寡谐，不惮湿芒屩。陟历忽逢君，笑谓似宿诺。相与事跻攀，一一恣搜索。东崖叠壁垒，西岭攒剑锷。瞩目千芙蓉，云中辨隐约。万松为笙竽，寒风噫崖崿。盘回走玉龙，联络垂珠箔。大声吼波涛，小声击铃铎。石凹水凝垘，笠斜风欺箬。黑云看屡翻，雷雨复交作。飞来涧底龙，喷洒遍林壑。归舆时恐倾，磴滑难停脚。未免俗士讥，亦任山鬼谑。静悟造物心，所忌在极乐。不知雨更佳，兹游足凌轹。况有未来人，尚为尘事缚。
御幛坪（清·罗聘）	桥平便游屐，赤阑无巧斫。窥涧俯乱流，面壁仰飞瀑。或如雪作花，或如几铺玉。或如大小珠，倒倾千万斛。山灵慰劳人，娱耳复娱目。淹留坐阴磴，不独洗烦溽。因叹祥符初，繁华逝水速。玉略载天书，万乘来空谷。辛苦献芝人，于焉开御幄。遗迹问清流，高松声谡谡。
