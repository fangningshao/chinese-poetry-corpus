观文殊口道场歌（清·程世绥）	我昔寻花如寻山，不惜百里相跻攀。我今爱山如爱酒，岂辞竟日杯在手。春深联辔听莺鸣，上登培塿下泽薮。欣闻雪岭有珠宫，文殊涅槃栖此中。只今番僧阐象教，广张罪福诱愚蒙。撞钟吹螺供奉具，贝叶喽啰朝复暮。观者云集施金钱，老少牛驴塞行路。就中首座属阿谁，竞说沙弥是导师。三生公案吾不晓，前尘幻影姑阙疑。独爱神清肤玉雪，光音原与常儿别。不学阳翟货居奇，安知造就非上列。是日恶伎进西凉，牛鬼蛇神闹佛场。夜叉双鬓浑弥戾，修罗两掌尤披猖。我为皱眉深惋惜，如此道场真戏剧。刹那倒竖久凌夷，掠影希光纷狼籍。归途瞪目再寻山，山笑人忙我自闲。静中省识西来意，灵鹫端的满人间。于今重扫尺宅去，好与白云常往还。
