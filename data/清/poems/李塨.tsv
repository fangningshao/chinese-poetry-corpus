仲冬三日雪同余光若饮燧侯斋（清·李塨）　　五言律诗　押先韵	何意铺银海，同来问酒泉。始知若下里，不数岁寒年。白眼天同调，青樽主更怜。支离老叟话，犹说义熙前。
牛善长公郎入国学（清·李塨）　　七言绝句　押先韵	五公山下授遗笺，长著征西第一鞭。更看阿戎宾上国，猿公飞剑晚霜天。
酬倪允懋因步其韵（清·李塨）　　押纸韵	自从邹叟没，谁复定一是。明明承儒统，隐隐已偏倚。沿流至南宋，朱陆皆禅喜。语录徒增加，乾坤莫经理。神州遂陆沈，无人责诸己。习斋痛覆辙，披古怀芳轨。天人自负荷，明亲竟端委。谫陋步其后，衰老忧颓靡。忽从宦海中，闻声怀彼美。目电四存编，神倾北杨里。千山万壑人，朅来共践履。谓予非故尔，正学原如此。愿告偕同人，卓立洗所耻。新春桃李妍，圣道从兹起。三复贶我吟，把臂情何已。
