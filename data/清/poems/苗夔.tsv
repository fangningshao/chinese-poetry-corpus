读段氏说文解字注心部𢝊字下知徐楚金系传吴中顾氏黄氏各有影钞北宋之本不禁神往（清·苗夔）　　押缉韵	生平私淑心，亭林多纂辑。韵学接孔周，一语亮能执。世无扬子云，鬼笑仓颉泣。天未丧斯文，洨长秦灰拾。南唐徐楚金，系传成四十。汪刻落叶多，破碎不完葺。影宋闻顾黄，藏之等什袭。何当一借未，万拜与干揖。补天同娲皇，动地笑惊蛰。九泉谁修文，此举登几级。神爽秋毫巅，主宾阆风立。
