题朱石者半水园次李梅公韵（清·唐允甲）　　七言律诗　押侵韵	窈窕仙源何处寻，蓝田花雨抱云深。相招胜侣驯苍鹤，独浣烦襟对远岑。灌木夏凉千树夕，芰荷秋老一池阴。沧浪欲洗罗浮梦，物外闲心恣短吟。
追饯路可期不及（清·唐允甲）　　七言律诗	习池旧侣已萧萧，空返山阴雪夜舠。郭泰亭中知迹少，袁宏江上有人招。青藤翠筱封蛛网，细雨疏镫梦鹿蕉。归去故山高处卧，月明十里听吹箫。
