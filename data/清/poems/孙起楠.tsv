石溪山房（清·孙起楠）　　五言律诗　押庚韵	岩石无名誉，栖迟谷口耕。锄犁春雨暗，机杼夜镫明。礼典传家事，徵书畏友生。汾亭鼓琴意，垂钓岂关情。
姑苏览古（清·孙起楠）　　七言律诗　押蒸韵	橐皋霸业怛威棱，《越绝书》成感废兴。万岭风烟趋笠泽，三吴春水下松陵。空余故苑眠垂柳，不见前溪唱《采菱》。惆怅绿芜槃郢墓，跋陀行雨正飞腾。
送濮荆南经历之粤西（清·孙起楠）　　七言律诗	篁竹丛中水石淙，应官听鼓踏逢逢。武昌行客今衰柳，蛮府参军此大江。陆贾旧通南粤使，祝良新受九真降。论功绝峤看铜柱，浪泊威名振岭泷。
