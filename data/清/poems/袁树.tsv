京口阻风（清·袁树）　　五言律诗　押元韵	客与舟俱驻，山沈日又昏。水寒星到底，江近月当门。风色占旗角，潮生辨岸痕。回看南翥雁，远影过前村。
无题（清·袁树）　　七言律诗　押冬韵	碧桃花下访临邛，含笑开门有病容。带一分愁情更好，不多时别兴尤浓。枕衾先自留虚席，衣扣迟郎解内重。亲举纤纤偎颊看，分明不是梦中逢。
晓起柬曲江（清·袁树）　　七言律诗　押歌韵	晓起阑跚病未瘥，幽窗倦启眼婆娑。斜风深院狂吹树，小雨湘帘冷作波。花意引回香力细，秋思分与雁声多。茂陵同是天涯客，可也书空唤奈何。
伤春（清·袁树）　　七言律诗　押文韵	几树莺啼酒半醺，声声唤起杜司勋。初三斜月今宵见，第一春雷昨夜闻。愁欲遣时偏听雨，梦初回处尚疑云。沈郎腰本无多少，又被东风瘦几分。
惆怅（清·袁树）　　七言律诗　押豪韵	惆怅桓家作马曹，渴来枉自忆松醪。雨添秋汛涛声大，月近黄河露气高。笳鼓半城吹断雁，星辰午夜逼征袍。凉天辜负文衾滑，归计年年折大刀。
苦雨无聊偶忆随园秦淮风景为诗二章分寄家兄存斋陆甥豫庭（清·袁树）　　七言律诗　押萧韵	梅雨声中想六朝，随园形胜郁苕峣。琴弹一曲云生榻，水发双溪响过桥。熟鸟不惊棋子落，新诗能读女儿娇。风光我又经年别，愁说江南归路遥。
磨盘山中遇雨（清·袁树）　　押养韵	乱山急雨来，匹马骋孤往。云裹马蹄重，雨压风头响。急泉奔下山，匹练平如掌。
观音岩（清·袁树）	突屼一峰孤，俯仰群山小。深壑镇潜鲸，长空阻飞鸟。直上接穹窿，犹觉青未了。石乳滴成枝，倒挂玉龙爪。洞户启山根，飞楼驾云表。石幡自古今，清磬无昏晓。我欲拜南无，六尘徒扰扰。
