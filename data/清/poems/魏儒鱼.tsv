东荒田舍（清·魏儒鱼）　　七言律诗　押灰韵	云吟月啸尽徘徊，未与人间断往来。绕屋惟闻深柳合，过桥便见杂花开。隐书摊处长为主，钝榜悬时暂占魁。续聚桂如容入会，尚当寻尔向溪隈。
九日顾迂客雷阮徒招集吴山登高用昌黎人日城南登高韵（清·魏儒鱼）	令序恣间寻，吴人雅好弄。微风况暄和，次帽不觉冻。群贤欣华至，夙饶济胜用。飞步蹑崚嶒，惭余未能从。彦先载酒来，次宗辄与共。相携升仙槎，空阔随目送。石湖晚更平，绿净绝攒葑。白发演《霓裳》，遏云声四纵。方罄卜夜欢，兹游讵倥偬。词客一流连，山灵亦增重。
