齐天乐 荷叶（清·顾皋）	金飙渐转横塘路，凉筒暗消残暑。傍影延青，摇烟笼暝，水面月华微吐。翠零香苦。正人倚秋奁，绿纱窗户。冷接菰蒲，画桡移人最深处。沈吟浣纱旧事，怅鸳鸯梦断，难赋新句。载酒船空，弄珠人杳，零乱半江秋露。匀圆摊破。便拗向西风，一丝犹舞。已是萧疏，更禁喧夜雨。
虞美人 为李湘浦赋（清·顾皋）	泥银衫子红罗扇，悄倚雕栏畔。晚凉消得藕丝风，又看一弯新月上梧桐。多情自是多愁损，照水怜清影。碧床落叶响飕飕，可有寄情芳字付东流。
