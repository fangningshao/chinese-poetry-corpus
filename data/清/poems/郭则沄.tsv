庚子诗鉴（选录）（清末近现代初·郭则沄）　　七言绝句　押麻韵	峨峨旗箭拟高牙，帐下群凶击柱哗。蝇拂纶巾谁氏子，黄袍一旦竟身加。
六丑 次苍虬韵，咏海棠（清末近现代初·郭则沄）	记吹香旧馆，有倦燕、飞回曾识。锦城梦遥，含颦欹翠羃。春去谁惜。漫许金盘荐，冷枝红妩，涴雨痕犹湿。长幡稳护愁无力。蝶瘦魂悽，鹃寒泪滴。凭栏为伊痴立。又烟丝弄暝，零乱苔迹。年光轻掷。况樊亭路隔。送断风花影，浑懒觅。东风换了萋碧。只蘦脂半掩，暗传芳息。竛竮恨、忍随蜂翼。凭扶起、劫后春心底处，更寻香国。笺天罢、虚盼晴色。待卷帘、细赏千金夜，仙云驻得。
水龙吟 俟园晚集，见池荷叶底窅映新花，倚此赏之（清末近现代初·郭则沄）	柳飔凉到阑干，虹桥一曲题襟水。嫣然半面，偷窥菱镜，含赪更媚。犹似年时，潘妃细步，暗遮裙翠。倩微波寄语，怜伊心苦，钿钿影，妆成未。莫道红儿最小，尽撩人、销魂滋味。诃池浴罢，粉轻香瘦，天然丰致。觅觅寻寻，菭矶立遍，幽禽能记。怕云裳解后，西风卷去，化相思泪。
菩萨蛮（清末近现代初·郭则沄）	蘋香吹梦东风晚。飞红不隔湖亭眼。低唱度琴心。一双花上禽。钓船轻胜屋。閒趁烟鸥宿。篴外雨潇潇。春芜长短桥。
江城子 迪庵有诗赋瓶中水仙，为填是解（清末近现代初·郭则沄）	玉冠妆就忆新笄。楚云飞。恋仙衣。检取残香，含恨倚金徽。翠佩隔宵初解了，应不似，梦来时。背人偷写洛川辞。误芳期。怨天涯。料得花魂，吟鬓两成丝。一剪灯屏春影瘦，休更遣，峭风吹。
醉太平（清末近现代初·郭则沄）	花畦半弓。花阑几重。柳枝亸倚东风。比春人更慵。春心雪融。春愁酒浓。斜阳又过墙东。剩一分瘦红。
买陂塘 泛舟南塘，吊聂忠节，次查湾韵（清末近现代初·郭则沄）	认前番、画桥单舸，添来潇碧如许。轻罾界破玻瓈影，搅起一双沙鹭。偷眼处。早隔舫菱歌，稳载花枝去。风蒲似语。笑雾鬓烟蓑，五湖图就，钿约总成误。斜阳岸，指点苔荒石古。客来谁酹香土。青林夜冷灵旗下，飒飒藕飔蘋雨。君记取。千劫后、沧波不散银涛怒。凉云易度。又奁影偎烟，灯痕恋暝，遮断野桥路。
壶中天 逊园小集，观所供盆石，云阻风夔门时所得，或鱼复阵石之遗。为填此解（清末近现代初·郭则沄）	蜀江何限，记汀蒲如画，前番风色。扁棹留君应有意，分与一拳秋碧。滴溜疑穿，皱云比瘦，奇骨何人识。梅边清对，梦痕犹恋烟汐。当日赤壁纵横，艨艟敛尽，遗恨空沈戟。抉水奔猊留断影，只伴骚人行笈。冰柱高吟，雪盆小供，幽致俱无匹。补天终负，客中丝鬓添白。
惜馀春慢 又尘新得柳蘼芜唐镜，属赋（清末近现代初·郭则沄）	淬水荷青，缄泥花碧，片月轻盈如许。调妆影事，侧帽芳情，漂梦更无寻处。应忆骊宫晓寒，星影初窥，翠娇红妩。奈云屏人远，菱枝吹散，暗随风絮。还拾向、红豆花前，鬟云梳罢，赚尽轻怜低语。琴川水咽，绮阁苔侵，枉费断肠词赋。奁底春魂，漫招新样，点成一般凄楚。剩无情鸾影，真真千唤，个侬知否。
浣溪纱 同浪公查湾息厂联句（清末近现代初·郭则沄）	泪眼伤春又一年（浪公）。断红零落带愁妍（查湾）。天涯处处有啼鹃（蛰云）。款梦飘残珠箔雨（息厂），偎香吟瘦药炉烟（蛰云）。柔肠转尽忆从前（浪公）。
疏帘淡月 重游李园（清末近现代初·郭则沄）	青青柳眼。乍隔水偷窥，悄传春怨。寂寞闲庭冷榭，梦云天远。花阑几处欹斜影，料韶光、更无人管。牡丹阴下，那回双倚，屧痕都黦。甚金谷、香尘易散。只客鬓成星，暗添悽恋。浅后蘋波，吹皱一痕如泫。登临漫说春来早，怕春来、翠芜零乱。闷怀谁省，孤禽啼处，夕阳红断。
鹧鸪天 栩楼春集，次姜盦韵（清末近现代初·郭则沄）	啼断残莺欲雨天。画楼如梦柳初眠。润侵箫局疑生醭，冷透琴衣懒卸棉。杯易尽，曲谁传。灯宵心事叠蛮笺。茶烟飏起春魂小，悄结龙华劫后禅。
探春 诗趣轩春禊，分得苑字（清末近现代初·郭则沄）	花梦留春，柳烟迎晚。雨后阑干绿浅。小榼煎兰，轻衫躤草，总是年时游伴。偏几番腰鼓，早占了、秋千别院。一般画里楼台，何人添写芳钿。多事翠觞频劝。便醉向东风，酒愁难浣。倚剑心孤，题裙约误，搀入琼华幽怨①。旅鬓成丝否，怕图上、吴绫羞见。烟外啼鸦，销魂如赋秋苑。
三姝媚 园中紫丁香三株，今春特盛，风晨重对，已半残矣。怅然赋此（清末近现代初·郭则沄）	同心谁绾就。又飞琼迎归，雾绡春瘦。碾碎仙云，怕玉烟飘断，画缣非旧。梦破青鹃，偏数到、收香时候。觅遍珠丛，慵弄残薰，思浓于酒。还把东风低咒。恁饾饤阴晴，暗抛芳昼。老去樊川，奈乞花心事，绿阴成后。锦障千钉，凭紫笛、曾歌垂手。泪点明朝，相思偷结，青青似豆。
贺圣朝 㣼盦属题徯园所绘平安图（清末近现代初·郭则沄）	鸾绦凤帕分明见。似花枝轻颤。春灯影里蓦相逢，乍一声低唤。残阳铜陌，香尘都换。况飘零钗钿。相思瞒却说平安，怕春人肠断。
解语花（清末近现代初·郭则沄）	瓶蕤供几，钿叶偎屏，催按霓裳序。瘦莺啼住。重帘卷、袅袅乱红如舞。檀心正苦。悄忆到、东阑前度。寻旧欢、蛮榼分携，小梦迷花雾。音念逝波断羽。话琼津天远，春暗宫树。旧香谁主。啼鹃恨、总付怨烟颦雨。流尘怕数。剩花影、如潮来去。拌醉吟、休负今宵，须翠尊深注。
祝英台近 咏苔（清末近现代初·郭则沄）	叠钱轻，铺罽碎，一碧绣深浅。掩土虚廊，屧步几回懒。最怜钿阁愁凭，香骢去远，剩行迹、被伊遮断。寂寥惯。只傍冷甃荒阶，幽情怕人见。细雨殷勤，残英遣相伴。凭谁净拭尘痕，碾青成纸，把离恨、斑斑题遍。
一络索 咏草（清末近现代初·郭则沄）	一枕西堂醒否。绕帘烟雨。曲阑干外即天涯，又绿到、伤心处。目断年时蘅浦。暗愁无绪。画轮碾破不成茵，怎绊得、春风住。
满庭芳 菊痴以闽中茉莉数本见贻。海舶支风，花叶憔悴，为填此解（清末近现代初·郭则沄）	蕊细抛珠，叶低减翠，海山来路迢迢。峭帆风紧，仙袂不禁飘。漫怨璚姿瘦损，还留恋、帘角墙腰。乡心远，零香唤起，乘月梦洪桥。年时罗帐底，鬟云坠枕，几缕魂销。甚欹烟玉悴，影也无聊。知否星星是泪，偏吹鬓、暗麝相撩乱。空辜负，吴艭稳载，幽佩胜琼瑶。
玲珑四犯 咏阑影（清末近现代初·郭则沄）	密密疏疏，恰亚字回环，苔砌低认。月地斜看，筝柱几曾端正。扶出半幅惊鸿，奈背面、暗愁谁省。又翠阴、转过云廊，花底屧痕俱损。断红千折描难尽。印凉波、井梧秋近。玲珑不隔蓬山路，偏写离人孤凭。一片画格高低，闪入风帘灯冷。问碧城何许，空绾著、相思影。
