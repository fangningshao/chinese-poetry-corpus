忻口以往气象大类塞垣生来偪琐至此始觉有历落意因而赋诗（清·卢世㴶）　　押陌韵	地廓青天垂，群山忽敛迹。极目渺无隅，漠漠平如席。遥峰露微岑，参差类缝襞。枯桑何刁骚，枣柳少绳尺。长风吹不休，我行日将夕。惊沙纵复横，野气黄兼白。归翼没已完，惟见空烟积。肃肃单舆凉，心神恍若辟。若寤若旁皇，若已有所获。此日复何时，二月哉生魄。昏旦气候殊，劳歌答于役。脱衣古馆中，夜静灯花碧。
