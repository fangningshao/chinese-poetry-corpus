大坯山（清·马世俊）　　五言律诗　押文韵	远影平如盖，孤峰澹若云。松楸迟日照，芦苇带风闻。翠潋一湖抱，青光三郡分。忘机余已久，鸥鸟自成群。
吴季子挂剑处（清·马世俊）　　五言律诗　押侵韵	公子归吴去，故人知此心。死生同白日，然诺岂黄金。一剑竟何往，高台自古今。君看碑上字，苔藓不能侵①。
九日即事（清·马世俊）　　七言律诗　押庚韵	晓檐爽气报初晴，云意徐收到树轻。落叶裁诗秋蝶化，短篱曳杖午鸡鸣。一峰入户青光好，万里登台白发生。眼底纷纭休再问，满天鸿雁不同程。
坐骆氏水天一色楼（清·马世俊）　　七言律诗　押灰韵	翠色空濛隔岸来，高楼如画面湖开。此生未得余杭郡，今日相期河朔杯。天远亭虚谁放鹤，山寒节近好寻梅。义乌才子多流落，词赋乡关起暮哀。
闰三月二十八日午门应制赐宴及烛（清·马世俊）　　七言律诗　押冬韵	右掖趋朝瑞霭浓，千门望跸立从容。烟光次第笼台柳，漏点依稀带晓钟。曝背岂知丹陛峻，温纶不待紫泥封。大官送饭初承诏，银烛还闻下九重。
古意（清·马世俊）　　五言绝句　押删韵	紫塞三千里，征夫去不还。帘前新月上，似为寄刀镮。
陆贾（清·马世俊）　　五言绝句　押潸韵	莫问尉佗装，千金岂在眼。请看马上公，何曾事生产。
