宿湖上（清·宋大樽）　　五言律诗　押鱼韵	月外带疏雨，空濛水不如。僧来人静后，琴弄晚风初。挥手忽澄霁，遥情在碧虚。好风吹未已，一夕放芙蕖。
上径山（清·宋大樽）　　五言律诗　押东韵	忽在白云上，如浮沧海中。云消常作雪，天近但闻风。谁问栖禅宅，曾为避暑宫。道人偏笑客，何事入寒空。
赠朱秋岩（清·宋大樽）　　七言绝句　押真韵	髫年别母饱风尘，尽改乡音已十春。莫向天涯诉离恨，更谁知是异乡人。
珠帘泉（清·宋大樽）	香炉峰顶生紫烟，玉京朝罢归神仙。神仙洞府隔人世，是珠是帘泉非泉。珠帘十里等闲事，何如常挂青山间。清风明月入帘去，帘中似有人翩翩。桃花含笑而未语，白石无情而谁怜。帘兮帘兮胡不卷，吾将坐待三千年。
寄洞霄宫羽士（清·宋大樽）	忆探西溪梅，曾饮余杭酒。白鹿天半鸣，今复为谁有。我归老母旁，此乐胜丹房。东园桃已熟，齿落犹能尝。岂必王母遗，聊可佐壶觞。风吹白云来，时带溪花香。庭前长瑶草，呼儿饭牛羊。
临平山安隐寺最幽偶往游瞩（清·宋大樽）　　押梗韵	周览若有失，遥怀辄引领。白云先客在，春入空山静。松风答樵歌，萝月带潭影。达者能栖心，至此更深省。
