浣香图题赠芥轩诗（清·侯晰）　　七言律诗　押先韵	肥遁云山寄一椽，门临留水绿杨边。牵茆补屋刚容膝，插棘编篱未及肩。位置笔床横放榻，经营茶灶曲通泉。羡君清福能消受，应是前生结静缘。
长相思（清·侯晰）　　押支韵	记来时，忆归时。不语凭栏撚柳丝。无人春昼迟。寄欢诗，和侬词。总是相思两字儿。休教鹦鹉知。
临江仙（清·侯晰）	红药开残惊绿暗，斗茶深院清幽。呢喃双燕语风柔。蝶酣人困，慵自整薰篝。宿醉未消香梦醒，倚栏闲看梳头。一帘梅雨似新秋。菱花影里，斟酌远山愁。
采桑子 武陵归，夜泊吴江（清·侯晰）	分明又是秋江路，短棹烟蓑。唱彻吴歌。隔浦渔灯隐芰荷。依稀柳港维舟处，生怕风波。凉月无多。掩映低篷几点螺。
金缕曲 送邹二辞遣秦（清·侯晰）	世路浮云耳。再休提、家园寥落，炎凉如此。五载南冠魂欲断，醉酒耽诗而已。曾未减、晋人风味。赢得邹阳豪气在，写丹青、聊作生涯计。骊唱咽，寒飙起。一鞭斜日枫林里。吊兴亡、秦川绣岭，尽供游戏。更喜有妻甘共隐，不洒平常别泪。好相慰、羊肠迢递。何处邮亭堪系马，续香眉、高价长安市。君去也，名成矣。
