江行晚眺（清·傅平治）　　五言律诗　押齐韵	滔滔波浪涌，隔岸夜猿啼。秋老风偏密，江遥路欲迷。帆随孤雁小，山入远天低。隐隐林丛里，依稀见古堤。
早发（清·傅平治）　　五言律诗　押尤韵	微寒秋倍爽，宿雨一帆收。初日破潮出，晴江背郭流。云遮山外塔，人住水边楼。指点汀洲路，忘机狎白鸥。
江上别友人（清·傅平治）　　七言律诗　押元韵	远送行舟酒一樽，离人秋日最消魂。目极征帆随客路，心同去雁到家门。白云红叶山边寺，流水夕阳江上村。花月何年更得聚，重将旧事细推论。
