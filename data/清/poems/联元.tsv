大观亭和袁重黎韵（清·联元）　　押药韵	危亭鹤俯啄，奇石兽仰搏。林衣青缤纷，山果丹璀错。洼疑仰叵罗，凸俨弯繁弱。张之嵇生琴，韵以洞庭乐。佳客赏心同，主人嫌酒薄。湛醪乞芳邻，轰饮吸巨壑。清浊一中之，贤圣欣所托。哦如坚金撞，契比蕤铁跃。浮澜耸层观，胜寄标夙约。未觉秋为气，浮云扫萧索。时乎多忧虞，兴到足斟酌。青鹄瞰楼船，白猿论秘钥。海图开曲纡，善策戒肤廓。东𢦟思前筹，北供伟庙略。师以后直强，弈贵先几著。雄藩规朱蒙，铭勒靖松漠。方将封云亭，毋为安蝘蠖。
