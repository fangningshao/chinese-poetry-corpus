客中杂感（清·林宝镛）　　七言律诗　押尤韵	烟波愿未遂孤舟，又值风云惨淡①秋。故主恩犹思凤阙，新亭泪枉洒金瓯。一枰忍看残棋劫，万斛难抛去国愁。海月不知人世变，夜来依旧照中州。
鹿港施文远君招宴（清·林宝镛）　　七言律诗　押寒韵	世事如棋局局①残，疏狂到老笑弹冠。诗盟白②社欢连夕，酒泛红螺醉③一团。风月喜从楼上咏，须眉漫④向镜中看。年臻大衍沧桑后，落拓当年七品官。
重游彰化（清·林宝镛）　　七言绝句　押先韵	乐耕门外夕阳天，花木成畦景色妍。出水虾蟆浮绿背，荷花满沼叶田田。
庚子1900春同诸友游南投分县衙感赋（清·林宝镛）	胜日寻芳挈伴来，此间畴昔胜蓬莱。寒松古柳青青在，寥落空堂半绿苔。江山易主迹空存，废廨残檐燕雀喧。傥使重逢屠二尹，也应咄咄暗销魂。荆棘铜驼感慨长，旧衙壁垒叹荒凉。屠公琴鹤今何在，空剩寒鸦噪夕阳。
