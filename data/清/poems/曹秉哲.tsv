苔（清·曹秉哲）　　五言律诗　押灰韵	地老天荒处，无人有绿苔。空山閟秋色，大造出闲材。罽细雨丝织，衣轻风剪裁。可怜花落尽，幽径为谁开。
不寐（清·曹秉哲）　　五言律诗　押支韵	春来愁易觉，况值雨侵帷。运蹇孤名早，心闲怪梦迟。柝延将尽夜，镫了未安诗。渐老豪情减，闻鸡总不知。
题孙忠靖公遗像并墨迹诗册（清·曹秉哲）　　五言律诗　押元韵	无计挽乾坤，悲风吊雁门。尺书徒促战，一剑痛衔恩。竹寺诗中影，萧关月下魂。至今生气在，成败不须论。
移家（清·曹秉哲）　　七言律诗　押支韵	十载匆匆疾若驰，一身泛泛渺何之。家如客燕频营垒，官似残蝉又过枝。检点琴书余长物，流连花竹胜前时。闲云一出浑难驻，惆怅还山未有期。
和吴梅村宫扇（清·曹秉哲）	宣皇避暑通明殿，碧槛丹幮开四面。照夜谁呈越国珠，招凉思换齐家扇。南内宫中御制奇，良工雕刻采章施。薄缫蛱蝶千丝茧，柄削珊瑚二尺枝。丁歌甲舞看不足，匣启玻璃环佩玉。纱晕轻摇烛焰红，罗纹细叠帘波绿。五月皇都富贵城，榴花十里晓霞明。昭容带醉交钗影，侍女承欢动钏声。离宫宴罢樱桃熟，一卷《豳风》挥汗说。九华殿角南薰来，在抱冰壶两清绝。禁苑颁传赐近臣，阁门携谢拜恩新。雉尾移来云五色，蛾眉捧出日双轮。水晶帘卷烟如绣，玳瑁筵开花献寿。入手争夸书画名，回头翻笑蒲葵陋。幽赏由来惬圣衷，清凉世界画屏中。银床冰簟芙蓉梦，雾鬓烟鬟茉莉风。玲珑绝代翻新式，转眼繁华增太息。一自秋风怨洛城，残纨断竹无人识。桐叶纷飞夕殿凉，菱花瘦损美人妆。彩线空教金凤系，丹符徒把玉麟张。旧宫零落新宫废，遗物摩挲悲割爱。宝匣萧条蠹粉残，华箱寂寞鱼鳞碎。苦忆君恩祇自哀，雕红镂翠总成灰。祇今惟有南楼月，犹似当年扇影开。
归乌曲（清·曹秉哲）	天涯一只惊霜乌，欲归望远心踟躇。踟躇不归问何意，答言恐负高飞志。高飞壮志难遽酬，可怜倦翮无时休。不如株守故林侣，饮啄翱翔得自主。吁嗟乎！乌不归兮栖何之？乌竟归兮哺何资？将归未归两难决，愁煞斜阳欲暮时。暮景人间容易变，及时归去乌莫恋，巢中老乌泪如霰。
