登金城山（清·许国焕）　　五言律诗　押冬韵	古木长云里，盘回出几重。夕阳连众壑，空翠滴诸峰。石倚苍藤立，泉从碧藓封。谁携惊世句，天阙问春容。
行溪上偶至野人家（清·许国焕）　　五言律诗　押先韵	春风随坦步，晓日绿溪边。藻动鱼冲岸，山明鸟破烟。贫家稀馈问，野老忽周旋。已觉和光里，迟迟近午天。
南楼怀古（清·许国焕）　　七言律诗　押先韵	城郭遥临北斗悬，苍凉长慨暮云天。只今老竖樵薪日，正想从官引仗年。亡国社存秋色外，《登楼》赋就夕阳前。金舆石马赓陈迹，满目悲风散紫烟。
