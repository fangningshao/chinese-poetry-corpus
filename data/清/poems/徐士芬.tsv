江州怀古（清·徐士芬）	系马常念驰，笼鸟不忘飞。秋风莼鲈美，有托乃遄归。束带见督邮，作令当知之。云胡受五斗，掉头在临时。田园自可乐，素心复与期。郡符虽不至，亦赋《归来辞》。
偶感（清·徐士芬）　　押尤韵	尘世事纷扰，营营未肯休。孤云独无事，久与间人游。无心偶相值，淡极不可收。四岳自霖雨，萧然远龙湫。幽人心亦忘，相对长悠悠。
