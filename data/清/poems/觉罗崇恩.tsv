初夏郊居杂兴（清·觉罗崇恩）　　五言律诗　押先韵	古寺双桥外，清渠五柳前。开门赏疏豁，卜地得幽偏。墟里通渔市，人家隔水田。夕阳间倚仗，林壑倍苍然。
净业湖雨小憩僧舍得句有怀李四侍郎次雷字韵（清·觉罗崇恩）　　七言律诗　押灰韵	黑白云花涌作堆，芙蓉墉外殷轻雷。风从荇藻交时见，雨自菰蒲响处来。投树禽喧山寺暝，荷蓑人去野花开。每逢佳景思君共，恨不僧寮话茗杯。
何玉史索观香南精舍宋拓圣教第本题长歌代跋因次元韵答之（清·觉罗崇恩）	永和九年春禊罢，临河一序矜初写。真迹鼠茧閟幽宫，模本欧虞各腾驾。古德慈悲惧散逸，妙腕玲珑运神化。织珠为衣了无缝，融金铸镜光四射。因之圣教广流布，欲与兰亭互陵跨。谬说昔被子固惑，院体曾为通微诧。抵鹊昆山未知宝，获雉陈仓乃称霸。东洲居士书学精，慧眼能窥古贤罅。虞褚尚难逃斥呵，赵董那不担惊怕。独于仁师颇倾倒，谓虽集书犹蕴藉。敝斋翠墨兹甲观，秘笈黄庭轶丙舍。棐几今传拟星凤，叠石何敢方嵩华。品题洵足永千秋，鉴赏尤宜清九夏。两家书画舫中珍，奕奕虹光生午夜。
太史次前韵见答复小书便面以赠称许过情感愧交至叠韵奉报（清·觉罗崇恩）　　押祃韵	斧柯未烂敲棋罢，梧竹凉阴似水泻。问奇我自勤载酒，逭暑君毋轻命驾。吏散空庭领鹤行，昼长高枕随蝶化。佳箑传来诗句新，小字精能光彩射。险韵苏黄最善押，盛名元白亦飞跨。论书得间岂刻苛，鉴古识真戒虚诧。独有千古俯余子，坐拥百城成二霸。君藏宝墨紫琼珍，我弄珠泉青玉罅。拍手清歌鸥鹭驯，横空硬语蛟螭怕。奇编插架恣涉猎，古拓堆床日枕藉。研金叩石参半解，喝月呼云退三舍。狂来酒渴吸长江，兴到书豪擘太华。投分愧为东道主，随缘喜结西湖夏。翱翔文海拜诗王，麟篆降祥扪九夜。
太史再和前韵三叠和之（清·觉罗崇恩）　　押祃韵	奇兵屡出不容罢，其势有如建瓴泻。九霄鹰隼奋一击，千里驽骀烦十驾。仙人啸树猿殊灵，陈编食字蠹曾化。各有微尚寄锻屐，未可强同执御射。听经猛虎犹能驯，斫阵生驹讵难跨。米颠洁癖不受污，子京印痴何足诧。缪篆虽变尚存古，分隶兼陈近杂霸。古人墨妙附骥尾，小玺红泥补诗罅。精斯入赏多取憎，古乃足珍俗可怕。间寻幽事细商榷，静镇狂澜遥慰藉。水退三篙笞上堤，云消数朵山当舍。袖中奇石富东海，箧里残碑影西华。翡翠啾啾响竹秋，蜩蝉寂寂过槐夏。向时奕垒审孤虚，池上开樽卞凉夜。
