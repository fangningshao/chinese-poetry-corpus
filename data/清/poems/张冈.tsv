岁暮送友人之吴兴（清·张冈）　　五言律诗　押删韵	复作苕溪别，依依歧路间。斜阳孤棹客，晴雪五湖山。逝水看东去，冥鸿听北还。天涯当岁暮，想像鬓毛斑。
秋夜雨中集企晋园中即席感怀亡友亦瑜（清·张冈）　　七言律诗　押鱼韵	秋暝松窗镫火虚，故人清宴子云庐。啼残林鸟空山静，落尽汀兰暮雨疏。对酒尚吟《思旧赋》，论怀休拟《绝交书》。相逢尽是江潭侣，重向秋风问索居。
晚至圣恩寺宿四宜堂（清·张冈）	暮随白云至，山月尚未出。言寻石门幽，谷口烟萝密。欣逢采樵人，招我入禅室。昙花空外香，石溜岩下急。虚堂面五湖，碧动轩窗色。浮生疲津梁，兹焉偶栖息。闻钟寒不眠，风竹声萧瑟。
登尧峰作（清·张冈）	夙昔闻尧峰，游心岁已积。杪春群物秀，及兹事清适。路转峰西偏，萧条但松石。飞泉若风雨，淙淙下绝壁。向晚猿鸟啼，时还见樵客。缅彼五湖水，东逝自古昔。烟波碧如此，人事几更易。请从支遁流，空山共禅寂。
