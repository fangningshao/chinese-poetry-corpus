甲申游蜀乙酉夏闻亲病遄归感而赋此二首（清·胡本绅）　　五言律诗　押东韵	归计迫匆匆，征程百感丛。光阴惊过鸟，事业慨冥鸿。囊累刘公解，途嗟阮子穷。一年流水逝，惭愧说桑蓬。
到家口占以慰内子（清·胡本绅）　　七言律诗　押灰韵	崎岖历尽又归来，半载愁颜一笑开。室免漂风安梓舍①，天留爱日永兰陔。立锥岂遂真无地，避债何妨再筑台。自有千秋卿识否？白云深处胜蓬莱。
九折（清·胡本绅）　　七言绝句　押支韵	王阳叱驭上危陂，为国忘身礼亦宜。我是江南寒素士，因何乘险历嵚巇。
临邛酒肆（清·胡本绅）　　七言绝句　押虞韵	驷马高车大丈夫，如何拙计事当炉。不知捧节临邛日，腆面羞颜酒肆无？
寿吴翊之先生九十（清·胡本绅）　　押皓韵	古人重忧勤，忧勤皆寿考。今人贪欢娱，欢娱多折夭。延陵有封翁，齿德为国宝。年逾洛水英，貌比商山皓。诗书课子孙，田园足蔬稻。福寿有如斯，梓桑都压倒。谁知驹犊年，驰驱无暮蚤。迨乎烟尘生，栩棘集羽鸨。施舍及存亡，诚求还赤保。抱此饥溺心，乡闾忘旱涝。天道每好还，报施争迟早。燕山窦禹钧，阴德回苍昊。磨鍊出精神，胜食安期枣。从古晚晴佳，夕阳无限好。
