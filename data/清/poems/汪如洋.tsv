再过燕子洞（清·汪如洋）　　七言律诗　押先韵	契阔灵山乍两年，重来仍是绤衣天。抽身皂荚黄尘外，到眼琪花碧草前。终古涛声常作雨，经春苔印又如钱。使君不识忙闲事，偷伴孤云一夕眠。
沅江舟中夜雨（清·汪如洋）　　七言律诗　押尤韵	疏声篷背忽脩脩，翠石文沙古渡头。烛尽邻船初罢酒，更稀戍卒懒登楼。十年旧续江湖梦，千里平添茝杜愁。自笑尘劳缘底事，苦将今旧阅浮休。
晓行偶占（清·汪如洋）　　七言绝句　押虞韵	宿雾荒丛罥似珠，晓风蛛阵吐萦纡。不须更染初阳色，画出渔村晒网图。
汤阴谒岳忠武王祠（清·汪如洋）　　五言排律　押东韵	十室名臣里，千秋国士风。仙踪异圯上，人望比隆中。早究孙吴略，期收耿邓功。格言惩爱死，优诏答精忠。唾手燕云复，伤心贝锦攻。全军争一哭，痛饮负诸公。锻炼俄三字，尘沙奈两宫。划柑枢算险，叩马敌谋工。厥厉阶长舌，惟天鉴匪躬。黄冠归未得，碧血恨难穷。下邑崧生始，熙朝庙祀崇。贞珉镌笔札，顽铁铸奸雄。燕颔披帷识，鱼轩配座同。奉祠存嫡系，肃客走粗僮。游奕兵容壮，周流社址空。编年遗集富，展祭御碑穹。南渡家何在，东窗岁几终。撼山犹破胆，袒背孰明衷。昼锦芳规接，金陀远梦通。辨诬怜吁泣，吾念亦斋翁。
夏秋多雨自赵北口至鄚州二十里间皆成巨浸编筏以渡宛然水乡风景也（清·汪如洋）	晓发十里铺，浓云作秋寒。秋寒泻层碧，四面江湖宽。中央界燕赵，倒影虹桥弯。南人困尘沙，得水逢旧欢。耐可荡胸臆，且宜濯缨冠。柳阴有篙楫，争渡如争滩。故道失雄鄚，稽天势漫漫。周园下错田，虑随东逝澜。纵横亘港汊，脉络纷倪端。瘦马载急递，高轩装达官。布帆熟无恙，来往凌屋山。宁知万粱䕸，半饱鱼鳖餐。我时截中流，凄风激微湍。感彼刈获谋，遑恤衣裳单。侧闻清口涨，民庐暴摧残。楗菑赖重臣，上释宵旰艰。兹方积潦致，平治凉非难。将修道茀政，况异哀鸿叹。行殿丽金碧，水围停玉銮。归途期步谒，泥裂龟纹乾。
安宁州温泉（清·汪如洋）　　押肿韵	连山袤三迤，水脉珍璧珙。洑纡或地中，沸作醴源涌。砂泉澈如镜，矿穴浊于湩。能为春云蒸，暖意沃顶踵。兹汤擅第一，臭味屏阘茸。澡身有神功，五体急投勇。虽非八功德，信是妙莲种。其旁绀宇崇，松羔夜涛汹。梦魂骊山高，挟我去秦陇。荒哉轧荦儿，绣褓六宫宠。腥闻孰荡涤，垢腻犹积壅。岂如天南陬，神瀵山灵拥。揭额古未闻，升庵作之俑。庶几灵台春，衫袜脱械拲。达官供顿停，蕞尔汤沐巩。奈何槃勺微，刻画到榱栱。缅彼饮泉风，监兹一神悚。
