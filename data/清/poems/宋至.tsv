送介维返歙县（清·宋至）　　五言律诗　押鱼韵	故人理归楫，秋色老芙蕖。此日一尊酒，何时尺素书。江枫衔落照，海雁下荒渠。我亦羁栖客，能无忆旧庐。
送心壁上人还开先寺次青门韵（清·宋至）　　五言律诗　押微韵	邓尉探梅罢，高僧别我归。烟江聊握手，春雨细沾衣。路逐青山杳，帆携白鸟飞。到应三月暮，犹及看蔷薇。
秋晚同志上赋（清·宋至）　　七言律诗　押阳韵	飘萧风雨满江乡，无那羁愁分外强。井上高梧零浅碧，篱边丛菊破深黄。半天寒色侵归雁，一笛秋声怨夕阳。何处林泉堪寄傲，幽寻好向赞公房①。
端书（清·宋至）　　七言绝句　押阳韵	端书洗砚更焚香，冷淡生涯与转长。二十四桥红叶遍，雁声和月过东墙。
郯城夜行（清·宋至）　　七言绝句　押庚韵	鞭梢指点问前程，狐帽狼裘踏雪行。霜月欲沉风力劲，断鸿声里过郯城。
