值宿闻乌夜啼（清·弘曣）　　五言律诗　押尤韵	值宿霜寒夜，蟾光瓦欲流。哑哑听乌语，历历数更筹。已傍龙楼稳，能稍砮矢忧。鸡竿应有兆，计日下皇州①。
过贾阆仙墓（清·弘曣）　　七言律诗　押侵韵	荒冢斜阳历古今，池边树噪夜栖禽。年前亲咏僧敲月，身后徒劳佛铸金。东野不来谁酹酒，昌黎长逝罕知音。石楼旧咏流传久，叹息无人解细吟。
石琴篇（清·弘曣）	我生两耳厌竹肉，高山流水爱结钟期盟。閒取龙门百尺之桐斫绿绮，朝回解带便向书堂横。朝来有客贻我一片石，浑沦太璞含元音。琴材完足未磨刮，径倩妙手龙唇凤翮一一雕镂成。调弦案谱叶宫羽，依稀绝壑千树万树松风清。始知中郎焦尾疑附会，爨余安得春雷鸣。浪传逸响匹柯笛，无乃秋柳啼寒莺。何如葱翠玲珑凿山骨，意外突出新经营。愿携此琴恭进拊石曲，瓦缶窃和《南薰》声。
