三江闸（清·胡天游）　　五言律诗　押尤韵	青天初破险，白马竟当秋。众水千年会，重溟一气收。远怀秦太守，高转蜀江流。疏凿微茫外，星辰永夜浮。
晋阳（清·胡天游）　　五言律诗　押阳韵	风景无并塞，郊原得晋阳。供人莲稻熟，遮路枣槐香。俭意多谙俗，持生各抱方。翻思戎马际，自昔有飞扬。
塞上秋日倡巫伎人集无近远婆娑歌舞接朝夕合唱凄动旧俗以地多战死为之赛祀吹响流感娱殇魂慰厉怒祈保岁谷盖余风遗音至今（清·胡天游）　　五言律诗	打鼓锦蛇斑，翎花粹带翾。神弦秋树里，青幛国殇还。岁得虚疑定，魂招祇未关。婆娑自遗俗，歌咽几红颜。
塞上观落日（清·胡天游）　　五言律诗　押庚韵	落日与天倾，天连塞草晴。看从沙上汲，翻似海边生。惨淡开红烧，虚无恋远明。何人把羌管，先作月中声。
贾太傅（清·胡天游）　　五言律诗　押文韵	旷代怜才子，经时赋旱云。楚骚兼与恨，秦过竟谁闻。万里乾坤眼，三年草木群。苍生属相借，高论岂徒殷。
吴越武肃正庙下作（清·胡天游）　　七言律诗　押尤韵	长鲸一剑八百里，落雁千都十四州。河外赤符终奉汉，江陵玉马本朝周。花开陌上香车杳，衣卷山前锦树秋。安得英雄万强弩，天边更为转涛头。
阊阖（清·胡天游）　　七言律诗　押尤韵	五华城阙九光楼，阊阖遥扃隔世愁。把钺几曾回暗虎，服箱从此到牵牛。星辰独傍中宵渴，云雨安知下界休。帝所会应无宋玉，白榆凋尽不悲秋。
春晚出郭送溧阳公归葬江南述感（清·胡天游）　　七言律诗　押尤韵	望到郊门万古愁，归来城府飒清秋。阅人华屋更相待，流涕哀筝并自休。陵处可应成下马，路分犹怕近西州。川原便逐东风改，会有心期白日留。
层城（清·胡天游）　　七言律诗　押灰韵	欲倚层城俯八垓，手挼云雨转璇魁。终疑上帝难容谏，便恐神仙亦妒才。世界古来余一粟，昆明夜半又飞灰。思量惟有人间乐，醉看貂蝉向大槐。
牡丹（清·胡天游）　　七言律诗　押侵韵	几夜明薰玉有神，翠帏扶起态沉沉。难为不负东风地，直使能移一世心。睡去尚愁肌麝重，折来犹觉眼波深。相看争忍旋抛却，一寸斜阳一寸金。
送别上人游蜀（清·胡天游）　　七言律诗　押尤韵	关门累月不梳头，行脚须臾过赵州。已分禅心安白足，尚贪诗句写红楼。故人好在昙无忏，乡里还呼许散愁。地埽峨嵋从此去，定身休作树中留。
秋日西兴旧关口登楼眺望浙江感怀（清·胡天游）　　七言律诗　押东韵	吴胥越绝雨飞虫，何止鳌涛落手中。万井过江丹画湿，大荒浮海碧蜺空。催寒一帽冲新雁，横笛千山入晚风。岁岁劳劳关外客，暂偷閒望恨无穷。
送谢侍御赴长沙（清·胡天游）　　七言律诗　押微韵	帐底吹篪夜解围，剑炊刀淅两危机。请来斩马平陵去，看遍黄羊属国归。物论清流几人是，书成孤愤举时非。戟髯强项生平意，坐映江山合有辉。
晓行（清·胡天游）　　七言绝句　押微韵	梦阑莺唤穆陵西，驿吏催时雨拂衣。行客落花心事别，无端俱趁晓风飞。
烈女李三行（清·胡天游）	大海何漫漫，千年不能移。泰山自言高，精卫衔石飞。朝见精卫飞，暮见精卫飞。吐血填作塸，一旦成路蹊。岂惟成路蹊，崔嵬复崔嵬。女面洁如玉，女身濯如脂。十四颇有余，十五十六时。婀娜怀春风，明月初徘徊。门中姊与姑，邻舍杂姥嫠。人笑女无声，人欢女长啼。昔昔重昔昔，皴痛不得治。有似食大鲠，祸喉连胁脐。阿母唤不应，步出中间闺。女身亦非狂，女心亦非痴。向母问阿爷，阿爷谁所尸。昨日门前望，裂眼宁忍窥。爷仇意妍妍，走马东西街。我无白杨刃，锻作双虹蜺。磨我削葵刀，三寸久在怀。一心愿与仇，血肉相齑臡。仇人何陆梁，挟队健如犛。前者为饥狼。后者为怒豺。小雀抵黄鹞，徒恐哺作靡。大声呼县官，县官正聋蚩。宛转太守府，再三中丞司。堂皇信威严，隶卒森柴崖。安知坐中间，一一梗与泥。何由腐地骨，鬼笑回牙欸。孤小不识事，闻人说京师。京师多贵官，列坐省与台。头上铁柱冠，獬廌当胸栖。獬廌角岳岳，多望能矜哀。局我头上发，缝我当躬衣。手中何所将，血帛斑斓丝。帛上何所书，繁霜惨濛埋。细躯诚艰难，要当自防支。女弱母所怜，请母毋攀持。今便辞母去，出门去如遗。是月仲冬节，杀气争骄排。层冰塞黄河，急霰穿毛锥。大风簸天翻，行人色成灰。夜黑不见掌，深林抱枯枝。三更叫𪃿鹅，四更嗥狐狸。五更道上行，踯躅增羸饥。举头望长安，盘盘凤皇陴。下著十二门，通洞纵横开。持我帛上书，鬻我囊中袿。跪伏御史府，廷尉三重墀。尚书几峨峨，峨峨唱驺归。头上铁柱冠，獬廌当胸栖。獬廌即无角，岂与群羊齐。李女倚柱啸，白日凋精辉。结怨弥中宵，中宵盛辛悲。有地何抟抟，有天何垂垂。高城不为崩，高陵不为陀。为遣明府来，明府来何迟。长跪向明府，泪落江东驰。女今千里还，女忧终身罹。女诚不敢绐，愿官无见疑。父冤信沈沈，沈沈痛无期。一日但能尔，井底生朝曦。死父地下笑，生仇世中刲。顾此弱贱躯，甘从釜羹炊。语中难成声，声如系庖麋。明府大嗟叹，嗟叹仍歔欷。翻翻洞庭波，洞庭非渊洄。崭崭邛崃坂，九折无险巇。我今为汝尸，汝去行得知。爷仇意妍妍，举家忽惊摧。势似宿疹发，骤剧无由医。同时恶少年，驱至如连鸡。锒铛押领头，毕命填牢狴。有马空马鞍，永别街西馗。叩首谢明府，搦骨难相贻。昔为羝乳儿，今为箭还靫。遥遥望我里，我屋荒𦳈莱。寡母倚门唏，唏于杞梁妻。女去母啖柏，啖柏今成饴。虽则今成饴，母悲转难裁。女颜昔如玉，女发何祁祁。女口含朱丹，女手垂春荑。哭泣亲尘沙，面目余瘢劙。宛宛闺中存，黧疾疑疾罴。姑姊看女来，簪笄不及施。邻姥看女来，左右相呼携。各各自流涕，一尺纷涟洏。邻姥少别去，媒媪从容来。三请得见女，殷勤致言辞。公子县南居，端正无匹侪。金银列两厢，纤纨不胜披。身当作官人，华荣灼房帏。颇欲得贤女，贤女胜姜姬。回面答媒媪，身实寒且微。无弟无长兄，老母心偎依。所愿事力作，涩指缝裙鞋。安得随他人，乖违母恩慈。母年风中灯，女命霜中葵。须臾母大病，死父相寻追。棺椁安当中，起坟遂成堆。一一营事讫，姑姊可前来。为我唤长老，长老升堂阶。为我召乡邻，乡邻麋如围。十岁随爷娘，幼小惟痴孩。十五衔沈冤，灌鼻承醇醯。二十行报仇，报仇苦且危。三年走大梁，赵北燕南陲。女行本无伴，女止亦有规。皎皎月光明，不堕浊水湄。斑斑锦翼儿，耿死安能翳。自此旋入房，重阖双双扉。朱绳八九尺，挂向梁閒颓。鲜鲜桂华树，华好亦何奇。葳蕤扬芳馨，生在空山隈。烈火烧昆冈，三日焰未衰。大石屋言言，小石当连养。萧芝泣蕙草，万族合一煤。烧出白玉姿，皎雪寒皑皑。玉以为女坟，将桂坟上栽。夜有大星辰，其光何离离。错落桂树下，千年照容徽。
秋日作（清·胡天游）　　押尤韵	蟋蟀语中宵，凄切不肯休。微物尔何知，亦与时节谋。虽未入床下，已复在户陬。似道寒气深，催人理衣裘。嗟哉无襦客，破葛悬床头。高歌但竟日，晏默何所求。
秋寻阳明洞遂登群峰（清·胡天游）	越人夸越山，山不悬别州。心胆豗尘泥，尺步封鸿沟。勇脚攀元寥，园环蹑刀头。尽剖大腹壮，横得孤眼收。俯海沈竮竛，策日旁逗留。溪招白鹤风，柁鼓元气舟。诧历天外事，恍惚亦不愁。焉知腥雾中，扰扰虫蛆浮。青城蜀丈人，偃蹇群岳趋。会稽佐谁命，贰雄炎祝储。元气韛嚣氛，铸出争闯如。尚诮山中人，不辔名势车。石屋蹲虾蟆，斗偶无两俱。洞天碧浮浮，浮浮锁匏壶。壶中无杂仙，仙仙殊壤都。一气何是非，未肯忘秦吴。野僧枯杉纹，罅石龛猿狙。飞罗七条衣，蕨钵饥麇茹。安知从来客，攓云抱香炉。完朴余一巢，庶以邻太初。
送秦泾幼湜归合阳（清·胡天游）　　押微韵	相士常苦衣，相马常苦肥。古来岂不然，勿谓今更非。秦士焚舟来，超乘争腾希。自许一战霸，空捩千钧机。仍将片叶身，远向灞岸归。灞陵夜半雪，南山夺光辉。勾芒迟迟春，仓庚鸣不违。浮云浩茫茫，安知所从依。谡谡秋树林，下有双石扉。逸竹閟青火，亦足忘寒饥。去矣勿叹嗟，各自从风飞。
溧阳公于城西祠祷雨即次展候因遍游斋院中（清·胡天游）	灵祠抗龙首，崇覆凝丹垩。森壁寒雾姿，严旌振风魄。柏寝郁疑沈，烟楹转成积。国荣表威虔，年祥寄明职。诚轨谅斯臻，鸿羊缅犹陟。閒房香林外，一磬通幽迹。曙鸟散余喧，无人深草色。由来閟宫邃，荃宰劳蠲愊。中谷已云忧，周原沛应惜。望望西郊远，稍稍重林迮。凉绪结疏条，亭皋虚霭白。庶几及旋轸，展眺收清涤。
秋夜松吹书堂作呈堇浦翰林（清·胡天游）　　押庚韵	悄然孤松夜，不起虚堂声。凄从主人心，飙籁含琼鸣。空涛洗白月，天地呈漻清。有言不为秋，焉能爽神明。有文不为金，焉能铿华英。君子壁四陲，永世刊俗情。镫光艳红花，波浪沄沄生。素琴虽未张，可以听和平。
