丙申正月六日舟发郡城（清·吴敏树）　　五言律诗　押庚韵	新日一湖霁，张帆始郡城。云开天色喜，风迅水邮轻。破浪思宗子，题桥笑马卿。犹看度年乐，那免别家情。
初夏书事（清·吴敏树）　　七言律诗　押庚韵	雨送春归始放晴，风光初夏好逾明。林花过尽新生竹，院鸟啼残乍熟樱。自检方书医小疾，颇从田父看深耕。西庄胜事犹多负，开遍将离赏未成。
后山书堂西北隅小屋数间因势改构面远为楼延引湖山骤成胜赏外治花圃列植名卉皆余弟半圃之所为也余题之曰芥子山房其楼曰听雨云 其一（清·吴敏树）　　七言律诗　押寒韵	地原多胜解人难，异境初从法眼观。与世隔尘才屋角，为花分国出林端。堂楼仿画穷诸相，村舍和烟弄一丸。曾笑粗疏陈仲举，扫除吾室自便安。
江陵怀古（清·吴敏树）　　七言律诗　押东韵	纪南休叹霸图空，往迹人犹识渚宫。游猎近驰云梦泽，观兵遥践陆浑戎。细腰贮宠矜秦女，长鬣延宾傲鲁公。末代孤臣赋哀怨，犹然大国有雄风。
七月十二日携儿侄西村观获示之以诗（清·吴敏树）　　押元韵	人生须饱腹，农事其本根。安坐而取食，愧耻何可言。我曹蒙祖泽，以有此田园。儒衣吓乡里，道义未能敦。秋成属登稼，耞板响朝昏。间携小儿子，观获前山村。割把汗流体，打取兼劳烦。岂敢惜艰苦，颗粒天地恩。儿曹嗜果饵，且饭意不存。那知养命主，农夫尔宜尊。古人出躬耕，立功弥乾坤。游闲了一生，不如犬与豚。
游绿溪庵赠种花僧石岩（清·吴敏树）　　押元韵	缘溪还幽尽，遂得孤寺门。谁言古驿近，有此花水源。山僧不种桃，侧地置小园。窅尔丈室外，品留香色繁。客来但看花，欲语未许烦。乃知岩师妙，说法在无言。日斜钟廊下，欲去留题痕。常尉五字绝，吾诗焉可存。
甲辰都下留别春潭伯乔两弟（清·吴敏树）	芦沟桥上行尘起，芦沟桥下惟流水。明朝相送至芦沟，吐子且留吾去矣。昔年意气来上京，赤手欲攫公与卿。已经三载辄连败，自顾一生何所成。匡时宇宙要有人，山林骨相原吾真。田歌社酒自为乐，涧草岩花未是贫。洞庭眼前烟水足，愿买南津湖一曲。结茅作屋具船游，有鱼可羹书可读。二子努力干圣朝，岂宜从我分渔樵。临歧莫作可怜状，看我新诗似解嘲。
与西垣同宿岳阳楼上酒后成长短句并示冬谷道人（清·吴敏树）	我昨浏阳作学官，饮酒酣睡俱所安。惟恨醒时欲走无处向，旋转屋内墙壁不得宽。又恨当杯虽醉乃未快，眼中伴对人实难。为此急归来脱身。何疑哉！江湖浩荡旧家宅，白鸥相见犹无猜。何况今兹共君裹被宿，楼上道人老方嗜酒同疏放。万千气象昼夜一栏前，不知仙人游戏蓬莱复何状。莫生世外心，且作世中语。摆落一切缘，神仙或吾许。道人间楼置小窠，强眠二客余无多。蛟龙半夜惊风雨，奈此楼中客梦何。
后山书堂西北隅小屋数间因势改构面远为楼延引湖山骤成胜赏外治花圃列植名卉皆余弟半圃之所为也余题之曰芥子山房其楼曰听雨云 其二（清·吴敏树）　　押青韵	片影微茫洞庭，同柈曾注道元经。烟中乍识孤帆白，树外遥来远渚青。世界祇从空处见，江山全为主人灵。对床夜雨由来好，莫问何时尽共听。
