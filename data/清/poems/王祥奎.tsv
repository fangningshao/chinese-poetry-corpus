青邑王菊姐烈操因成二十八韵以志潜德（清·王祥奎）	我闻古烈女，多在及笄时。恩爱迫中肠，毕命所不辞。不然出高门，礼义之所滋。柏舟与黄鹤，千古传歌词。异哉王氏女，永安河之湄。生同荆布侣，不出墙与篱。如娴巾帼训，大义信不移。摽梅年已及，尚未结其缡。夫婿驹王裔，于归待及期。狂飙摧兰蕙，行露厌涂泥。蠢竖恃狡狯，强悍藐难支。仓皇践闺闼，睚眦生妄思。白刃剚厥颈，饮恨镌肝脾。天地为惨淡，禽鸟为酸嘶。泉路浩茫茫，一死安能迟。白圭尚磨玷，彤管敢或遗。具此不渝衷，便可光门楣。魂飞夜台下，冤诉县尹墀。戚里睹其情，掩面泪澌澌。临境闻其状，捋髭开双颐。谓言烈女心，匪石不转移。旋踵脱兔获，显戮典刑施。我令状其事，感痛生嗟咨。宇宙亦云大，正气乃在兹。棹楔旌其闾，堪以振顽痴。作诗纪贞烈，好寄采风知。
