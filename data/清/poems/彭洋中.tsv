杨忠悯公墓（清·彭洋中）　　五言律诗　押支韵	奸佞无人击，滔天安可知。思量今过此，魑魅汝奚为。浩气俱成胆，霜封自铸词。应山吾楚望，忠愤下同时。
卫辉府别李笏生欧阳西岑吴西桥（清·彭洋中）　　五言律诗　押真韵	前年曾此地，携手各伤神。今日仍陈迹，凄凉卫水滨。天涯分咫尺，世路足风尘。曙色明班马，萧萧鸣向人。
听雨图为邓四丈湘皋题（清·彭洋中）　　七言律诗　押庚韵	嗟余久负联床约，对此茫茫百感生。岩穴待寻招隐地，波涛何似在山清。百年聚首几风雨，四海知心两弟兄。今日相逢颍滨老，凄凉犹是说彭城。
蝴蝶词（清·彭洋中）　　七言绝句　押支韵	小队花丛故故迟，翩𦒘金粉去来痴。人间一样游春梦，却羡庄周未醒时。
喜闻李松友归自都门却赠（清·彭洋中）　　七言绝句　押寒韵	闻道行人万里还，夜深镫火话团圞。朝来问讯墙头满，莫说人间行路难。
