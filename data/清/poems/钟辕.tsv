送王思远之任唐山（清·钟辕）　　七言律诗　押阳韵	诗人年少便为郎，巏嵍花封百里长。听事昼闲双鹤唳，印床春暖七弦张。前途村落随车雨，回首京华选佛场。他日若旋骢马辔，朝班争看小渔洋。
暮春书事兼怀义俶子青诸昆季（清·钟辕）　　押青韵	软尘十丈柳青青，紫陌流莺三度听。客久奚奴曾负气，梦里乡井转愁醒。杨花似雪娥江水，莲叶如钱历下亭。为问枫香兄弟辈，鸱囊蜡屐几回经。
