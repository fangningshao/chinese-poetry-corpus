节妇郑氏诗（清·郑凤庭）	吾家孙女名月娘，少小聪颖识书帙。十九及笄归王门，尝服敬恭称良匹。何意王生命不辰，一朝捐背嗟云没。义重移天女知之，矢志从夫泪成血。我闻其语奔相视，女自雍容正言说。尺丝昨夜手自裁，愿与讷甫①栖同穴。妇式礼言一与齐，茕独此身不欲活。乡里见者为酸辛，自视声吞皆哽咽。拜辞尊长与姑嫜，礼数周详到毫末。举止安閒若平时，顷刻房巾命巳绝。精诚凛凛塞两间，生气飘飘凌白日。似此贞烈信难哉，哀汝命名不愧月。吁嗟乎，共姜苦誓柏舟诗，陶婴黄鹄歌亦拙。何如举案泉壤间，地久天长树名节（许俊雅编校）。
