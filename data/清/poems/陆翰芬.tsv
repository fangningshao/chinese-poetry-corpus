潜园琴馀草题词（清·陆翰芬）　　七言律诗　押真韵	何必争追唐与宋，能言情性即诗人。十年泉石常怀国，千首词章半忆亲。残月晓风①皆寄托，春花秋柳亦精神。卿云未出欣先睹，定有灵山香火因②。
分咏罗汉松七排（清·陆翰芬）　　七言排律　押冬韵	罗汉何年化古松，西来佛祖剩遗踪。散花天女梅为友，玉版禅师竹正宗。竺国原留尊者号，秦官曾赐大夫封。却因华盖留缨络，惯向寒山听鼓钟。霜雪不移真色相，烟云长护怪形容。三千世界同瞻象，十八名中此伏龙。顶上圆光明月照，半空梵语好风从。和南礼拜无量寿，乞与人间作颂恭（吴福助编校）。
