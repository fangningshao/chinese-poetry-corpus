拨闷（清·冯云骧）　　五言律诗　押先韵	大漠草竿竿，羁愁望远天。风斜高鸟影，云淡落花烟。迟暮怜吾道，干戈阅岁年。南山归去好，凉雨种瓜田。
怀唐于野（清·冯云骧）　　五言律诗　押尤韵	唐生甘石隐，高卧大江秋。片月依莲社，孤云隐竹楼。烟花六代渺，诗卷万年愁。徙倚层楼晚，云横白鹭洲。
赠李天生（清·冯云骧）　　五言律诗　押尤韵	与子几年别，重来欲白头。徘徊今日饮，慷慨古人愁。雁度千山月，云横大壑秋。向禽曾有约，汗漫几时游。
凤岭（清·冯云骧）　　七言律诗　押先韵	凤岭行来欲上天，此行无异作飞仙。红霞白日回头近，鸟道蛇盘独马穿。未断崩崖愁瀑水，半欹悬径仗危椽。侧身万仞峰巅过，秦蜀遥看两点烟①。
时序篇（清·冯云骧）　　押有韵	童童山上松，条条风中柳。四时一以化，贞脆随所守。人生天地间，苦无金石寿。阴阳不停驭，霜露变林薮。小人羡荣利，志士耻升斗。余生三十年，碌碌犹奔走。探海斩妖蛟，利剑不在手。侧身视风尘，哀歌对樽酒。明月写素心，孤云结良友。曾许稷契俦，羞居管晏后。进未奋功名，退非耕畎亩。一身半浮沉，百年任休咎。今古浩无涯，悠悠叹白首。
云中行赠王广生（清·冯云骧）	边风动地吹沙白，云中三月春草碧。旧内荒凉长野蒿，饥鸟哀鸣啄乱石。我来吊古倍凄然，萧条野烧望平田。崖崩黄土麒麟冢，苔没红楼玳瑁筵。纷纷驼马城南去，觱篥一声天欲暮。甲光惨淡寒霜明，大旗缥缈愁云护。况复轗轲叹郑虔，空斋寂寞冷朝烟。传经莫谩夸刘向，载酒何人过草玄。王子峨峨天下士，携来一束牛腰纸。白雪裁诗富新词，朱霞摛藻发奇理。开樽共醉碧桃花，浑忘踪迹在天涯。吹来柳絮依人袂，飞过黄鹂照影斜。当年赵女能歌舞，可怜罗绮为尘土。玉貌香消白蝶春，花魂夜湿青燐雨。白登台边古战场，荒墩老木回苍苍。雕戈埋月沉空垒，石马嘶风倚坏墙。龙堆遥望愁何极，平郊月道迢迢直。与子高歌一怆神，南山万古伤心宅。
潼关行（清·冯云骧）	潼关城下月如水，潼关城上鼓声死。司马北望拜神京，臣报国恩毕于此。万群寇马踏沙黄，长戈大戟飞寒铓。弯弧旧将婴城斗，断甲材官泣战场。孙公洒血潼关道，鬼马不归嘶碧草。花袍玉剑委红泥，渭水飞鸦波浩浩。冰心巾帼何嶙峋，就义从容不顾身。雏凤玉颜同日死，千年石砌闭青春。几队蛾眉愁耿耿，飞鸟轻身坠碧井。绿鬓吹为夜雨苔，红衫化作流霞影。有子苍茫西向秦，荒园遗迹访蒿榛。昔日夹道红旗阵，今日空衙动野燐。愁云覆井寒烟古，秋风萧萧黄叶雨。玉骨曾传葬此中，鬼神长护埋香土。牵来素绠古龙惊，庄容衣佩宛如生。观者万人共叹息，方知天地鉴幽贞。重向战围泪沾臆，青山一带愁何极。元戎战骨碎刀痕，魂魄茫茫招不得。更有遗孤已二年，父老指点私相怜。破巢漫说无完卵，赵氏婴儿自瓦全。同时饮剑有乔公，呼天拊膺气何雄。腰横宝带眠颓堞，手掷头颅向晚风。眼见山飞沧海立，铜驼霜冷荆榛湿。宁武孤城再合围，余者降旗拜寇入。吁嗟乎悲哉！国家之乱谁为基，英雄数尽际艰危。翼虎已分鹑首策，赵卒长平大聚时。一门仗节古来少，日月飞光同皎皎。青枫梦断麒麟图，香闺血化鸳鸯鸟。有臣死国妇死夫，高风大义厉顽愚。呜呼其形往矣神未徂！呜呼其形往矣神未徂①！
述怀（清·冯云骧）　　押尤韵	人生各有命，富贵安可求。静心服道素，泉石恣优游。冥鸿达者羡，文牺志士羞。伤彼陌上花，疾风吹未休。去为沟中泥，妍华讵可留。南山有古木，曾不畏高秋。
云栈（清·冯云骧）	山腰万仞露，不临不测渊。俯身窥栖鹘，举手接飞鸢。山头旧冰雪，闪闪挂飞泉。溪中万古石，跳珠溅潺湲。忽惊仄路绝，空行驾危椽。峰峰自回合，藤曼束荒烟。盘盘缘石壁，磴磴扪青天。遥看来往人，缥缈讶飞仙。更闻猛虎啸，当我踞层巅。劳臣有定限，岂敢惮艰难。匹马千山外，迢迢夕照前。
