关帝庙观壁间画（清·纪大奎）　　押纸韵	天地本好生，治乱何终始。杀机当既钟，佳兵者咸是。悲哉涂地功，沾沾群自喜。如公岂其人，夫诚不得已。画图满壁间，诛戮何累累。无乃神意伤，眷然不忍视。吁嗟俎豆徒，所夸抑末耳。天地曷以充，顽儒曷以起。是中非偶然，在此不在彼。
余莅什七载壬申秋保荐赴都邑人士多赋诗见赠作此答之并示父老（清·纪大奎）	子羔学未成，质美犹难恃。漆雕斯未信，焰然谢子使。矧兹袜线艺，制锦无乃毁。七载殊兢兢，浩如涉渊水。感诸澹台贤，非公不至止。瑶华忽赠音，惜别穷治理。藐矣予何言，大哉礼乎礼。圣训万古存，民行端赖此。愿农力耕桑，亲睦无我尔。愿士法诗书，敦行表乡里。仁让既已兴，风俗日淳美。弟弟与兄兄，父父而子子。无怀之民与，如斯而已矣。民和岁自稔，有司亦良喜。作诗酬众心，身远神犹迩。揽辔行复来，此愿励终始。
广信至玉山舟中（清·纪大奎）	水如树欲静，滩如风不宁。百里断肠声，当年游子听。一往不可复，此行安所欲。千古流水心，耿耿在幽独。
