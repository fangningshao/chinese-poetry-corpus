辰阳舟次蒋春岩观察绍宗（蒋绍宗，字晋祚，号星垣，又号春岩，青县人。乾隆五十一年[1786]举人，由泸溪县令仕至湖南辰沅永靖兵备道，以劳瘁卒于官，入祀攸县名宦祠。著有《周易观象》《春秋见心》《书经节略》《礼记通解》《读诗知柄》等）以咏菊诗见赠叠和十首（清·黄本骥）　　七言律诗　押真韵	曾餐秋菊悟前身，持赠浑如对故人。欲采寒香招酒客，权将傲骨拜花神。数枝冷艳同谁淡，一种痴情似我真。自有陈蕃为下榻，凡姿从此出凡尘。
赏花之会春岩观察以巡芳未与，雨峰都督设饮重招，观察命代吟志谢（清·黄本骥）　　押尤韵	六月颂为宪，采芑歌其犹。贤哉石元老，既武文亦修。脍鲤宴逐友，玱鸾靖邦仇。须知饮御时，已具师千谋。非以织文旆，耀彼张仲眸。非以葱珩芾，威彼蛮荆酋。受祉本严翼，显允征鞗钩。我尝读二诗，得柄知其由①。将军镇边檄，吉甫方叔俦。偶然值春暮，燕喜飞觥筹。况有姚魏品，堪卜命服修。央央旂旐色，艳与花同幽。催以渊阗鼓，有以霆雷讴。幕用乌章绘，矢从鱼服抽。藉此表闲佶，要非耽嬉游。试观五星阵，计日勤春搜。既安表轩轾，克壮陈貔貅。安得十斛酒，载以百两辀。犒饮遍裨卒，肤公奏皇州。我行愧永久，竟月寻蛮陬。负此艳阳节，未酌花前瓯。归来谒帅府，春尽香仍留。解颐索匡鼎，大白为重浮。示我诗一卷，云锦何叠稠。要我歌一曲，请歌小雅周。鴥彼戾天隼，云路方悠悠。
