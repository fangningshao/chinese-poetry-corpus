自汴入都缃侄送至道口（清·路秀贞）　　五言律诗　押先韵	欲别难言别，登舟意黯然。多情惟骨肉，往事等云烟。岂有花常好，重逢月几圆。归家慰尔祖，或恐废餐眠。
运河道中（清·路秀贞）　　五言律诗　押庚韵	有子方三岁，相从便北征。如何成远客，强半为浮名。岸曲帆随转，波澄水渐平。邻舟闻笑语，都是异乡声。
喜雨（清·路秀贞）　　五言律诗　押庚韵	漠漠云阴合，长空送雨声。为霖三日愿，望泽万家情。红润花光活，青浮麦浪平。丰年真可卜，大野庆秋成。
古剑（清·路秀贞）　　五言律诗　押侵韵	沈郁丰城久，霜锋半藓侵。凌空腾虎气，挂壁作龙吟。玉匣封何古，银花蚀已深。一朝逢薛烛，拂拭惬雄心。
白莲（清·路秀贞）　　五言绝句　押阳韵	雨过暗闻香，凌波试淡妆。珊珊仙袂冷，鸥梦伴银塘。
听琴（清·路秀贞）　　五言绝句　押庚韵	众籁尽岑寂，凉宵露气清。松风听一阕，万物化和平。
扫花（清·路秀贞）　　五言绝句　押灰韵	瞥眼春将晚，飞花满碧苔。倚阑呼婢扫，风过却吹回。
