偕夏靖九过夏元长炼室同次殷雨苍韵（清·宗智）　　五言律诗　押删韵	秋爽借虚度，寻君聊遣閒。舌端穷易理，身外得玄关。众木脱霜叶，高窗见远山。宁随天地老，莫谩说人间。
除夕同盛子嘉限除字（清·宗智）　　五言律诗　押鱼韵	风雨催残腊，高眠任岁除。寻梅双屐静，留客一樽虚。检箧焚诗草，挑镫阅道书。飘蓬同十载，赢得鬓毛疏。
问水庵次锡山华凝修韵（清·宗智）　　五言律诗　押元韵	帆樯指故里，信宿藕花村。境静秋先冷，情空花欲言。裁诗消野兴，问水得真源。明月知人懒，依然下竹轩。
严勉斯徐楚涛殷雨苍夏靖九周天池见过共用闻字（清·宗智）　　五言律诗　押文韵	嘉客偶相集，秋山满白云。弹棋松有韵，论道佛无文。机息同鸥侣，身閒与鹿群。无端促归棹，疏雨隔溪闻。
怀郑蕃修（清·宗智）　　五言律诗　押尤韵	云流三更月，天馀几夕秋。呼童煎石髓，放眼上蓬楼。况有黄花对，安知白发羞。所嗟人异水，不向故园流。
对月怀陶景成茂才（清·宗智）　　押霰韵	夜月澄寒辉，居然入深院。修竹相参差，浮云忽隐见。十里澹秋烟，匝地开匹练。独坐谢纠纷，灵禽下荒甸。渺然等予怀，孤飞无眷恋。西邻有老人，隐居足欢宴。况兼南窗南，明月照渠面。放却掌中杯，焚却案头砚。安得乘仙槎，共造清虚殿。玄关君独窥，词源谁敢擅。予性懒是真，行吟颇忘倦。
