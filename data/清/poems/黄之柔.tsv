百尺楼 明月楼，元时赵氏建，子昂题诗：春风阆苑三千客，明月扬州第一楼（清·黄之柔）	住迹已难成，胜事犹能说。只为王孙两句诗，今古留明月。金斝亦寻常。彩笔真奇绝。如此楼台岂一家，寂寂都灰灭。
菩萨蛮 贺元士侄新婚（清·黄之柔）	香风一夜催云辂。吹下嫦娥饮仙露。宫烛两行新。风流赋洛神。同心私自绾。罗帕含香暖。裙鸟绣双双。箫声引凤凰。
南乡子 村望（清·黄之柔）	恰值暮春天。暖气侵人懒着绵。独倚画楼无任事，花前。捲幔青青草色连。隔岸酒旗偏。半枕垂杨半枕烟。遥望夕阳红处也，桥边。无数行人争渡喧。
