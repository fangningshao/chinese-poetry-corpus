重过惠应寺（清·张度）　　五言律诗　押寒韵	来寻招隐地，野趣足盘桓。怪石支茶臼，幽藤补药栏。清秋林响静，长昼葛衫寒。木识浮生理，皈依问懒残。
过陈二如读书处（清·张度）　　七言律诗　押青韵	碧山栖止著《玄经》，来叩柴门半启扃。岚气湿衣庭际落，泉声绕屐竹中听。素琴常挂同元亮，木榻将穿似管宁。日暮空林猿鸟散，卧看明月上松棂。
登五峰山顶（清·张度）	苍龙作势从天来，近城忽尔围屏开。山回峰转缘城拱，清润直接庭阶苔。神游东海山，飘渺蓬壶仙。淜湃不可到，此得登层巅。陡然矗上三千丈，东西洞庭遥相向。跬步直欲叩天阙，金阙玉节云霞降。上望清溟何所有，猎猎罡风刮耳吼。回首尘寰势若走，大笑蝇声城一斗。广陵琴，渔阳鼓，金根赐，秘器腐。贵人名士皆黄土，沧桑有几时，蟪蛄苦不知。今人笑昔后笑今，孰为智慧孰为痴。江山若此，胡为不归？碧厓桃花落，画溪梅雪霏。日月如逝水，往者不可追。宁作信陵醉，无为阮籍悲。江山若此，胡为不归？安能俯首戢翼闭樊笼，使我不得翀霄飞。
