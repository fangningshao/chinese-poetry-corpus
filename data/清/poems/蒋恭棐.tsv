景州董子故里（清·蒋恭棐）	嫚秦废学校，坑儒并焚书。师吏辜诵说，《六经》归榛芜。汉兴虽天授，创业由征诛。典礼命叔孙，绵蕞诚区区。百年生董子，私淑洙泗徒。下帷绝窥园，精心究典谟。从容对三策，致君期唐虞。武皇内多欲，遇之以虚拘。讵能崇正学，诏令相江都。后复相胶西，骄主重谄谀。诚正能感通，两地无龃龉。邪臣怀妒嫉①谲计何从摅。《春秋》详灾异，众口訾其迂。弟子昧师说（吕步舒），妄谓论大愚。获罪得免死，諴口全其躯。所幸圣道明，邪正分殊途。以待后来者，迭起胥匡扶。有宋五子兴，直溯姬孔初。日月悬中天，蒙翳消云衢。何人启涂径，广川实先驱。而胡昌黎伯，吐辞取敷腴。屈原司马迁，子云与相如。论道遗董子，所见犹偏隅。我过景州里，祠宇丛枌榆。稽拜瞻仪容，和粹缅真儒。王道复谁陈，揽辔空踟蹰。
