独桑鼓歌（清·朱炳清）	奇渥温氏国祚销，赤眉铜马如猬毛。寿辉文俊相继没，士诚友谅争咆哮。陈氏沔阳渔人子，比似张氏尤虎视。太平城陷攻南昌，连舟纵战纷弓矢。刘项不知谁得鹿，此鼓逢逢声未死。日月并行明主来，俊杰搜罗文武材。龙蟠虎踞形胜定，帝业乃自金陵开。筑墙必高储粟广，渡江叱咤生风雷。维方与胡皆归附，至诚相与谁疑猜。陈氏战舰犹敢拒，蚁聚蜂屯血漂杵。采石矶边鹅鹳军，鄱阳湖上熊罴旅。螟蝗既死留蝮蜪，一叶扁舟匿烟渚。沙虫猿鹤军不归，独留此鼓归真主。沧桑转瞬年代更，饥鼪窜迹尘纵横。莲界深藏留旧物，以桴击之犹哀鸣。月落空山发凄啸，烟寒古寺埋精英。鬼物总呵烦守护，祇恐仍引刀兵声。镂金制床水晶漏，豪华召祸天不宥。衅血斓斑此鼓存，阅尽兴亡谁共寿。陈仓石鼓太庙前，诸葛铜鼓栈道边。彼则遵法此垂戒，常伴沙衲年复年。或谓此鼓本属东吴物，赤壁大战声阗阗。岂知代远年湮不可考，莫若明初所得传无愆。败皮敝网皆有用，此鼓精蓝共清供。茫茫古物人推尊，荒榛铜狄知谁重。夜深风雨来灵魂，啾啾疑是啼黄昏。围一丈余高三丈，金粟古刹藏山门。摩挲片刻游山顶，松声又作凉涛喧。
