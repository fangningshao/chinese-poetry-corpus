行春桥串月歌（清·冯兰）	湖水清，湖月明，长虹耿耿从中横。下有十八洞天在，牟尼一串光晶莹。底事天公弄狡狯，明珠十斛波心倾。琼楼玉宇纷无数，三千世界琉璃成。天开异境谁消受，历劫共仰诗人名。诗人小筑烟霞窟，珊珊别具神仙骨。个中意味谁解得，为爱湖光兼爱月。君不见，百东坡，三李白，诗人化境何活泼。余生素有耽诗痴，瓣香拟向崇祠谒。
