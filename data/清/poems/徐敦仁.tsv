经沙陀作（清·徐敦仁）　　七言律诗　押虞韵	一旅勤王卷甲趋，竟能杀贼入冤句。李花又结他家子，蒲草重生只眼苻。徐绩有功还赐姓，孙坚生子实开吴。摇鞭閒向沙陀过，犹见鸦军日暮呼。
过峡（清·徐敦仁）　　七言律诗　押删韵	奔流直下下牢关，峡束重重探百蛮。峰峻石穿天上路，滩高浪滚雪中山。人同虎豹分崖住，身与蛟龙夺命还。深夜一镫照孤睡，瓮头人鲊梦刀环。
峡中当无滩处舟行亦平喜作（清·徐敦仁）　　七言律诗　押鱼韵	漫言三峡皆奇险，亦有平漪百里余。沙软客行江底路，日斜人钓石中鱼。酒斟琥珀浇愁垒，窗拓琉璃读异书。一样客怀差可喜，小诗自写滴蟾蜍。
游废寺（清·徐敦仁）	草长数丈高于人，病僧如丐出应门。金刚身坏树生腹，蝙蝠乱飞疑黄昏。浮云盛衰爽若失，散愁惟有杯中物。醉后狂歌声如龙，吓倒门前米汁佛。
苦热（清·徐敦仁）	火龙赩赫蟠晴穹，煎{火刍}万类薰爞爞。我时惮暑不敢出，终日枯坐如痴聋。解衣盘礴成裸国，束发髻紒犹儿童。屋中灼烁尚有然，何况陇畔耕田农。昔我绝塞居蠮螉，号寒所苦惟隆冬。盛夏无事竹簟展，卓午尚可绉絺蒙。颇笑南北殊气候，赤帝怕度关山重。今来此地作热客，逭暑无术增烦衷。因思世事有反覆，盈虚消长情难同。昔如文物聚上国，被服儒雅多雍容。今如扰攘值摽季，戈戟驰突相撞冲。秦法烦苛汉宽大，如环无端相始终。物理乘除类如此，胸中冰炭终无庸。
