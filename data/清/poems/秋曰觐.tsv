花魂（清·秋曰觐）　　七言律诗　押尤韵	花容一霎黯然收，凭吊芳魂到九幽。无影无形空有恨①，和烟和雨不胜秋②。佩环月下怜卿瘦，风雨宵深替尔③愁。我赖④一枝香在手，众香却被此勾留⑤。
花气（清·秋曰觐）　　七言律诗　押庚韵	又惹探花仔细评，别于香外送将迎。春风拂拭人如醉，芳味氤氲蝶有情。袭我不禁行得得，投怀只合唤卿卿。使君意气原非俗，仙吏仙葩一样清①。
花颜（清·秋曰觐）　　七言律诗　押先韵	十分颜色到花前，不是天然不算妍。艳冶迷他千里草，风流拟否①六郎莲。和来粉黛都成玉，夺到胭脂尽欲仙。寄语后庭谁得似，一时愁煞众婵娟②。
花影（清·秋曰觐）　　七言律诗　押支韵	分得春光千万枝，顾形借影①美人知。亭台高下和烟宿，篱落横斜带月移。幽境②行将蜂蝶误，名流销尽色香时。年来顿悟繁华梦，重叠阶前有所思③。
