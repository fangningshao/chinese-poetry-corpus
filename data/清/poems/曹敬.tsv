螺杯（清·曹敬）　　七言律诗　押灰韵	螺纹旋转水潆洄，取入坳堂似覆杯。犀角同明陈斝爵，翠钿为饰配樽罍①。斛中量出添新黛，掌上擎来酌旧醅。珠蚌玉珧罗海错，紫霞可许醉蓬莱。
赋得壮夫不为小技得为字（清·曹敬）　　七言律诗　押支韵	壮夫自有雄心在，小技区区怎肯为。高祖提将三尺剑，班超投去一毛锥。藩篱斥鴳真堪陋，篆刻雕虫不足奇。他日侯封伸大志，定应功业冠当时。
赋得荷净纳凉时得凉字（清·曹敬）　　七言绝句　押阳韵	何地幽清可纳凉，幽清无过绿荷塘。微风拂袖秋先到，更有熏人一味香。
游芝山即景（清·曹敬）　　七言排律　押萧韵	摩天鹄峙甚嶕峣，踏破芒鞋岭几条。树似惊虬翻洞口，石如奇鬼立①岩腰。云封岭顶禅关隐，日丽平原眼界遥。六六峰回围玉笋，三三径辟种芭蕉。寻僧呼犬来谈佛，扫叶烹茶认作樵。忽见夕阳归鸟倦，衔烟独下过溪桥。
