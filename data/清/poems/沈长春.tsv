舟行偶成（清·沈长春）　　五言律诗　押侵韵	无边行旅迹，向晚又烟浔。秋色满天地，劳人空古今。乱帆风影碎，衰草岸容深。会得虚舟意，徒烦倚棹吟。
留别史静轩（清·沈长春）　　七言律诗　押灰韵	别语无多别思催，祇今蜡炬半成灰。刘蕡曾上千言策，庞统应非百里才。鹤径扫开残月路，马蹄蹋碎乱云堆。此行莫道增惆怅，分得清风两袖来。
留别贾听桐（清·沈长春）　　七言律诗　押寒韵	闻道清霜五月寒，冷云漠漠恨漫漫。好将怨李恩牛事，都作藏蕉覆鹿看。青眼难忘交谊笃，白衣终荷圣恩宽。伤心同调应相忆，长笛声中夜未阑。
