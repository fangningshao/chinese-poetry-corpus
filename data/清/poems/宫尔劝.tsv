老马（清·宫尔劝）　　五言律诗　押阳韵	东郊老骕骦，瘦骨自昂藏。谁惜成功大，翻怜识路长。空群思冀北，临阵怯沙场。伏枥年年事，堪回烈士肠。
泛近华浦舟次白马湖（清·宫尔劝）　　七言绝句　押麻韵	缚竹苦茅三两家，一湾流水绕门斜。老渔补网林中坐，祇有间鸥管落花。
乌蒙马（清·宫尔劝）	滇马推乌蒙，以缺耳为记。牧养草海中，往往有上驷。昔者我从征，持筹东乌行。选骏得紫骝，矫健神彩生。骑之历岩壑，所向无陂平。两载共锋镝，真堪托死生。逸足固难别，天机遗琐屑。追风𥬞浮云，未必无蹄齧。区区辨骊黄，转多困盐辙。世无九方皋，骐骥空呜咽。
戊午腊之中旬大雪盈尺方臬使实村来留饮用聚星堂体赋诗（清·宫尔劝）	一冬不雨花焦萼，{土杲}风日日吹丛薄。农夫对此心如焚，田皆龟坼忧春作。遥看赤日下崦嵫，忽有片云起寥廓。夜来仰视审阴晴，倏明倏昧光闪烁。漏尽衾裯寒气生，纸窗屑屑有声落。旋闻童仆相欢呼，今朝雪天需狐貉。老夫喜剧轩前立，回风旋转势纷攫。广庭积素须臾间，竹树倾侧翻乌雀。蛮奴持帚扫宾径，便有乘兴人蹑屩。滇南此雪由来希，况当久旱尤足乐。陇头宿麦定抽尖，人物之气一疏沦。更收远景登高楼，同云低压天漠漠。宽杯急酌那辞醉，醉起狂歌舞大槊。利用真不殊粟襦，喜雨喜雪同一噱。
过翠海（清·宫尔劝）	春波如镜平，浩淼带芳树。缅想繁华时，原是歌舞处。不见歌舞人，飞起双白鹭。
金沙江歌（清·宫尔劝）	金沙江水出乳牛，来自番域入梁州。斜穿六诏经八郡，奔腾下汇岷江流。在昔议开辄中止，付之天险非人谋。圣主宵旰求民隐，凡厥利赖罔不周。千古巨功随运会，一劳将为滇蜀休。惊涛一千三百里，险滩一百二十余①。卧者威如伏狮虎，立者森若攒戈矛。削壁参天类排障，悬岩覆地同垂旒。激湍喷雾隐日月，狂澜轰雷撼山丘。萼稽龙门辟天险，乾坤旋转神功收。通塞岂尽关气数，抑以人力邀天麻。上公②经始少保继③，余以筹笔襄盛猷。任贤使能咨诹广，散财发粟招徕优。工师齐集良法出，锤錾穷处焚膏油。冈陵川泽终变易，底绩七度更春秋。苴兰远阻夜郎外，贸迁人苦鸟道修。近又滇铜供京铸，牛马脊断车折軥。积岨一朝成利涉，帆樯上下无夷犹。驱石之人有谁见，开山五丁今与俦。桑经郦注缺谁补，金沙永奠西南陬。
破裘（清·宫尔劝）　　押寒韵	破羊裘带酒痕瘢，补缀差堪御岁寒。记自长安风雪里，卅年争教不摧残。
