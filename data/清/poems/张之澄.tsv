苍松吟为缙云学博家迩可大兄作（清·张之澄）　　押遇韵	蔓草不独立，苍松无倚附。挺生山之阴，蟠结坚以固。亭亭拂层云，湛湛浥零露。孤劲耐霜寒，凄清越朝暮。荫可大千尺，材真庙廊具。上邀鹳鹤集，下委鹿豕聚。偃仰风尘中，百年托贞素。非不甘栋梁，良师鲜所遇。勿以老烟霞，无如识者顾。但恐摧作薪，竟为采伐误。
