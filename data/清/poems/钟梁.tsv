秦驻山歌（清·钟梁）	留侯椎折秦副车，惜哉此行不击计议疏。博浪车行疾如驶，那比斯山巀嶪巑岏皇驻舆。驻舆意不乐海山仙人排云落。鞭石驱海戴六鳌，蛟龙潜窟不敢攫。我闻兹游事在三十有六年，鲍鱼遗臭踵不旋。胡为运终梦战争，海神震慑巨鱼惊。又闻阿房起宫殿，东南财赋搜括遍。斯山斩伐讵有遗木魅，睒睗喋血疑从辇前溅。呜呼祖龙计亦拙，咸阳此来成永诀。重瞳之炬大海愁，急湍拍岸声声含呜咽。君不见山之绝顶鹰为窠，鹰瞵闪烁如催梭。电光一瞥千里外，双眸炯炯为皇东向诇丰沛。
