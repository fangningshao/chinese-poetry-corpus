回雁峰（清·金志章）　　五言律诗　押灰韵	闻道随阳雁，年年到此回。瘴云飞不度，炎海客能来。峰势连衡起，滩声挟雨哀。禅关聊一憩，归路晚钟催。
月夜同重阆秋岳登虎丘（清·金志章）　　五言律诗　押尤韵	一片深宵月，明明照虎丘。松杉交影静，蘋藻上阶流。夜舫吹箫客，春镫卖酒楼。他乡有朋好，竟夕此淹留。
映璧庵怀古（清·金志章）　　七言律诗　押齐韵	禅房遥隐凤城西，故国空山望转迷。辇道已荒春草合，妆台犹在野禽啼。斋钟佛火销残劫，坏壁蜗涎认旧题。太息寺门桃李树，无言偏自得成蹊。
拜奇零先生墓（清·金志章）　　七言律诗　押歌韵	廿载横流息逝波，乾坤难造旧山河。《狱中书》是勤王檄，《海上》诗为《正气歌》。天意何曾忘肃杀，人心无奈厌兵戈。祇今荒冢南屏下，碧血谁将片碣磨。
登姑苏玄妙观弥罗阁（清·金志章）　　七言律诗　押删韵	巍然杰阁俯尘寰，暇日登临破旅颜。十里锦帆吴苑树，数峰𡻱黛具区山。苍茫海气迷村落，缥缈天风响佩环。却望白云亲舍远，几回翘首忆江关。
然犀亭（清·金志章）　　七言律诗　押齐韵	江左勤王事久非，孤亭犹自记然犀。已无赤帻乘流下，剩有脩蛾入望低。草绿连山飞锦雉，花红满地绣棠梨。春风两度追游到，屐齿相寻路不迷。
白沟河吊三忠祠（清·金志章）　　七言律诗　押支韵	白沟河上夕阳时，下马荒原吊古祠。北渡中宵悲扼吭，南冠孤愤漫题诗。鬼谋曹社家同破，龙去崖山事不支。太息残碑焚野火，六陵荒草共凄其①。
黑峪（清·金志章）　　七言律诗	盘盘鸟道上青云，峻坂危坡路不平。入险横穿豺虎窟，凌虚俯瞰鹗雕群。三关形胜凭高尽，二水波涛出塞闻。极目长城回望处，河边饮马汉家军。
自杨梅坞循九溪十八涧至理安寺（清·金志章）　　七言绝句　押先韵	青松影里寻山寺，黄叶堆中踏涧泉。行过乱峰溪又转，一声疏磬到门前。
二十四矶（清·金志章）　　七言绝句　押东韵	惊涛如雪溅长空，峭石崚嶒讶鬼工。二十四矶帆侧过，不知身坐浪花中。
鹧鸪塘（清·金志章）　　七言绝句　押齐韵	客情乡思总凄迷，睡起篷窗日欲西。忽听一声行不得，鹧鸪塘外鹧鸪啼①。
登六和塔（清·金志章）	浮图凌虚空，直上破青霭。创建开宝初，屹峙吴越界。厚蟠苍山根，高出飞鸟外。我来试登攀，耳目为一快。初恍穿沈冥，稍进离昏昧。盘回讶螺旋，扪摸駴神怪。逾时至绝顶，遂与日月会。连山俯培塿，长江绕衣带。海门列其东，潮头势淜湃。会稽青嵯峨，隔岸如点黛。风帆与沙鸟，一一类浮芥。回观壁间书，劫火烧不坏。乃知象教雄，愈信佛力大。贾勇既忘疲，登危亦知戒。
游桐君山用萨天锡原韵（清·金志章）	桐庐江水见底清，桐君山色青绕城。仙人指桐去千载，至今草木犹知名。我来六月火云赤，为访名山侵晓出。芒鞋竹笠紫蕉衣，潇洒行踪杂樵牧。松风迎客如有灵，笙竽响答洪涛应。丹崖转处洞门豁，石壁袅袅垂苍藤。危楼一凭尘怀少，欲把仙书拾瑶草。西飞海鹤不归来，岭上荒祠白云老。
阻涨（清·金志章）	大鱼湾头水一丈，浩浩洪波鱼大上。青山两岸横绿阴，苦竹丛深鹧鸪唱。短篷一叶冲浪来，独客倚柁心徘徊。欲思六月西湖涨，红藕黏天到处开。
冷水铺（清·金志章）　　押微韵	秋江渌净不可唾，远近碧玉相因依。白鸥傍桨自双浴，黄蝶逆风还倒飞。人家尽向翠微住，舟楫适从湘口归。仙山十里总图画，叹乃一声烟景稀。
江行望枞阳镇（清·金志章）　　押肴韵	邮签鸣水驿，舟子解维艄。晓日波心上，人烟市中交。江晴鼋出曝，沙暖燕营巢。渐喜枞阳近，雄风想射蛟。
绣谷亭藤花歌（清·金志章）	君家紫藤看最好，虺结虬蟠势夭矫。千条络格影倒垂，万穟捎桅风乍袅。东皇留取伴残春，破萼漫嫌开不早。花时主客每盘桓，朗咏长吟恣幽讨。紫云焰暖结流苏，罨画丛深张羽葆。幕天冉冉欲成阴，绣地斑斑浑未扫。蜂声卓午晴更喧，蝶影斜阳暮犹绕。晨浇底用井华汲，日炙何愁碎英稿。横空出雾爱丰茸，直上搴云自缥缈。罗囊戏赌忆诸郎，锦髻斜牵嗤一老。年年花底具尊壶，坐藉莓苔荐清醥。醉来兴发擘银笺，狂态真成被花恼。莫将金谷比繁华，自有仙游拟蓬岛。
绣谷先生有所藏宋椠丁卯集亡去二十年令嗣瓯亭游京师重购得之以归同人赋诗为记其事（清·金志章）	楼居插架逾万签，五车四库皆能兼。丹黄一一手勘定，部分鳞次何精严。就中名集数《丁卯》，椠本最古心所忺。何年一鸱竟羽化，巧偷豪夺生憎嫌。六丁冥搜苦无计，廿载抱憾归幽潜。读书继绪有令子，手泽每念襟常沾。驱车偶然适燕市，软红扑面尘纤纤。朝闻邸舍打门急，有客持售初开函。卫公故物忽惊睹，悲喜交集敬拜瞻。卷端题识认遗墨，左方印记留朱钤。呵护定蒙鬼神力，点涴未受虫鱼瀸。探囊购赎敢辞罄，百锾索贾宁嫌贪。楚弓楚得足深慰，摩挲翻玩忘饥馋。羽陵蠹简共什袭，宛委秘册同包缄。携归陈书告先子，水沈细炷方铜奁。孝思灵爽共感召，丁部重入如新添。熊熊旦上吐光气，南极果应星文占。抽思骋秘发高咏，妙处神味超酸咸。同时题赠悉巨手，雕章丽句盈缃缣。惟余经年负宿诺，苦吟屡断霜髭拈。郢州有知应大笑，笑我细响徒沾沾。不如韬笔且藏拙，静看花影摇风帘。
因树亭观唐明皇磨崖碑（清·金志章）	明皇昔日侈东封，千乘万骑纷云从。超然意象小秦汉，七十二代思兼容。金泥玉检著符瑞，江茅鄗黍昭虔供。礼成大祀颂声作，鸿文典诰铿钟镛。天章神笔纵挥洒，鸾飘凤泊翔游龙。磨崖深刻纪岁月，万古照耀天门东。是时国家正全盛，地大物阜民和丰。庙堂宴安渐鸠毒，玉鱼绣褓酣深宫。侈心一开蠹随入，九庙俄顷飞灰红。淋铃蜀道驰万里，百神不救尘埃蒙。徒存兹碑峙巀嶪，雨蚀藓剥云烟中。牧儿野火烧不得，至今椎拓传遗踪。吴郎嗜古得此本，世守什袭装池工。高斋招我共销夏，披襟展玩清宵同。规连珠树矩折玉，墨彩腾上光熊熊。手摹口诵极赞赏，忽忆往事心神忡。《中兴》反正颂神武，亦有巨刻磨巃嵷。盛衰治乱互倚伏，鉴戒实可垂无穷。殷忧启运满致覆，此理自古关昭聋。开天已远代几易，犹留宝刻珍书丛。摩挲掩卷三叹息，人君莫漫夸丰功①。
钤山行（清·金志章）　　押麻韵	钤山四绕青谽谺，袁江一线盘修蛇。东西峡口两洪束①，县城中裹如莲花。此邦何人昔最著，豪贵屈指推严家。早年登第竞名誉，追逐何李矜浮华。归来筑室此山顶，图史枕胙旁人夸。青词晚岁博金铉，万事横决如抟沙。文章不掩孔雀毒，膝下豺虎兼娄豭。读书不识忠孝字，廿年辛苦何为耶？立身一败愧乡里，至今齿冷千秋哗。清江六月烧晚霞，长桥终古缘城斜。熏天之势竟安在？徒令吊古兴咨嗟②。
