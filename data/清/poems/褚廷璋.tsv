朱亭（清·褚廷璋）　　五言律诗　押尤韵	一簇人烟密，沿缘杜若洲。市门低有树，山屋迥成楼。网影斜阳漏，帆痕宿雨收。最宜春水活，槛外狎凫鸥。
良乡早发（清·褚廷璋）　　五言律诗　押阳韵	旅梦雄鸡破，肩舆纳曙光。晓寒怜半月，新霁爱初阳。鸟下芙蓉渚，虫吟薜荔墙。炊烟茅屋外，秫陇间青黄。
自辰溪舟行至沪溪用玉松自溆浦至辰溪道中韵（清·褚廷璋）　　五言律诗　押删韵	小雨辰溪道，乘流两桨间。垂藤花䍡𦌉，夹树鸟绵蛮。云堕仙人屋，风高帝女山。翻嫌滩意稳，不遣听潺湲。
自太湖县至宿松县境（清·褚廷璋）　　七言律诗　押尤韵	乍入松滋雨似油，小姑想像髻光浮。秋云万本枫香驿，野水三篙桑落洲。官冷漫劳双弩候，主贤虚借八行酬。明晨吴楚分南北，灊皖龙眠是旧游。
西域八咏（选一）额尔齐斯（清·褚廷璋）　　七言律诗　押蒸韵	西州直北势凭陵，瀚海迢遥过白登。钤泽①风高奔怒马，金山②雪暗下饥鹰。曾传旧壤开都伯，仅见降王保策凌。四部虫沙成底事，好将忠谨化骁腾。
今存吹（清·褚廷璋）　　七言律诗　押删韵	梯云劲旅倚孱颜，径出盘雕落雁间。波浪远翻图库水，风云高护格登山。千屯此日开榆塞，十箭当时阻玉关。碎叶长川流不极，犹悬边月照潺湲。
阿尔苏（清·褚廷璋）　　七言律诗　押歌韵	天边冰雪郁嵯峨，木素①峰高朔气多。壕上射生城落雁，军前飨士帐鸣鼍。东萦姑墨②千年碛，南走于阗一线河③。待把方言垂竹笔④，阿苏温宿浸承讹。
乌鲁木齐（清·褚廷璋）　　七言律诗　押青韵	额鲁公孙此建瓴，天戈万里下风霆。山围蒲类分西谷，云护沙陀拱北庭。不断角声横月白，无边草色入天青。辑怀城上舒雄眺，尽把耕畴换牧坰。
伊黎（清·褚廷璋）　　七言律诗　押先韵	人驱风雪兽驱烟，犹见乌孙立国年。海气万重吞丽水，山容三面负祁连。盘雕红寺朝鸣角，散马青原夜控弦。纪绩穹碑衔落日，英灵班鄂想回旋。
雅尔（清·褚廷璋）　　七言律诗　押虞韵	多逻川外夜吹芦，雉堞新城接上腴。塞月已寒三叶护，边风犹动五单于。名藩甲卷烟消漠，健将弓开血洒芜。不是皇威宣北徼，春光谁遣遍坟炉。
哈喇沙尔（清·褚廷璋）　　七言律诗　押元韵	风雨犹疑铁骑屯，至今沙戟有遗痕。焉耆镇启龙游远，都护城悬乌垒尊。弓挂轮台飞皎月，韧磨蒲海射晴暾。戍楼高处分襟带，山水遗经费讨论。
辟展（清·褚廷璋）　　七言律诗　押阳韵	人间乍识龙泉碗，塞上新犁回鹘疆。旧垒烽烟留古勇，断碑榛莽没侯姜。黄驱魅碛驼鸣月，白拥天山马立霜。指点耕屯余沃壤，前庭门户重堤防。
寻西迹诸山（清·褚廷璋）	寻山不厌深，远与白云合。云山互周遭，一气想输纳。团团明镜围，点点青螺匝。阴晴换朝昏，清景赴遥睫。人家梅花市，数里香复沓。溪回晓烟迷，径转残雪踏。佳游及春归，携屐兴屡惬。林峦启仙姿，洞府谢尘劫。指顾三山椒，霞气在巾屟。竟思骖青鸾，一笑左神接。
自恩县至平原县途间积水（清·褚廷璋）　　押有韵	官衢积行潦，绕径出禾亩。纵横贸东西，登顿失前后。露叶纷拂面，风条乱捎肘。纡回深丛间，屡误问野叟。大河仍前横，半浸堤上柳。肩舆随波轩，拥卫戴而负。鸦飞类衔尾，猱度象接手。侧踔泥径横，斜奔石坡陡。一里迟及三，十步危得九。少焉赴夷涂，孤塔露平阜。村场转碌碡，篱案杂盆缶。瞥见贵客来，喧骇乃鸡狗。就阴老树根，晚风动林薮。暂解从役烦，一掬清入口。方塘水含漪，嫩碧剪秋韭。
沅陵道中观夹岸诸山奇秀可喜（清·褚廷璋）	绿波如美人，名山似良友。故交萦梦寐，家山别已久。兹晨觌群皱，若揖若招手。彷佛会面初，合志托侪耦。或泽如少年，或苍如耆耇。或好如自爱，或奇如独负。或如望矫足，或如思頫首。或如吟耸肩，或如笑哆口。或据厂如坐，或连冈如走。或戴树如冠，或垂藤如绶。貌或庄且严，品或端更厚。质或理而文，气或静以寿。左右应不暇，仓猝遇惟偶。拟翻志乘名，一一记谁某。山花知我来，烂漫吐红黝。山鸟知我来，啾啁竞呼雊。山云知我来，滃郁自纷纠。山灵知我来，万象各开剖。昌黎赋《南山》，卓荦得未有。我笔弱不振，报之愧琼玖。层峦影摇江，一别清且浏。俯窥明镜妆，亦不我訾丑。山川能娱人，有美且兼受。
南平道中（清·褚廷璋）　　押祃韵	南平山色佳，峰峦互陵跨。置身万绿中，衣袂与之化。晓凉风疏疏，候已殊藻夏。枫林数叶丹，感此秋气乍。逶迤上白沙，旭影林际射。坡陀八九重，高下势衔卸。进步恃前猛，稍懈力不暇。山腰簇人居，结构仿台榭。飞檐翼奔泉，百尺向空泻。潺湲赴沧峡，茶洋递迎迓。殷雷转空壑，万古阅晨夜。不厌尘根喧，濯缨就岩罅。他年傥重过，诛茅数弓借。枕漱高人踪，泉石本无价。
西阳岭（清·褚廷璋）	层青何崔巍，左右束山峡。乔荫森参天，岩巘互积压。中界一线堤，登顿苦力怯。万古擅形势，风云护周匝。桓桓胡将军，昔此驻戈钑。受困伪汉余，星沈一军泣。遗容依古佛，香火阅僧腊。夜半松涛翻，犹疑阵云合。官邮孟冬初，倚筇凌巀嶪。书生愧毛锥，怀古气空慑。萧条四山风，日晚冷巾袷。惊禽向客啼，扑面堕残叶。
登子陵钓台（清·褚廷璋）　　押寒韵	几人高倚石阑看，绝顶荒台数百盘。山色剩分残照紫，江波留映客星寒。苍凉雪月贤王馆，寂寞弓力大将坛。只有磻溪殊出处，千秋两地一渔竿。
