登太行山（清·钟令嘉）　　五言律诗　押萧韵	绝磴马萧萧，群峰气力骄。苍云横上党，寒色满中条。返辙河如带，扪车迹未遥。龙门划诸水，禹力万年昭。
腊日寄铨儿（清·钟令嘉）　　五言律诗　押真韵	北地寒威重，怜伊客里身。音书差慰我，贫贱莫骄人。失路皆由命，安时即报亲。师言当服习，莫负诲谆谆。
送铨儿赴礼闱（清·钟令嘉）　　七言律诗　押先韵	半生常在别离间，又整行衣厚著绵。双眼渐昏针线乱，寸心无著梦魂牵。关河此去风霜远，骨肉何因聚散偏。不用登高望亲舍，泥金须早慰堂前。
题自绣梅花诗图（清·钟令嘉）　　七言绝句　押灰韵	屈铁孤梅葬古苔，巡檐寒萼冻难开。分明一幅鹅溪绢，绣出诗人小像来。
腊日寄铨儿 其六（清·钟令嘉）　　押支韵	力学看驹隙，从游汝得师。遥分五秉粟，足供十人炊。汝友皆相念，肥甘数见贻。呼吾如若母，问慰过时时。
