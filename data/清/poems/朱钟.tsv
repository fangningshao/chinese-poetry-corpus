霁后郭西间步（清·朱钟）　　五言律诗　押庚韵	远烟画山色，作意媚新晴。不尽郭西路，有时花里行。水春交树影，村午聚鸡声。小借茅亭坐，溪田看耦耕。
溪山（清·朱钟）　　五言律诗　押冬韵	溪山吟不尽，兴到拄枯筇。适意即孤往，幽寻无定踪。听松云壑秀，行药涧泉重。竹寺逢僧话，归来及晚钟。
酬徐春帆梁溪道中看梅见怀之作 其一（清·朱钟）　　五言排律	春风江上来，故人挂帆去。春风江岸吹，故人舣舟住。梅花如古欢，一笑他乡遇。云迷晋陵山，烟白平江路。澹泊赴襟期，清芬表寒素。夷犹孤棹迟，程为花香误。平生抱素怀，皎洁真堪诉。蔼蔼江南春，离离烟外树。临风忆故交，寄我瑶华句。
秋士篇（清·朱钟）　　押侵韵	秋林无静树，秋士无宁心。揽衣起中夜，徘徊发微吟。落叶难上枝，古人不及今。华年易衰谢，感彼萧骚音。
酬徐春帆梁溪道中看梅见怀之作 其二（清·朱钟）　　押纸韵	昔我游梁溪，溪梅正含蕊。泉声泰伯祠，山影春申里。清韵落帆风，淡烟沽酒市。春江篷橹响，尽在寒香里。为君数旧游，屈指十年矣。君诗如江月，照我离愁起。溪云竹寺幽，林雪村桥圮。一发江南山，隔断相思水。
