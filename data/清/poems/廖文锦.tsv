游泰山（清·廖文锦）　　七言律诗　押萧韵	浮岚拨翠郁岧峣，壁立丹梯倚绛霄。千里暮烟齐鲁坼，半空香雾鬼神朝。星岩月观谁开辟，玉几金床久寂寥。欲访安期何处所，独骑鸾背自吹箫。
彭城怀古（清·廖文锦）　　七言律诗　押侵韵	芒砀云寒白日沈，犹闻父老说淮阴。一生误相君之背，九死难明臣此心。烹狗早知千古恨，钓鱼悔不五湖深。囊沙背水浑间事，赢虱功成漂母金。
