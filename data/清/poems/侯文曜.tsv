桃源忆故人 松峦峰（清·侯文曜）	有时云与高峰匹，不放松峦历历。望里依岩附壁，一样黏天碧。有时峰与晴云敌，不许露珠轻滴。别是娇酣颜色，浓淡随伊力。
风中柳 鹦鹉善言，忽无故而卒，南宗女师哭之甚哀，余因作此慰之（清·侯文曜）	绿委红憔，底事今朝回首。肯思量、解条人否。禅关寂寥，叹心经谁授。琵琶拍、又谁猜扣。人世虚舟，好把死生参透。劝伊行、且消清昼。想归西土，免牢笼厮守。料应傍、玉瓶杨柳。
太平时 起云峰（清·侯文曜）	列岫屏开倚碧空。翠峰重。是谁点染画图同。起云中。峰欲断时何物补，借云封。如迎似送傍孤篷。忆龙峰。
金缕曲 送邹二辞戍秦，用顾梁汾先生寄吴汉槎韵（清·侯文曜）	与子神交久。羡藉甚、风流四海，谊敦朋友。五载囹圄催折尽，还剩沈腰添瘦。且抹却、从前僝愁。梦醒云阳重诉别，问乾坤死不如生否。人世事，何须剖。梨园大地皆生丑。任长安、关河层叠，好传梅柳。夙昔邹阳曾曳履，谁许啼猿空守。尽搦管、还推三寿。赢得柔之欣作伴，写征图、漫挂行装后。拚剧醉，休回首。
贺新凉（清·侯文曜）　　押月韵	有酒何劳月。尽拈毫、醉乘吟兴，调翻镂月。却喜珠玑酬满箧，更许弟昆批月。笑孺子、也随哦月。绮幄独怜香翠隐，羡簪花、眉敛还携月。闲参个，僧敲月。狂哉大阮偏嘲月。昵柔乡、巫云梦隔，只怀闺月。惭我巴词裒郢雪，搜却几多风月。差不负、这宵缺月。玳瑁且装成，艳事芬流，留取争评月。拚岁岁，重浇月。
