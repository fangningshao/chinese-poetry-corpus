九日登白帝城望八阵图题武侯庙（清·沈寿榕）　　七言律诗　押麻韵	落日高城隐暮笳，客心孤迥正思家。传书待寄云中雁，读史羞论井底蛙。在昔君臣似鱼水，而今窟穴有龙蛇。群材竞起终何事，且倒芳尊就菊花。
何时（清·沈寿榕）　　七言律诗　押先韵	何时沧海变桑田，划破鸿濛界外天。诸国有疆分岛屿，汉家无事习楼船。烟开鳌背凭空结，烛照犀光彻夜然。世上升沈都莫问，君平卖卜已年年。
塔忠武义马歌（清·沈寿榕）	塔公上马能杀贼，此马偏从贼中得。百战沙场破竹功，满身云锦桃花色。汗沟隆起垂梢长，黄金羁勒青丝缰。旋文在腹似鳞甲，人惊天骥非寻常。当时追贼搜穷谷，阵压玄云白日速。马行不行若有知，贼来不来疑有伏。俄临千尺流，水深无尽头。丛薄杀声起，欲渡无行舟。舟来公且渡，更恐前无路。重围跃出鸟飞难，毛血淋漓马行处。将军归来衣上紫，不克九江臣愤死。便为厉鬼亦忠魂，遥望长安谢天子。素旌飘摇依灵輀，哀嘶枥下声酸悲。壮哉忠武自不朽，惜哉义马无人知。刘公告我我作歌，座中有客双滂沱。千秋国士千金骨，知己不逢空奈何。
