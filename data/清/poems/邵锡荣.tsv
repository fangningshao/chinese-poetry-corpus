灵隐寺（清·邵锡荣）　　五言律诗　押冬韵	灵鹫何年寺，莲花湿翠重。泉飞一涧雨，涛落万株松。妙法禅中悟，高僧月下逢。石桥归去路，又听隔林钟。
舞剑篇与陆方义（清·邵锡荣）	我尝高咏古人《古剑篇》，我欲起舞追飞仙。古来剑解七十二，惜哉后世无人传。陆生陆生尔且前，我今试舞双龙泉。长兵短接须精练，雌雄闪烁落银霰。万人力敌莫可当，顷刻风云看百变。忽徐忽疾疑旋蛟，忽连忽断惊飞雁。耸跃星流身不见。雨打梨花团雪片。陆生此时睹之惊绝神，且愿执鞭追后尘。慎勿轻携此剑渡江海，只恐双飞出匣归延津。
