转应曲（清·陈翡翠）	桃叶。桃叶。渡口双双绣屧。霞明日暮城西。几阵东风絮飞。飞絮。飞絮。归去独眠情绪。
蝶恋花 秋思（清·陈翡翠）	阵阵金风吹未歇。雨扑风斜，渐近题糕节。欲采黄花盈袖折。隔墙啼鸟偏饶舌。檐马叮咚随打叶。强慰加餐，无奈愁肠结。罗袂飘摇愁病怯。篱边莫说囊萸日。
喜迁莺 有怀（清·陈翡翠）	谁能忘得。是前夜灯光，去年春色。月小时来，月高时去，梦里还呼堪惜。半吐半吞心事，难住难留踪迹。飘摇似、纥干冻雀，未成羽翼。相忆。分离处，换来骏马，纵好如何值。叶上荷珠，风前残蜡，能度几番朝夕。绝怪阿苏短倖，耳畔东东忘忆。含凄妒、燕脂赵粉，成双成匹。
