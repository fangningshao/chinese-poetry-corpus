如梦令 壬午秋留别兄竹隐   见《林下词选》、《众香词》（清·许定需）	携手阶前吟月。同调琴声清绝。上下古今编，夜半灯残茶热。凄切。凄切。风景依然人别。
鹧鸪天 雪晓（清·许定需）	罗幕重重寒气侵。晓光先透紫丝衾。半空飞下梅花瓣，一夜平添玉树林。烧兽碳，酒频斟。安排新调入瑶琴。行人莫起江南恨，驴背奚囊兴不禁。
望江南（清·许定需）	山塘好，秋到更魂消。花市天香来簇马，酒帘斜照引吹箫。月挂望山桥。
