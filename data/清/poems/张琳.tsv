约友香塘看梅（清·张琳）　　五言律诗　押真韵	近说香塘路，丛梅照眼新。我思携酒伴，去觅咏花人。冷淡全胜雪，孤高不受尘。悬知今夕梦，不到故山春。
王正四日饮莼客西枝草堂（清·张琳）　　七言律诗　押删韵	柴门虽设未尝关，要看江中远近山。相见便成终日醉，商量莫放一春间。新花似绮初经眼，芳草撩人笑解颜。闻道将游东鲁地，离声先入鹧鸪斑。
初晴喜赵何二君过访小酌爽斋次莼客韵（清·张琳）　　七言律诗　押微韵	苔痕水涨屐声稀，客爱新晴叩短扉。三径树明初日嫩，半窗花静午风微。提壶稚子穿林到，得食幽禽傍砌飞。略有山家清意味，劝君不醉且无归。
次日再集西枝草堂（清·张琳）　　押微韵	绿树连村客到稀，坐闻流水撼松扉。湿云乍敛山容瘦，小病初廖酒力微。含蕊一花当槛放，引雏双燕出帘飞。桥门新涨难通楫，漫整棕鞋踏月归。
