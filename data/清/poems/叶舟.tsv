归朱老匏先生墓碣（清·叶舟）　　七言律诗　押先韵	莽莽荒原生野烟，桥边识碣总前缘。披荆寻入乱坟里，把卷放歌斜照前。七字几枯残泪滴，一抔翻仗故人怜。招魂此地余诗骨，瑟缩寒风吹纸钱。
观禹庙壁间所塑山海经图像（清·叶舟）	淮海维扬古泽国，浮山作镇传非惑。禹庙恢张嘉靖间，殿陛峥嵘傍山侧。我家旧住郡之东，偶来瞻拜思神功。壁间山海设图像，雕泥凿木何搜穷。其间似兽非兽人非人，有羽有介有鬼神。首自招摇貌兽族，如禺耳白名狌狌。此类奇形共五十，满壁诧讶徒缤纷。次及羽禽始𪁺𩿧，二十二种形状殊。六目六足三首翼，即此可以观其余。更及旋龟计鳞介，鸟头虺尾吁足怪。此类分形又三十，在水在山各殊界。神祇拉杂其中列，鸟兽鳞介无分别。若者险阻助功成，若者战斗遭锋钺。惊看异域更奇绝，少见多怪难为说。或长九寸十丈余，或为兽体或为鱼。或止半背或数首，胸生洞穴穿其躯。予齿去角不足据，付翼之说徒为拘。辗转徘徊两庑庌，依经塑立原非假。当年洪水横流时，异类纷纭遍天下。万古生民仰禹功，请看四壁涂丹赭。
