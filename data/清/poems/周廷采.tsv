读常君殉难遗诗题后（清·周廷采）	黑风摧营云破墨，慷慨从军命如纸。上马杀贼贼势众，此日常公为忠死。伊昔常公来辽东，挟策上奏长安宫。秋月春风称意日，天街十里香尘红。一麾远赴巴蜀道，到处甘棠思拜召。蠢彼丑类稽天诛，蚁自营营蜂亦闹。常公矢劳供转输，性命直与刍粮俱。何来鼠子敢窥窃，横刀裂眦争须臾。乃知大义发大勇，科第须教名节重。尤荷天朝报锡殊，生气如存死无痛。诗编磊落钦璠玙，报国不愧文章誉。读公遗诗酹公酒，大星晱晱灯残孤，金旂风辔公归乎。
