和蒋六澄川韵（清·宋铣）　　五言律诗　押东韵	天意重新霁，人情爱顺风。似偿三宿滞，直下晓烟空。水市鸡豚散，高堤榆柳通。最怜霜信早，衰草已丛丛。
登五层楼（清·宋铣）　　七言律诗　押东韵	百尺危栏卷螮蝀，苍茫遥俯岭西东。帘前寒入千门雨，槛外阴生万里风。黄紫气销江色净，鱼龙影落海天空。赵刘割据俱陈迹，指点山河霸略雄。
青县夜泊（清·宋铣）　　七言律诗　押庚韵	六日周行才两程，孤帆落处傍荒城。颠风吹浪晚更急，密雨打篷灯半明。大芋高荷忆萧瑟，乱蛩衰草伴凄清。秋深尚欠持螯约，惆怅寒蒲郭索声。
送唐再可之任滇南（清·宋铣）	春风浩荡吹百草，柳条婀娜莺声好。行人三月长安春，相思万里昆明道。昆明远隔浮云端，铁桥之岭何巑岏。横空一线盘鸟外，悬绳欲度愁飞鸢。嗟君何为此远适，官程期会严晷刻。匹马荒林象迹深，空山独夜龙吟急。水驿山程几送迎，行行瞬息春秋更。点苍山翠多猿啸，普洱江寒少雁声。却意前年见君日，同云酿雪风萧瑟。一官绝徼何所携，万里风烟归健笔。长安磊落多心知，淋漓谈宴无虚时。檀板落花春中酒，乌丝红烛夜评诗。缁尘久客愁如海，豪情不逐黄金改。高歌那识爨烟虚，拂剑仍看虹气在。丈夫苦乐亦何常，挥手休辞路阻长。治蛮自古贵远略，请君小试龙泉芒。
武城县九日（清·宋铣）	中秋淡月沙洲宿，重九西风小邑荒。天地扁舟空命酒，关河千里有新雪。行厨萧瑟山姜紫，入幔伶俜病蝶黄。遥忆法源松下路，故人应少孟嘉狂。
