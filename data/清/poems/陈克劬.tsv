弃妇篇（清·陈克劬）	好月不常满，流波无重回。为妇被弃捐，委落同枯荄。君子申信义，三载亲结缡。既得托仁宇，永谓亲光仪。整我玳瑁簪，洁我翡翠帷。膏沐不时御，为君修容姿。君痒妾搔背，君饥妾视炊。君坐侍茵席，君行随履綦。君喜共愉悦，君怒同凄悲。身影两依附，清浊谁见嗤。长风从西来，比翼吹参差。时节一朝异，言语乃致危。霜威厉严冬，勿复回春熙。夹道蕙兰花，下堂不能顾。昔年从此来，今日从此去。妾来兰蕙芒，妾去荆棘长。含冤不用白，所虑君凄凉。君意本相亲，弃捐由妾命。君听偶不聪，岂谓出本性。不惜弃妾身，惧伤君子情。菅蒯虽见遗，君岂忘平生。文轩临玉墀，昔时燕坐处。今应以妾故，寂寞当日暮。流苏宝象床，鸳鸯昔双宿。今应以妾故，明月照单独。席上鹦鹉杯，壁间文绮琴。俱应以妾故，流尘日相寻。兰房深窈窕，留待新人入。愿言胜故人，毋使君意失。百番拂君意，岂无一日好。丑行在君心，勿为他人道。他人萍水俦，君妾昔绸缪。他人鄙妾行，亦复为君羞。广袖合欢襦，昔时君家物。持归不忍浣，上有君手泽。宝镜玉龙缠，妆台旧绣奁。贻留照新人，似妾依君前。君为杨柳枝，妾心杨柳丝。摇落有时遇，缠绵无尽时。
春阴泥人孤怀难遣效何大复明月篇体为春阴曲以寄情得二百八十字（清·陈克劬）	春寒著人如泼水，拥被不知残睡美。起来搴幔盼朝暾，堕地湿云飞不起。海棠一树娇春寒，几日春晴惜粉乾。阴多又压玉肌损，零落一庭红雨残。鹁姑多事声相唤，唤起春愁如雨乱。不语斜窗对落花，燕子微闻替花叹。此时何处不伤春，何处伤春不损神。绿杨津外扁舟子，红杏楼头殢酒人。君行江上蒙春雾，妾上江楼望江树。树长江远望难通，惟有分明梦来去。梦魂一夜到江南，妾意君心两不堪。有恨绿波添晓涨，无情烟树隐春帆。沈沈江上春帆重，帆迟苦被风吹送。行人望断最高楼，远水遥山寂如梦。却忆高楼红粉妆，鸭炉坐烬水沈香。搅愁百丈游丝重，惹恨千丝烟柳长。千丝百丈纷难理，侬亦闲情坐相似。白云迢递望何穷，红豆相思渺难已。闲斋寂寞下帘栊，故故欺人晓院风。散帙连编走红蠹，启窗方网罥青虫。一般有恨和谁诉，永昼迢迢等闲度。竟日伤春春不知，流莺啼过桃花去。
