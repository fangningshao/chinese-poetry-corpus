信步（清·杨元恺）　　五言律诗　押文韵	信步踏秋色，疏钟时一闻。风清凉似水，山远淡于云。忽叩紫霄观，不逢华盖君。苍苍归路杳，松竹带斜曛。
官堤柳（清·杨元恺）	生不愿为官堤柳，削皮斩枝若枯帚。列树空存表道名，攀条无复行人手。漠漠平原一片尘，天涯无树著青春。寒鸦落日栖不得，孤根月黑如长人。人生荣悴都如此，得意从来偶然尔。灵和风度祇当年，江潭摇落秋风里。二月西湖春尚寒，万条低亚玉阑干。谁道东风一种树，江南江北不同看。
