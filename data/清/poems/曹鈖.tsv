渔阳道中（清·曹鈖）　　五言律诗　押尤韵	平原空怅望，故国已荒丘。猎犬穿林出，滩声抱石流。月明燕岭暮，霜结蓟门秋。尚欲停车问，悲笳动戍楼。
归怀（清·曹鈖）　　七言律诗　押尤韵	指顾平原忆旧游，偶然乘兴一登楼。萧疏短鬓三年梦，寂寞长江万古愁。看世拟逢青眼客，移封愿得醉乡侯。西风萧飒吹黄叶，摇落寒林树树秋。
再游黄山（清·曹鈖）　　七言律诗　押灰韵	三入黄山今又来，诸峰偏向故人开。林深夏带高秋气，瀑泻晴喧巨壑雷。烟雨半沈舂药井，云霞全护炼丹台。莫言竟日无多路，选步应知为惜苔。
舟中（清·曹鈖）　　押麌韵	晴日动林皋，渔人荡轻橹。扁舟随意放，岩花齐欲吐。村疏烟火稀，山深树石古。远望列群峰，一一青可数。
