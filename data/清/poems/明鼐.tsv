戏作呈用拙道人（清·明鼐）　　七言律诗　押歌韵	士龙笑疾未全瘥，搦管其如捧腹何。东浦出鱼西浦网，南山有鸟北山罗。能言久欲师鹦鹉，下气今将拜骆驼。谁劝吾兄买官去，隐君巧宦不争多。
述怀（清·明鼐）	去年食不足，远投皇甫店。白沙蒙青泥，数数骡车陷。大女警以啼，小女热而喘。我妇汗沾衣，暑炙桃花软。路旁田舍翁，佣人正磨面。意气何扬扬，视侬不欲见。念此摧肝肠，读书得贫贱。
