荆州大堤行（清·胡凤丹）	城捍兵戈堤捍水，堤亘如城固如砥。堤防乃与城防同，能守则生不则死。荆州形胜雄崔嵬，川源远自岷峨来。喷雷滚雪日千里，齧噬堤岸愁倾颓。北岸之西四万九千丈，几费缗钱逾万帑。南岸之堤五万四千丈有余，滨江如带环田庐。自明迄今数百载，过眼沧桑几兴废。修举全资保障十，下隰高原供灌溉。我来鄂渚阅五秋，年年鼓浪腾洪流。潜沔江汉祸尤烈，天乎何酷民何尤。民不怨天咎在吏，吏视民命如儿戏。可怜吏饱民益饥，上干天谴降灾异。灾异先当防未然，力之所至人胜天。桃花春水寻常见，瓠子秋风捍卫坚。不然徒费黄金筑，旋筑旋决嗟颠覆。临变仓皇空补苴，百万生灵葬鱼腹。子寿比部贻我书，大堤岌岌成沮洳。恭陈二公勤守护，能救民患安民居。我识斯堤高且厚，百余年来未溃口。泰山远胜冰山坚，河伯波臣群退走。水利水害纷无常，要凭只手澜回狂。存亡呼吸一发系，危如累卵安苞桑。君不见鸱鸮鸱鸮彻桑土，牖户绸缪当未雨。愿祝澜安民举安，莫待羊亡牢始补。
