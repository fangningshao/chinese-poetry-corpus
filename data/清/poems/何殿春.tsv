龙王宫晚望（清·何殿春）　　五言律诗　押萧韵	台殿郁岧峣，南溟入望遥。湿云龙户雨，残日虎门潮。叶堕三城暮，天高一雁飘。回飙起蘋末，长啸动荒椒。
过钟泽流故居（清·何殿春）　　七言律诗　押麻韵	翠合葵阴夕照斜，溪潮初缩见琼沙。三间老屋寂无主，几树野梅寒有花。耽酒纵能娱岁月，参禅何遽住烟霞。苍茫独立频搔首，风撼枯杨起暮鸦。
