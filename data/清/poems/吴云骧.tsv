和姚石甫春思（清·吴云骧）　　七言律诗　押侵韵	柳色依然作绿阴，帝城回首倍惊心。音书望绝云中雁，风雨魂消海上琴。最是五更怜梦少，那堪百舌唤春深。多情我亦如君思，苦忆寒天独拥衾。
和马元伯（清·吴云骧）　　七言律诗　押先韵	好山好水能无我，一咏一觞皆有缘。自笑养间真腹负，转思栖逸许身便。烟霞未见耽成疾，风月何曾买用钱。旷世谁同庄子达，逍遥快诵昔游篇。
仲春书景（清·吴云骧）　　七言律诗　押微韵	今年花信随春早，未到清明绿已肥。九十韶光忙易过，几多觞咏同难违。乌犀出叶藤萝茂，红斗含苞桃李稀。最是诗成豪兴发，留宾还欲典春衣。
