自桐城至黄州道中杂诗（清·潘江）　　五言律诗　押微韵	不是饥驱迫，中途亦可归。传来三楚信，才解万山围。野旷栖乌急，峰高过雁稀。北风吾畏汝，吹作雪花飞。
出京途中即事（清·潘江）　　五言律诗　押歌韵	老大不归去，浮生能几何。可怜新白发，犹过古黄河。官路明烟堠，人家卧碧莎。宝刀仍绣涩，长挂旧山阿。
赠李研斋先生（清·潘江）　　五言律诗　押真韵	先朝文物尽，今日见遗民。冰雪双蓬鬓，乾坤一葛巾。天心难厌乱，蜀道已通秦。百口闻犹在，谁怜乞米人。
柬任克家（清·潘江）　　七言律诗　押鱼韵	石塘秋水致双鱼，曾道雄文似子虚①。我已略知毛义志，人犹争诵鲁连书。宁亲不敢贫薇蕨，玩世何妨到石渠。此意向来无识者，君今细讨却何如。
梁县（清·潘江）	我行已不先，我仆常苦后。中途雇蹇驴，并辔相左右。听彼御者言，恻焉使心疚。自云先朝时，世隶凤阳久。有田不起科，岁酿烝尝酒。不知始何年，更名曰地亩。社长三十六，搜括到鸡狗。累世免租税，此苦那得受。畏彼官长威，情急举家走。买驴获雇直，聊以谋升斗。永痛父祖茔，北望空回首。语罢辄欷歔，予急掩其口。陵寝且丘墟，坟墓复何有。生得逃征徭，死当见父母。
岁晏行（清·潘江）	岁云暮矣日月除，今此不乐胡为乎？尝恐乐极悲即至，私家催负吏催租。往岁人家馈酒肉，今年除日相向哭。荒田插禾禾无科，半饱将橐半马腹。县官苛政复诛求，卖田完税无人收。爷娘妻子抱头泣，合家忍泪卖耕牛。富家买牛牛价贱，贫家无牛为人佃。隔年乞得千铜钱，且贿吏胥免赴县。赴县入衙谒长官，抢地呼天肉已剜。怒詈鞭笞遭捶辱，依旧追呼不少宽。城中称贷如空谷，哭向黄昏投店屋。不及江陵县里囚，岁除犹得还家宿。
还家作（清·潘江）　　押霁韵	仲冬草木衰，朔风凄以厉。游子裹衣裳，途穷始归憩。入门坐中庭，洞开杳无际。荆榛药石床，瓦砾莽寒砌。鼯鼠穿屋梁，蟏蛸隔棂翳。门稀户复无，环垣宵不闭。往时歌舞场，今焉牧鸡彘。侧立怯垂堂，楼阁有颓势。邻翁走慰言，华居昔何丽。何故忽凋残，非兵是豪隶。语罢各欷歔，潸然潜出涕。诛茅葺断椽，聊以谋卒岁。回忆庑下时，吾庐无宁敝。
