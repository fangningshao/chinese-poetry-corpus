门前（清·高凤翰）　　五言律诗　押侵韵	聊尔将扶去，衡门一暂临。雁声秋意迥，人语夕阳沈。变灭看云眼，苍茫袖手心。惟余双岭旧，迢递下暝阴。
青县舟中早发（清·高凤翰）　　五言律诗　押侵韵	鼓舵凌清晓，推篷坐拥衾。波流双桨影，树落半塘阴。沙鸟云汀小，人烟水市深。几声欸乃曲，萧瑟送秋音。
海上怀古（清·高凤翰）　　七言律诗　押阳韵	极目寒烟接大荒，海山秋色共苍茫。风高响落钟儿石，潮怒声催鼓子洋。设险至今留楚塞，求仙何处问秦皇。马蹄踏处情何极，下尽千峰落日黄。
野泊（清·高凤翰）　　七言律诗　押庚韵	石头城外放般行，野泊荒滩欲二更。露下平沙闻雁语，月明春水看潮生。上元节候余村鼓，薄宦心期付酒觥。满眼升沈直底事，海边鸥鹭久寒盟。
野鹭（清·高凤翰）　　押梗韵	黄芦下夕阳，野塘秋水冷。隔岸鹭衔鱼，侧眼窥云影。荻花卷雪来，海风吹断梗。惊起破青天，残霞红在岭。
村晚（清·高凤翰）　　押月韵	桐荫下芦帘，凉亭生清樾。徙倚傍前村，乱蝉鸣不歇。丛树低远天，山影青一发。原草醉夕阳，归鸟旋林没。行歌独去来，坐上东山月。
大热中题宋人雪芦宿雁图（清·高凤翰）	客堂书掩红云骄，火龙衙衙排空烧。树头不动焦欲秃，暍禽坐树愁郁陶。忽然有客叩门至，手提数幅生鲛绡。飞烟散雾张四壁，指顾一一忘疲劳。就中一幅尤奇绝，荒汀野岸风萧骚。残芦半折溪色冻，霜花雪气横清宵。下有群雁宿沙嘴，三三两两纷为曹。江南江北梦寒雨，衔芦何处凌穹霄。人生寄迹亦如此，鸿泥转眼迷江潮。意外余闲妙点缀，更扫堕羽穷芒毫，委沙拂雪欲飞动，风来疑逐帘须飘。边鸾崔白不在眠，世间余子空自豪。摩挲瞪目噤不语，当头似有寒泉浇。寻常颇怪北风妄，此时真觉森颠毛。呼童扫地拂竹簟，支颐卧对霜天高。
太初古甓凿砚歌（清·高凤翰）	侏儒饱死臣饥死，老朔殿上呼天子。稽首顿首玉阶前，玉花一片随朔起。流传人代入吾曹，刮垢磨光见肌理。蟠云郁作葡萄团，簏簌累垂万颗紫。断角残印半未真，太初之字犹可指，双题并行纪宫名，宫字空存亡其尾。摩挲对客发长吁，此君阅人应多矣。坼痕啮土蚀古花，几入荒坟几战垒。我凿作砚伴书生，不雕不琢存其始。贮墨一石饱霜毫，斗酒犹堪注汉史。
