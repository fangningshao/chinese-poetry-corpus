临江仙（清·浦梦珠）	记得春闺初学绣，花棚高似身长。金针拈得费思量。不分花四角，何处到中央。碧绿青红亲手理，残绒唾上红窗。娇痴浑未识鸳鸯。怪他诸女伴，偏爱绣双双。
临江仙（清·浦梦珠）	记得鬟丝初覆额，绿云低压眉齐。人夸心巧有灵犀。簸钱赢智姊，斗草胜兰姨。月影一庭邀小婢，迷藏闲捉楼西。往来花底影迷离。怕人闻响屧，刬袜上唐梯。
临江仙（清·浦梦珠）	记得水纹凉不动，一天云浸鱼鳞。画船欲上更梭巡。罗衣轻似叶，香借藕花熏。忽地白苹风起处，兰桡吹近湖滨。关心未肯采红菱。憎他丝宛转，生性解缠人。
临江仙（清·浦梦珠）	记得双星偷拜月，轻开槅子冰纹。沉沉深院寂无人。生憎风一阵，底揭藕丝裙。八尺藤床红玉枕，桃笙一线凉痕。忪惺梦破乍回身。鬓松谁替整，狼藉一窝云。
临江仙（清·浦梦珠）	记得消魂桥畔路，无端细马驮归。蘼芜长遍旧红闺。缕金箱启处，尘满五铢衣。闻说犀帘红泪渍，檀奴瘦减腰围。红墙不隔燕双飞。怪伊难寄恨，只解啄芹泥。
临江仙（清·浦梦珠）	记得伤春经病起，日长慵下妆楼。慧因悔向隔生修。草偏栽独活，花未折忘忧。一幅生绡窗下展，亲将小影双钩。画成未肯寄牵牛。只缘描不出，心上一痕秋。
临江（见《词综补》）仙（清·浦梦珠）	记得骊笄侵晓起，画眉初试螺丸。春痕淡淡上春山。乍惊新样窄，较似昨宵弯。一样敷来仙杏粉，难匀怪煞今番。传闻郎貌玉珊珊。妆成娇不起，偷向镜中看。
临江（见《花笺录》）仙（清·浦梦珠）	记得鸩媒来问字，背人悄坐兰房。偷听细语说周详。寐徵夸绿凤，生甲怕红羊。道作双星须傍月，一言难辩荒唐。神仙生岂便随郎。误人刘碧玉，贪嫁汝南王。
临江仙（清·浦梦珠）	记得零丁江上棹，匆匆误作桃根。竟将入溷作飘茵。夫人城十丈，围不住秾春。付与闲房教独守，苔衣绣似长门。小名替改更愁听。不叫行暮雨，偏唤作朝云。
