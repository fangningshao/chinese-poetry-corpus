山家即事（明末清初·韩疆）　　七言律诗　押蒸韵	山家就宿看山月，松际清光半未升。凉色渐生花径露，微风欲灭草堂灯。壁邻荒寺疏钟断，檐压春星夜气澄。亦愿幽栖来此地，柴门相望几时能。
夏日登鳌柱山望海（明末清初·韩疆）　　七言律诗　押尤韵	鳌柱崚嶒镇越州，孤城千仞俯危楼。忽惊溟渤天垂尽，始信东南地半浮。岛屿遥连云日险，波涛不尽古今愁。一竿且罢任公钓，更拟乘槎万里游。
九日登鸡鸣山（明末清初·韩疆）　　七言律诗　押阳韵	闻道东篱菊已黄，无因移向酒尊旁。西风忽起野烟暮，落叶乱飞山树苍。雁带寒声归渚急，江涵秋水与天长。浮云遮尽登高眼，不许愁人望故乡。
雨中送春（明末清初·韩疆）　　七言律诗　押真韵	绿草疏篱映水滨，清溪寂寂四无邻。一帘细雨仍飞燕，几日残花又送春。多病翻愁今夜酒，伤心如别故乡人。明年寄迹如何处，早向天涯慰苦辛。
经古寺（明末清初·韩疆）　　七言绝句　押元韵	石梯经雨遍苔痕，赭壁年深色尚存。欲向回廓寻旧迹，藤萝无数锁山门。
夜（明末清初·韩疆）	出门寒辉看向圆，清宵白云多在天。归人已绝四邻静，老树叶陨风凄然。门前即是寒溪路，坦步徐吟过古渡。长桥立久人不知，明月相随自来去。
