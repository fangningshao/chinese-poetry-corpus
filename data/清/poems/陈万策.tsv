流河驿泊舟夜月言意二首（清·陈万策）　　七言律诗　押尤韵	林钟律晚近清秋，薄暮风凉动碧流。烟火一湾当水驿，桂光半满入兰舟。江村泊艇宜宵赏，海国归桡是昼游。即事已添潇洒兴，清衾有梦到林丘。
花园属青县（清·陈万策）　　七言律诗　押元韵	轻舟夜泊在花园，茅枳江头自一村。几树长条飘绿带，满江细浪浴金盆。篙工棹罢宵光静，笠客锄归岸际喧。前路沧州佳酒近，也应沽取醉清尊。
