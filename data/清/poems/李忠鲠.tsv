雨夜有怀（清·李忠鲠）　　五言律诗　押青韵	三径云俱黑，高斋镫自青。江湖牵远梦，风雨到空庭。如此凄清夜，何堪阔别径。孤眠不成寐，望断子云亭。
秋草（清·李忠鲠）　　七言律诗　押阳韵	几日蘼芜径尽荒，萧条画出野人庄。绿波空想江南影，青冢先迎塞上凉。千里相思愁细雨，六朝遗恨付斜阳。篱边水曲都如此，何况西风木叶狂。
秋郊暮望（清·李忠鲠）　　七言绝句　押东韵	萧萧黄叶落渔篷，小立官桥怅晚风。堤蓼亦知秋寂寞，一枝留向水边红。
