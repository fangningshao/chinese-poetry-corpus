将去彝陵用梁节庵閒山韵留别李尧岑参议李子申观察（清·黄绍弟）　　七言律诗　押删韵	解官乍觉此身閒，引睡文书一律删。乡梦难忘斤竹涧，宦游屡访下牢关。江流东去欢将别，崦景西催老未还。鸿雁惊风遗迹在，苦教夜雨忆巴山。
留别凝碧轩园中草木再叠前韵（清·黄绍弟）　　七言律诗　押删韵	小园草树称萧閒，手抚庭柯绿未删。身世巢鹪聊此寄，门庭罗雀不妨关。落梅送客应伤别，丛桂留人似乞还。辜负故乡松菊约，结庐相对集云山。
读林霁山集（清·黄绍弟）　　七言律诗　押东韵	幽草琼花托梦中，至今文字照江东。玉鱼葬处魂何往，石马陵前力竟穷。严濑孤踪皋羽伴，娥江沈恨叠山同。如何采药谈遗老，不及芗林郑朴翁。
黄岩扬定夫前辈寄示感怀诗次韵奉答（清·黄绍弟）　　七言律诗　押支韵	九死馀生似裕之，秋风萧瑟鬓如丝。私忧嫠妇周将陨，颇羡村人汉不知。野草有心烧后在，残花无力雨中持。玉京回首升平梦，可复衣冠尚昔时。
黄岩王玫伯同年后雕草堂落成寄诗索和次韵答之（清·黄绍弟）　　七言律诗　押删韵	略识文章豹一斑，传经著述二洪间。暮年萧瑟初归里，故国周围剩有山。闲与灵均吟楚泽，敢烦尹喜候函关。露车草草差安稳，馀痛惊心倦鸟还。
读辛忠敏南渡录（清·黄绍弟）	长城迤逦西复东，烽火犹照甘泉宫。荧惑入斗下殿走，黄沙万里鹃花红。神州陆沈始典午，铜驼荆棘无宁宇。行酒天子泣逋臣，奉巾庶人颂圣主。建业铜马浮江来，长淮以北多蒿莱。襄国岧峣季龙阙，长川巀嶪佛狸台。关西杨后陇西李，天上真龙起晋水。天宝蕴孽野猪精，贞元伤心假狮子。唐季藩镇益纷纭，沙陀特起鸦儿军。姑夫称兵向巩洛，翁帝责赂捐燕云。天福太后徽陵女，白衣待罪黄龙府。北来吃饭主恩深，南向飏灰妾心苦。天水龙飞开帝基，黄袍仓猝陈桥师。薰风门外降王宅，长春殿前学士诗。惜哉嗣皇多失德，艮岳竭尽万夫力。道君端拱上清宫，媪相铺张燕山石。朔方胡骑风萧萧，杜鹃凄绝天津桥。城郭一朝华表改，烽烟三月咸阳焦。平沙浩浩窜荒裔，毡庐惭对延禧帝。役夫申恨骨碌都，府吏报恩阿计替。马角乌头久不归，凄凉羌笛梅花飞。珠结同心泽利妇，金钗一角盖天妃。五国城边藁葬处，墓门无复冬青树。首祸未蔽童蔡辜，复雠重为汪黄误。百年兴废天难知，青城续赋遗山诗。孟珙幽兰函朽骨，刘祁甘露题残碑。稼轩奋笔书国耻，内讳颇乖春秋旨。未妨杜牧著罪言，宁免魏收讥秽史。建炎南渡颇偷安，愿写百本朝堂观。激发功臣动毛发，针砭孱主无心肝。东南半壁金瓯缺，抱虎枕蛟同一辙。葛岭高筑半閒堂，兰亭私题二义碣。我生颇似靖康时，举目河山泪满颐。江南更无乾净土，河上坐拥逍遥师。冲人高蹈勋华迹，文武旧臣奉金册。衣冠何似广明年，正朔旋更至元历。鼎湖一去龙为鱼，湘女祠前斑竹枯。沧海横流无著处，搢绅莫复谈黄虞。
