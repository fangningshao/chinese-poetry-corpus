武昌漫兴（清·李滢）　　七言律诗　押庚韵	辘轳呜咽夜无声，肠断阴云压楚城。巨鹿黄巾漂战血，寿阳白马拥残兵。鹃啼蜀道江涛冷，乌啄延秋劫火明。廿载疮痍多涕泪，故宫荒草暮云平。
登五老峰（清·李滢）　　七言律诗　押元韵	灊霍岧峣漫比伦①，五峰拔起劈昆仑。泉流峭壁虹蜺挂，石压枯藤虎豹蹲。下界鸿蒙疑未辟，太空星汉欲高扪。读书头白匡山后，怪尔青苍万古存。
望罗浮歌（清·李滢）	我闻博罗一山拔地起，邈绝霄汉横苍烟。何年蓬莱卷石浮海至，丹梯翠栈相钩连①。仙灵窟宅万古在，是为朱明耀真之洞天。其间琪花瑶草蔽崖谷，砰訇钲鼓鸣层巅。石楼玲珑员峤见，铁桥崒嵂青冥悬。五岭迢递不得到，梅花村畔魂梦牵。朅来道上闻玉女，指点金支璇阙虚无间。丰隆列缺，手劈坤维。水帘千丈，海风倒吹。葱茜见怪竹，咿哑听碧鸡。更有蛱蝶大于斗，五色绚烂雌雄飞。下与三茅通洞壑，上与列宿争光辉。吁嗟乎！罗浮之胜有如此，只今相望疑尺咫。我欲移短筇，裹粮偕诸子。手弄罗浮之青霞，口餍罗浮之石髓。伏虎岩前天乐鸣，飞云塔外狂歌起。三更峰顶见海日，沧溟一片浮红紫。李白平生最好奇，浪传失足堕苍耳。何似青鞋布袜万里游，矫首扶桑接弱水。望罗浮，情无已②。
