龙潭村（清·张衡）　　五言律诗　押元韵	不识烟尘地，犹藏太古村。苍松迷谷口，怪石绣云根。岩复人居匿，坡回犊牧暄。柴门堪小憩，转盼失桃源。
闻笛（清·张衡）　　七言绝句　押尤韵	寒鸿初动塞云收，阿滥堆中唤客愁。记得吴江归棹晚，芦花风外一声秋。
塞下曲（清·张衡）　　七言绝句　押灰韵	羽书忽动塞垣开，十万军储括地来。闻说屠耆归命早，凯声已过赫连台。
