疏树（清·张鸣珂）　　五言律诗　押庚韵	疏树漏残滴，晓凉人独行。草深寻废寺，云断见高城。静得山林意，空闻鸟雀声。徜徉足幽兴，卜宅慰余情。
游理安寺憩松颠阁（清·张鸣珂）	蹴霞上层峦，屈曲缘萝磴。径转得名蓝，杰阁敞虚夐。万象入周眄，群籁息清听。茶臼石廊鸣，鹤梦闲房醒。历境不在高，要由立根定。郁郁青松姿，岂与孤花竞。天风响泬寥，上界笙箫应。何当携素琴，来和花间磬。
泛舟秦溪游兴善寺（清·张鸣珂）	叩舷恣幽讨，性僻耽林泉。晴旭丽朝采，暖破梅花妍。低篷何所诣，溪路相洄沿。云木乱无次，隐有疏钟传。来依妙香窟，冷赏咨秋烟。颇爱胜公书，腕力追平原。仿佛仙坛记，留证金石缘。苍松起幽籁，风动鸣孤弦。亭亭影交翳，浩气流眉间。
蕉阴秋梦图（清·张鸣珂）	银河迢迢露华冷，残缸焰短漏声永。单衾瑟缩枕红蕤，月白珧窗澹无影。绿天未晓宵沈沈，井梧叶落秋风深。疏砧万户动遥响，梦魂遍绕蕉花阴。星稀雾暗悄难待，美人何处泪痕在。鸳鸯卅六隔圆波，环佩惺忪鬓丝改。何如选帐梅花根，云鬟泥笑倾瑶樽。双栖翠羽咽春韵，肠断罗浮挂月村。
冷水岭（清·张鸣珂）	驰驱役尘劳，终朝因簿领。商略看山行，好梦蘧然醒。出郭渡溪流，清旷远人境。天晴秋气肃，雨过山容靓。空翠滴苍崖，浓染松杉影。层层路盘曲，不觉上高岭。俯视犹深渊，石级颇修整。山麓有人家，延客荐新茗。点以岩桂花，色香味俱永。多少在山泉，何如此间冷。
