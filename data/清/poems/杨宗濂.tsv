天山雪歌寄张樵野（清·杨宗濂）	天山万古孤臣路，但有冰霜无雨露。瀚海茫茫百丈冰，崩崖裂石阴风怒。阳鸟惨戛玻璃声，素虬翻飞鳞甲舞。鸿濛凿破冰柱摧，流沙冻坼晶屏冱。堠亭百里断炊烟，多少征人从此去。玉关西出穹庐高，惊沙和雪飞战袍。要令边人识麟凤，暂离禁闼驰征轺。中途枉我瑶华什，坐令空谷闻虞《韶》。乃叹昔人处忧患，和平意旨无喧嚣。苏李论交记畴昔，汉南杨柳长安月。更忆鸠兹话雨时，风涛过眼成飘瞥。人海浮沈三十年，太息河梁垂老别。愿君郑重此须臾，西燕东劳两愁绝。吁嗟乎！我生局促如辕驹，有梦不到狼居胥。汉家三十六属国，昔日域外今中区。羡君乘槎历西海，双蛟夹楫趋天吴。重溟万里若咫尺，艮维况乃同车书。罗胸浩荡星宿海，抚掌挥斥昆仑图。昆仑峨峨矗天表，寒门悲风何杳窱。烛龙垂头火鼠潜，羲君御日不能到。羌笛吹回大地春，春风先遍河湟道。乍闻塞外玉龙谣，待迎天上金鸡诏。
