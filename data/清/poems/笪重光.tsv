山中杂咏（清·笪重光）　　五言律诗　押微韵	白发惊时变，青山见鸟飞。暑随桐叶减，秋向薜萝归。细草侵芒屩，新凉到葛衣。自怜垂老日，方悟昔年非。
舟泊河干（清·笪重光）　　五言律诗　押尤韵	山雨悬春树，江春入郡楼。人家依岸转，河水抱城流。自信干时拙，谁含作赋愁。烟波时极目，吾意在沧洲。
答宋中丞牧仲（清·笪重光）　　五言律诗　押鱼韵	忆昔宦游日，匡庐愧使车。归来三十载，未致一行书。清兴因贫减，颠名为病除。多公持节钺，犹及访闲居。
玉帘泉（清·笪重光）　　七言律诗　押先韵	谁识银河水作帘，金轮峰下影长悬。和烟笼月时开卷，带雨迎风有正偏。海燕春寒窥复去，石萝秋老断还牵。游人莫羡康王谷，陆羽茶经久失传。
饮张湘晓吏部鹤林别业（清·笪重光）　　七言律诗　押尤韵	读书曾爱杜鹃楼，霜叶红时坐未休。别后烟霞常入梦，重来松菊正逢秋。欲寻老衲精蓝改，话到青山白发羞。好是结茅邻仲蔚，不教城市隔林丘。
偶题（清·笪重光）　　七言绝句　押麻韵	银筝玉柱拂晴霞，红烛金尊照鬓鸦。不是浔阳江上客，莫将双泪落琵琶。
