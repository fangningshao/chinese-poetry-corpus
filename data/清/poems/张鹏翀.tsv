张司寇（照）坠马伤臂几折幸得良医复完索诗称贺为赋二章（清·张鹏翀）　　七言律诗　押东韵	骤马天街一蹶中，险将折臂兆三公。翻身学士疑成瓦，擎掌仙人不是铜。漫笑庄生虚攫右，早夸杜老妙书空①。断碑半截浑难补②，天遣重完赖国工。
长沙（清·张鹏翀）　　七言绝句　押歌韵	碧湘门外渺寒波，欲采芙蓉奈晚何。今夜黄陵庙前月，茜裙谁唱《竹枝歌》？
经史法戒诗（清·张鹏翀）	夏造衰兮殷道兴，得贤臣分作股肱。股肱辛勤亲五就，故主荒淫终莫救。岁苦旱兮殚忧心，躬为牺兮祀桑林。苞苴女谒备自责，祷辞未毕倾甘霖。至诚感神信如此，天道只如人道迩。一夫失所真宰愁，莫令君门悬万里。
有所思行（清·张鹏翀）	落花纷纷如雪积，明月皎皎如霜铺。揽衣步月蹑花影，悄然孤馆空庭隅。沉思欲寐不能寐，明月烛床花满被。客游花月故园心，庐山高高湘水深，远书欲寄空沉吟①。
