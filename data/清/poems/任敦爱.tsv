寿表兄王一如明经七十（清·任敦爱）　　七言律诗　押先韵	明月千寻霄汉迥，乔松百尺薜萝牵。经师伏氏奇龄迈，学海文中世业传。庭院芝兰初馥郁，门墙俊顾早联翩。君家夙擅长生术，缑岭笙吹好拍肩。
题许士隽先生桃源图照（清·任敦爱）	金陵老叟康且寿，背井离乡避流寇。意气忼慨独自如，为我覶缕述所觏。云自湖广惊烽烟，烽烟流照彻江边。钟山崚嶒忽破碎，石头陷没城空坚。桃叶渡头血流赤，秦淮河内尸连骈。此身自问无生理，鸡号汤火鱼釜底。伺隙兼旬由窦出，一家数口来逃此。此间地僻境最幽，黄发垂髫共欣喜。桑麻掩映鸡犬喧，武陵仙境殊相似。我闻此语重躇踟，适君持画来索诗。诗情即在眼前取，为君详述老叟词。如君意兴逸且野，好景一一为君写。山青水碧桃花红，一笑门外烟尘空。
