早春自泉水山归少憩清凉庵迟友不至（清·叶元吉）　　七言律诗　押庚韵	十丈尘中眼忽明，好山如笑快相迎。官桥杨柳稊初茁，墓道棠梨叶半生。古木丛祠成独憩，夕阳寒色下层城。归来却忆山堂事，密雪疏镫坐五更。
息机（清·叶元吉）　　七言律诗　押微韵	榆楮成阴柳四围，病回扶坐玩朝晖。晴空坠叶游丝罥，故垒将雏候燕飞。已是厖凉双鬓改，可能浩洁此身归。十年困踬心期倦，那更逢人话息机。
秋思金陵客邸作（清·叶元吉）　　七言绝句　押灰韵	疏疏红蓼避人开，寒雨连江雁叫哀。知道南州矰𥐊在，年年何事却飞来。
暮秋同郊云江楼静坐（清·叶元吉）　　五言排律　押先韵	叠嶂寒云表，飞流峻阁前。孤华状秋色，乔木出晴烟。水驿仍分戍，山墟正泊船。塔铃閒自语，沙鸟静同眠。冷兴从君遣，清游乐地偏。楼尊阑琢玉，佛古座垂莲。宵旰忧方甚，耑蒙愤孰蠲。西瞻遍榛莽，北顾乱腥膻。路绝风云会，情生水石缘。中枢忘鼠器，下泽惜鱼筌。选胜初青眼，端思渐白颠。暂从尘境外，容我一周旋。
小雨饮郊云斋中（清·叶元吉）	深堂埃壒少，常此息劳薪。高树过疏雨，虚窗落午阴。江淮聊酒𧣴，辽海遍胡祲。不受飘飖感，高飞羡羽禽。
与雪如露坐看月遂过前涧观瀑布（清·叶元吉）	空山坐遥夜，满目生幽情。邻家已闭户，人静山沈沈。惊寒吠狂犬，涧谷声相应。却疑远客来，自启柴门迎。门启月光入，照见南枝春。悠然写生意，不见氛埃生。夜山寒亦睡，兀兀唤不醒。飞流溅襟袖，匹练当桥横。支筇聊散步，履蹈音微腾。踏林碎寒玉，落叶乾有声。人境并怛化，顾视都幽情。转厌尘市中，扰扰无时宁。
