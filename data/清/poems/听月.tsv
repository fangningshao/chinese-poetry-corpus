登天目遇雨（清·听月）　　押真韵	荒山无道路，云气随我身。渐觉笠檐重，沾袂细如尘。幽花齐吐艳，仙鸟群相亲。泉石自太古，耳目愈清新。银河忽倒泻，云际垂天绅。可望不可即，对立峰嶙峋。阵云如滚马，归云如悬鹑。身立云气上，看云态弥真。下山脚下袜，细草藉如茵。尘世日方杲，阴晴气不均。试将山中景，说与山下人。
