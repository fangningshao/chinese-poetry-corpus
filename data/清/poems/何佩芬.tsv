奉怀家大人时转饷入蜀（清·何佩芬）　　五言律诗　押寒韵	每忆长途苦，谁怜蜀道难。山头孤月朗，马首片云寒。雁影传书至，钟声响梦残。不如琴与剑，犹得伴征鞍。
冬日书怀（清·何佩芬）　　五言律诗　押歌韵	瘦尽年来影，愁魔与病魔。霜飞鸦背冷，风急雁声多。红树明残照，青山淡远波。无穷惆怅事，搔首发长歌。
红情（清·何佩芬）　　七言律诗　押支韵	芳心一片总难知，白白朱朱更系思。杨柳浓添今日恨，桃花瘦减去年姿。蜂酣繁艳迷香国，蝶恋馀妍绕玉墀。底事夕阳倍惆怅，韶光又到送春时。
绿意（清·何佩芬）　　七言律诗　押先韵	惜花心事肯相捐，绣幕低垂罥碧烟。柳眼慵开愁脉脉，蕉心自结恨绵绵。千丝织翠遮三面，万树连云荫一天。最是重来难遣处，枝头梅子十分圆。
秋海棠用渔洋山人秋柳四首韵（清·何佩芬）　　七言律诗　押元韵	销尽幽闺怨女魂，和烟和雨映重门。枝分翠黛秋无影，泪化红冰镜有痕。漫道轻盈桃叶渡，剧怜惆怅浣花村。风姿本是神仙品，菊婢何堪共比论。
