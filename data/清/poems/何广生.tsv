读理斋观察爱吟草书后（清·何广生）　　五言排律　押支韵	绣岭钟灵秀，巴山系去思。好音赓鹿野，吉羽应鸿逵。特达蜚声早，峥嵘琢句奇。兴来能刻烛，公退几拈髭。沈郁开生面，清新发妙辞。已飞王子舄，犹下董生帷。化协弹琴雅，才觇制锦宜。秋风诸葛垒，春草杜陵祠。吊古情逾激，耽吟夜未疲。那知边月迥，忽奉羽书驰。叱驭馀风在，磨崖大业垂。志原殊燕雀，气早却熊罴。义重身何计，功成节不亏。崇褒天子诏，遗迹路人悲。哲嗣光前绪，明禋肃旧仪。一编心向往，遥忆蜀江湄。
