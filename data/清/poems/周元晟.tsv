同孙汝师过其亡弟元升园中次韵（清·周元晟）　　五言律诗　押微韵	处事元如寄，浮生疑即归。床头琴绝响，灯下泪停挥。斤斧侵乔木，莓苔掩旧扉。秋霜惊满鬓，堪惜故人稀。
送陆无咎入楚（清·周元晟）　　五言律诗	岂意云间胄，翻从谪戍行。囊中携白雪，腰下佩青萍。烈士心逾壮，吾侪气未平。湘江多雁唳，欲恐易愁生。
柬李仲达（清·周元晟）　　五言律诗　押鱼韵	早岁登高第，宁亲返故墟。岂期轩冕客，能访薜萝居。闭户经年久，支床累用馀。温言劳问讯，车马耀蓬庐。
冬夜病中述怀（清·周元晟）　　五言律诗　押寒韵	病入膏肓久，难求海上丹。灯销通夕暗，衾敝五更寒。辗转繁愁集，呻吟百病攒。褰帷看曙色，残月照阑干。
秋日沈飞霞以茶箸见惠（清·周元晟）　　七言律诗　押麻韵	别来何处卧烟霞，屈指频惊改岁华。才乏运筹休借箸，病同消渴喜分茶。千林欲落迎霜叶，三径将开冒雨花。紫蟹浊醪堪共醉，独怜踪迹隔天涯。
奉挽复庵赠君一律（清·周元晟）　　七言律诗　押元韵	愁云漠漠泪沄沄，梦寐犹沾笑语温。灯下岂能重话旧，花间无复共倾尊。论文累世空衔德，落魄浮生未报恩。有子从来称不死，伫看双凤并腾鶱。
惜川鹃（清·周元晟）　　七言绝句　押东韵	血染枝头万点红，春来日日对芳丛。繁华有尽经销歇，憔悴今怜似主翁。
遣怀（清·周元晟）　　七言绝句　押萧韵	骨瘦形枯壮气销，侧身天地混渔樵。翻云覆雨寻常事，风月偏能伴寂寥。
