寒郊（清·张凤）　　五言律诗　押侵韵	岁晚百端集，寒郊生远心。晴烟明野寺，旭日冷松林。云树极空净，川原入望深。关荆善图画，会向此中寻。
自玉换山房步从渺沧湫春望婴山之作（清·张凤）　　五言律诗　押尤韵	春到山光媚，嫣然笑靥留。莺啼空谷暖，泉挟落花流。石径松杉茂，书堂竹木幽。东风不解事，吹破绿烟浮。
閒坐（清·张凤）　　七言绝句　押豪韵	西风料峭暮云高，松荫苍茫起翠涛。凉月一庭谁共语，纸窗閒坐读《离骚》。
拟孟浩然夏日南亭怀辛大（清·张凤）　　五言排律　押梗韵	日夕雨初过，閒亭敞幽景。结庐远人村，松月共清冷。竹风生夜凉，池荷泻疏影。仰观天宇澄，云路一何永。怅然念古人，此心徒耿耿。
和夫子行天竺山中次韵（清·张凤）	笋舆游天竺，一径入深曲。初日淡高林，苔色萋以绿。山鸟向人鸣，梵音旋相续。我来尘俗中，物情互起伏。殊观得未有，身心增谨肃。寒涛卷长松，微风响幽竹。徘徊坐石根，流泉咽虚谷。言归兴未阑，回首云迷麓。遥指半山中，人行傍古木。
陈山观海歌（清·张凤）	冈峦一带明残阳，林花掩映春风香。笋舆得得忘路长，九峰遥障波汪洋。陈山屼峍临中央，振衣直上登高冈。海天渺渺云水黄，陡然突起涛头狂。海风吹水势莫当，凭空壁立千丈强。冯夷击鼓角龙翔，银楼十二随飞扬。仰观俯瞩何茫茫，须臾捧出玻璃光。白波万顷摇扶桑，蜃楼鲛室争辉煌。潮平忽见遥山苍，数峰若与船低昂。吁嗟乎！潮汐往来那可测，安得假我凌风翼，飞向瀛洲问消息。
