常理斋先生爱吟草兼殉节本末（清·王钟健）　　押东韵	古有壮士辽海东，悲歌慷慨意态同。常侯儒雅气融融，复能仗节全其忠。伊昔射策捷南宫，铨推为吏尹西充①。百废俱举两庙崇②，弟子廪给从其丰③。三校礼闱明且公，侯能文事兼武功。金川两部走弯弓，檄侯给饷来军中。降酋叛袭乌巢空，侯独手刃横相攻。昔岭之树血染红，浣花敕祀何其隆④。我怀侯兮意忡忡，有子能贤卜令终⑤。侯诗一卷寄邮筒，令我读之若发蒙。有时觅句必求工，逸兴遄飞思无穷。轻如素绢临秋风，嫩如冰盘行脆菘。矫如龙虎绕苍穹，幽如清夜响壶铜。倏忽电掣万丈虹，光芒直上淩崆峒。又如赴敌之兵戎，三千铁甲引青骢。鸿文经世岂雕虫，忠诚脉脉潜已通，丈夫立志谁许同。
