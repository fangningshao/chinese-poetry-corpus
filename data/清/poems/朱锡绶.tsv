琴川夜泊（清·朱锡绶）　　五言律诗　押歌韵	遥山迎暮色，一棹入琴河。远火随风乱，繁星照水多。夜凉生月渚，秋思托烟萝。人静闻天籁，萧萧渔者歌。
春阴（清·朱锡绶）　　七言律诗　押青韵	二月连阴柳殢青，萧斋却扫正清泠。春如中酒因风雨，花不能诗有性灵。客里得间尘脱网，静中闻沸玉浮瓶。远山一角轻云碧，写入窗间六曲屏。
荆南书院赠王子寿比部即柬龚九曾农部彝陵（清·朱锡绶）　　七言律诗　押歌韵	翼轸南星曜玉河，图书座上列星罗。大江灏气菁华聚，终古奇才抑塞多。十子早腾都下价，九秋争唱吨中歌。狂澜欲挽谁同志，居士南峰隐碧萝。
湖上送春（清·朱锡绶）　　七言绝句　押先韵	微雨新晴三月天，白堤垂柳欲飞绵。流莺啼杀春无语，宝马香车又一年。
