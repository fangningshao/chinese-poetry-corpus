归愚述都门李穆堂侍郎话吴中故交殷勤见讯赋此志感（清·金义植）　　五言律诗　押东韵	垂老成何事，空惭吴下蒙。逢人问无恙，忽辱陇西公。清节三朝重，高文绝代雄。龙门远莫至，弥感古人风。
落木庵吊徐元叹先生（清·金义植）　　五言律诗　押覃韵	诗老风流尽，犹传落木庵。孤根曾此托，古佛直同龛。竹坞云盘树，天池月印潭。幽寻一追赏，烟鹤下山南。
高函三夜话（清·金义植）　　五言律诗　押东韵	五载一相见，江边落木风。那堪多难日，正在别离中。世事茫无定，吾生固有穷。夜吟须尽醉，秋雨一灯红。
怀高武康侍御军台（清·金义植）　　五言律诗　押麻韵	身讶新擐甲，冠为旧触邪。一言陈白简，万里度黄沙。食禄应持论，投荒肯顾家！从戎堪报国，垂老莫长嗟①。
怀三弟（清·金义植）　　五言律诗　押寒韵	东粤携家远，南荒作尉难。五旬双白鬓，万里一微官。城郭新教筑，衙斋未得安。遥怜蛮海畔，辛苦百忧攒①。
清明前一日江上送友（清·金义植）　　七言律诗　押真韵	朝雨霏微浥细尘，露桃烟柳一番新。粥香野店寻花路，浪暖春江唤渡人。遮住马头频劝酒，拨残凤尾欲沾巾。韶光此际添惆怅，芳草斜阳绿正匀。
塘栖道中（清·金义植）　　七言律诗　押青韵	西风瑟瑟水泠泠，人倚篷窗酒半醒。秋老乍飞霜叶赤，雨来旋失越山青。卖丝市晚炊烟断，舂谷声微野户扃。前路凄迷何处宿，愁听哀雁下寒汀。
江上（清·金义植）　　七言律诗　押鱼韵	江上不来双鲤鱼，堤边空过七香车。结交无力缘金尽，泛宅何之且陆居。紫塞月明千帐外，绿窗人静卌年馀。此时聊得闲中趣，仲蔚蓬蒿亦自如①。
