再叠前韵和青皋并呈兰甫丈（清·沈世良）　　七言律诗　押庚韵	秘册传钞到上清，下帘萧散爱君平。松阴格破苔低补，井槛泥洼菌寄生。香界谈经山芋火，雨镫摇梦水荭声。壮年一样供虚掷，却羡摊书万里行。
萧闲堂读书用樊榭城西读书杂兴韵寄示立斋二弟（清·沈世良）　　七言律诗　押先韵	解嘲谁计腹便便，自爱巾瓶结净缘。入世无心同叔宝，故人耽读有盈川。烛奴寂寂东西屋，月子湾湾上下弦。憔悴天涯乌帽客，晚芦寒荻北来船。
萧闲堂坐雨口号（清·沈世良）　　七言绝句　押阳韵	隐隐雷车走阿香，遥天一半尚斜阳。茶声满树抛书坐，矮竹扶云过短墙。
戏赠青皋（清·沈世良）	嗟君尘甑今十年，斋时卓午无爨烟。撑肠空饱苍颉字，饷客绝少王宏钱。瘦羊博士更可怜，持筹握算心悄然。万金颠倒掷虚牝，三载缚束耕石田。飘茵堕溷偶相值，如风怜目夔怜蚿。文园卖赋苦不数，侩牛墙东亦不恶。关中自鬻王猛畚，市上去卖韩康药。古人游戏何事无，今我胡为独不乐。君本神仙许玉斧，我亦清狂沈昭略。蟠桃未熟三千秋，汗漫且作人间游。债台便足供作达，娱老岂复营糟邱。寒山拾得两穷士，来牛去马千王侯。今日断肠草，昨日芙蓉花。东陵去种青门瓜，画楼曲柄弹筝琶。空堂过眼栖饥鸦，掉头万事俱抟沙。区区穷达勿芥蒂，变灭任化风中霞。
