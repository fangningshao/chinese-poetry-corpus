武昌遣兴（清·周锡溥）　　七言律诗　押支韵	长笛吹残鬓有丝，十年疏影汉南枝。酒醒峡口闻猿处，秋老黄州梦鹤时。细雨始知江路永，西风不觉客帆迟。次山亭畔寒溪近，便拟拈椎问导师。
望紫霄峰作（清·周锡溥）	仙宫雾雨春冥冥，电影欲掣雷车轰。真武真人玉蕤缨，空中丹剑铿有声。手绾神图《太乙经》，摄御百怪袪三彭。空山枸杞夜吠鸣，不但河车之紫英。我来均口眺峥嵘，三十六岩青绕城。望不能至心叹惊，少时学道已粗成。偶然积梦通广庭，群官召草新宫铭。绮语未尽千劫更，忽忽一堕随飞星。试将尺宅理榛荆，伐毛一洗凡骨腥。问神何由息我黥，举酒一酹青山青。
承天寺西夏断碑歌（清·周锡溥）	艺祖首除藩镇强，虎符合豹中枢藏。降王争执仗下梃，逋寇未下河西羌。夏州保忠族内附，继迁假息招叛亡。地不过汉一大郡，折箠笞之如犬羊。谁遣舆瓢自剖裂，坐使神器成皴𥀶。独能二百六十载，鼎峙夷夏为雄方。先时嵬理慕华俗，窄衣野战歌慨慷。文思起草学士院，兀卒署字藩臣章。九经既颁科目建，颇革鸱响摹鸾凰。春秋叛人例不举，左右记注无贤良。至今草木尽顽犷，遮迾但见黄云长。承天兰若亦倾圮，有石斑駮螭首僵。图书灰灭此独在，有似任𠇱登明堂。惜哉神灵失呵护，剥落不足拓硬黄。向来郡志已讹阙，何况经今数十霜。摊书布席就仇校，强测𪑜𪐴推偏旁。一碑天祐十数字，摄提岁月俱渺茫。一碑天庆刓者半，撰记略识羊与张。银棺舍利瘗幽閟，令我循诵生感怆。百年杀人若糜沸，八功德水谁乞将。然犹以此夸种落，称寿母后谀今皇。南渡宋亦小朝耳，山河牛角汴入杭。独留一碑笑千古，元祐党籍书奸猖。伊川披发有先兆，儒墨异术固秕糠。国家有道四夷守，文字要以扶人网。如此断趺何足惜，览古一啸西风长。
钱武肃王铁券歌（清·周锡溥）	文皇鉴人如鉴容，凌烟悬照真鸾龙。图成二十三将相，爵止实户圭桓躬。后来渐有铁券赐，制沿开国增侈丰。乾元宝应上尊号，其时始奠京西东。汾阳临淮两勋德，手柱天阙天褒崇。朝廷恩幸不可数，雁门河中俱内讧。反者辄赐赐者灭，一券何止丛百凶。僖昭以后赏尤滥，奴竖胁主如儿童。饼师阶宠藉阿父，行瑜怙乱夷其宗。朱梁事往愤填臆，先时带砺河山重。篡臣百死岂足赎，贻臭矿镤灾鍮铜。吴越故家有钱氏，簪履百代余祖风。图示乾宁旧时物，金版玉册光烛空。想见当年提一旅，球马玉带真英雄。卯金折脰妖鸟殪，潮回罗刹如奔蜂。惜哉生值唐末造，扫欃落彗无强弓。櫜韬偃息待真主，天运有属人谋穷。古来亏盈著深诫，煌煌谢表存谦冲。日慎一日教孙子，敢恃八议挠至公。不然唐陵宋宫阙，门牡冶锈飞无踪。千秋彝器此传在，发泄岂不关鸿濛。海门绿净山乳碧，尚忆保障先臣功。勤思忠孝慎守宝，家乘美溢古鼎钟。嗟我岂无屈铁笔，抖擞老力愁孱慵。绨缃展玩再三叹，镌镵金石难为工。
