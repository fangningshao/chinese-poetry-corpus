雨夜梦与冰心女兄话旧醒来拈韵（清·德月）　　七言律诗　押尤韵	孤窗閒卧不胜愁，梦逐娇痴旧地游。绣阁牵衣欣聚首，妆台倚膝倩梳头。惊魂夜半萧疏雨，分袂更残寂寞楼。枕上伤心无数泪，晚来宁忍一舒眸。
送花女兄（清·德月）　　五言绝句　押先韵	遥想娉婷态，晓妆梳裹鲜。玉英三四朵，送缀绿云边。
香奁和姊氏韵（清·德月）　　七言绝句　押阳韵	无聊月下独焚香，暑气微消渐觉凉。徙倚花前频怅望，何时重见玉人妆。
秋夜闻蛩（清·德月）	蛩音唧唧最关情，无限秋光映画屏。银烛高烧更漏永，不堪听处总成吟。
香奁和姊氏韵 其三（清·德月）	小阁閒凭远绪生，香茶独啜不胜清。遥思月下吹箫态，料对乘龙跨凤人。
