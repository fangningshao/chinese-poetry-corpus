残梦（清·段广瀛）　　五言律诗　押冬韵	不劳马上续，一觉更无踪。人迹渺何处，风波失几重。孤镫千里客，寒月五更钟。多少浮生幻，寻诗仗短筇。
遣闷（清·段广瀛）　　五言律诗　押寒韵	门静昼长闭，夜吟春欲阑。孤镫乡梦短，小雨柝声寒。怀抱向人尽，风尘且自宽。乾坤满群盗，日日寄平安。
登天雄城楼（清·段广瀛）　　七言律诗　押齐韵	荒荒落日戍楼西，风卷平沙鸟乱啼。陇麦趁晴将作饵，林花过雨半成泥。苦无仙句留鸿爪，欲逐豪家试马蹄。今日不须劳锁钥，北门城外草萋萋。
