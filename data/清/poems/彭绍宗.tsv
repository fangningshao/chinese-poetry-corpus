偶成（清·彭绍宗）　　五言律诗　押庚韵	主圣臣斯直，朝阳见一鸣。渊冲虚海纳，戆挚惧天倾。绝绮鲛鮹贝，销春杜曲莺。光芒逼星象，觳觫始魂惊。
折槛行（清·彭绍宗）　　押职韵	阴薶六幕昏如织，沈沈不醒日无色。神珠辟雾犀辟尘，冥搜海岳苦难得。雄虺腾云掉九首，㹞㹞乳虎愁生翼。白昼纵横狎罔两，帝关欲叩羌敢测。砉然一击晶宇开，震爚精光荡环蚀。瑶花恣春浑烂缦，天魔旋舞迷终极。瀛壶火齐木难多，宝气翻空烧成墨。毛举爬搔等閒事，电掣霆飞乃惊殛。盖高属耳真聪睿，鉴诉虮臣剖胸臆。华盖周遭拱卫森，四顾台衡离差忒。昨闻王良鞭骑驷，今见中台朗司直。吁嗟丘貉百年身，钟漏纷縜亦云惑。愿弹柱后惠文冠，衮补都规仲山职。
