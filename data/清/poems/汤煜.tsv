临江仙 碧梧井（清·汤煜）	河汉迢迢秋夜永，碧梧影断溪烟。纸窗斜映月娟娟。数竿新竹粉，一枕旧山泉。自是萧疏孤馆寂，辘轳声转凉天。几行雁影落尊前，山空人迹少，松老白云连。
清平乐 石桥明月（清·汤煜）	寻常闲步，素影当空堕。闻道仙人修玉斧，看画小桥烟雾。笙歌夜半楼头。松风响入山流。莫负此番明月，人生几度清秋。
卜算子  寒食（清·汤煜）	极目柳条青，雨滴惊花睡。几处春莺不肯啼，闺梦浑如醉。但听竹敲风，空忆晴光媚。五侯池馆旧寒烟，芳草王孙泪。
虞美人（清·汤煜）	荼蘼架上初香透，戏蝶惊花瘦。卷帘不觉日初西。试问隔林好鸟为谁啼。盈盈胜绿迷前浦，但见流莺过。知心同醉小窗前，只恐酒醒时候不成眠。
满庭芳  夜坐（清·汤煜）	新月微明，澹风轻剪，移来花影多情。钟敲林外，几许暮烟横。谁道轻寒点破，怕黄昏、又是凄清。堪悲忆，西楼旧梦，可也到闲庭。凭栏高望处，苍茫一片，万籁无声。漫携尊独酌，沈醉三更。回首邯郸古道，当年事、屈指堪惊。愁肠转，听残画角，灯火夜初醒。
