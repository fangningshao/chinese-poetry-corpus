山中访邱醉石见小径菊花有作（清·向文焕）　　五言律诗　押寒韵	秋菊经霜老，霜高汝亦寒。偶将摇落意，惜此晚芳残。为与故人约，相期今日欢。黄花小径外，鸡犬款门阑。
访舫公不遇老僧同回（清·向文焕）　　五言律诗　押侵韵	物外访禅隐，萋萋霜草深。香云沉佛阁，落叶点松阴。木纳老僧性，幽栖寒鸟心。重门扃阗寂，何处作孤寻。
上林山庄雨中刈稻（清·向文焕）　　五言律诗　押真韵	山田不耐雨，霢霢只经旬。秋事勤朝夕，生涯多苦辛。公家有常赋，邻叟不嗟贫。寄谢远游子，吾生甘隐沦。
