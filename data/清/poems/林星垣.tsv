感怀（清·林星垣）　　五言律诗　押阳韵	卌载客台阳，沧桑感一场。白头遭乱世，赤手怕还乡。有命何妨俟，无才只自伤。故人如问讯，诗酒尚颠狂①。
赠王友竹（清·林星垣）　　押寘韵	昨日承君赠新诗，今日看君作隶字。君诗脱口尽灵机，君字挥毫皆古致。努力自姱修，非但诗兼字。慎勿恃聪明，聪明多暴弃。慎勿矜才华，才华招妒忌。廿四桃李春，九万鹍鹏志。忝附忘年交，数言寓深意。吁嗟乎，襕衫落拓耸吟肩，穷途怕洒英雄泪。读书岂止为科名，科名本是男儿事（黄美娥编校）。
