丁卯寒食前一日汪辇云滕王阁分赋（清·赵由仪）　　七言律诗　押尤韵	萧然怀抱欲悲秋，古树荒烟出荻洲。如此山川常作客，平生心事在登楼。文章有气精魂在，牛斗无光剑影愁。不尽天涯今日意，江风吹尔秣陵舟。
秋日西城远眺（清·赵由仪）　　七言律诗　押庚韵	荒邑西风触树鸣，出门延首向西行。白云村落半明灭，黄叶人家时雨晴。城角又催临暮调，野春闲送隔溪声。登台我亦悲秋客，作赋长余宋玉情。
题黄婆洞流月池（清·赵由仪）　　五言绝句	阴厓白日寒，飞瀑散云雾。可惜水晶帘，流向人间去。
感遇（清·赵由仪）	后凋美清松，嘉树颂朱橘。当其岁寒时，众口亦如一。岂知风雨来，桃李发艳质。依然成故蹊，不复念萧瑟。感此伤浮沈，白眼观天日。悲风起空山，为我耿纡郁。
出门（清·赵由仪）	出门茫茫，明日异乡。川路修阻，烟波无梁。饥寒驱我，不知其可。悠悠素怀，生事相左。南山采葛，北山采蕨。各抱纷纭，谁为相悦。慷慨微吟，风云苦阴。英雄有泪，儿女何心。
