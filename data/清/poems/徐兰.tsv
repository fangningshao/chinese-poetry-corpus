归化城杂咏（清·徐兰）　　七言律诗　押东韵	祁连呼吸与天通，不与人间节候同。后骑解衣风柳下，前军堕指雪花中。发离汉地根先白，泪过秦山色变红。驺伍漫劳歌况瘁，侯王犹自佩雕弓。
塞下曲（清·徐兰）　　五言绝句　押寒韵	万骑从天下，边人拭目看。长城无限窟，饮马一时干。
关山月（清·徐兰）　　七言绝句　押歌韵	城头一片秦时月，每到更深照黑河。马上万人齐仰首，不知乡思是谁多。
出关（清·徐兰）　　七言绝句　押尤韵	凭山俯海古边州，旆影风翻见戍楼。马后桃花马前雪，出关争得不回头！
雨阻黑河（清·徐兰）	天地有此河，墨流独浼浼。黄河曾为圣人清，浊浪咆哮独不改。迢遥西上势蜿蜒，两旗疆界相钩连①。受降城头坐飞将，牧马不敢争河边。上有共工触破未补之漏天，下有鲛人痛哭不测之深渊。阳春有脚走不到，那得两岸生人烟。但见奇花塞洲渚，色如人面形如拳。花里见鱼不见水，一网可以盈一船。饥儿阻雨不须哭，朝鱼暮鱼食尚足。雷电光中住过春，脚底莓苔黯然绿。天晴曝衣上古原，白骨堆边检金镞。
磷火（清·徐兰）	土雨空蒙著衣湿，磷火如萤飞熠熠。须臾散作星满天，空际如闻众声泣。有火独明必鬼雄，众鬼吐焰无其红。约束群磷共明灭，无乃昔日为元戎。别有火光黑比漆，埋伏山坳语啾唧。鬼马一嘶风乱旋，千百灯从暗中出。电声闪闪两军接，狐兔草中皆震慑。一派刀声不见刀，髑髅堕地轻于叶。血过千年色尚新，那知白骨化烟尘。新鬼日添故鬼冷，无复寒衣送远人。
