前诗意有未尽，复成一律（清·蔡昶）　　七言律诗　押尤韵	几迓肩舆过雪洲，连床昔与话绸缪。五枝丹桂联芳日，百顷良田大有秋。异域寻亲全孝道，壮年应世出奇谋。人间伉俪如公少，那得同时葬一邱。
挽赵孝子（清·蔡昶）　　七言排律	天水鳌头美后昆，鼎魁坊里旧清门。芝兰秀毓孙枝盛，诗礼家传子叶繁。壮岁寻亲于越上，暮年隐德大江濆。秋风禾黍云盈陇，冬月梅花雪满村。正喜吉人跻上寿，忽惊凶讣变游魂。姓名已入高贤传，碑碣应镌孝子坟。世路茫茫成永隔，交情耿耿若生存。明年拟得东归日，拜奠青山酒一尊。
贺赵孝子旌表（清·蔡昶）	砂阜孕奇璞，秀出芙蓉青。泉深白龙卧，林静玄猿鸣。伟哉赵孝子，山水钟奇英。祖父昔遘乱，身殒家亦倾。时方居襁褓，万死潜孤形。艰危脱虎口，家众惟有承。匪依姒氏姑，保抱谁能成。恩深教仍立，干绝根复萌。时平还故里，田庐欣再营。居安心转惕，母氏嗟曷迎。陟屺望南北，东西邈难凭。精诚贯金石，一念彻杳冥。音传思殊乱，指啮神亦惊。孤衷日皦皦，片影云茕茕。履经群巘疾，苇泛洪涛轻。彼苍竞垂悯，默俾之四明。一朝忽相遇，离思如春冰。綵衣照吴越，白发还家庭。熙熙复皞皞，此乐孰与并。阳春浩无涘，寸草伸微情。颖羹奉彼适，羲驭驰莫停。霜萱萎晨砌，风木悲秋声。攀慕剧号吁，寤寐瞻仪型。孝行世所重，几人能力行。黄泉已埋骨，青史常标名。天恩锡旌表，里闬生光荣。寥寥朱康叔，千古堪同称。作诗告来世，俚语非无徵。
