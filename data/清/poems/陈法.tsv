军台土屋落成（清·陈法）　　七言律诗　押尤韵	客至休嫌屋打头，拮据夏屋等绸缪。材从雪窖枯余得，土是龙堆劫后留。岂有板升遗属国，何来蜗角峙蛮陬。穷荒野处由来惯，瀚海应惊见蜃楼。
清浪滩拜马伏波庙（清·陈法）　　七言绝句　押尤韵	欲扫蛮烟愿未酬，南征一曲怨壶头。丈夫裹革寻常事，休念平生马少游。
游清凉寺（清·陈法）　　押阳韵	策杖及山麓，已觉心清凉。登顿出高阁，凭栏俯江光。天风左右来，飘摇吹我裳。竹树散清影，茗碗有余香。何当执热时，披襟此翱翔。
