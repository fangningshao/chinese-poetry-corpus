村居（清·邓廷哲）　　五言律诗　押元韵	懒散成何事，萧萧江上村。学惟从我好，贫不向人言。山静风归竹，帘疏月到门。有怀难假寐，竟夕向青樽。
庐山道中（清·邓廷哲）　　五言律诗　押文韵	雨霁林逾翠，岚开万壑分。马嘶山涧月，人踏虎溪云。竹屋黏崖结，僧田带石耘。独怜栖隐地，行役却纷纷。
甲午秋月病中作（清·邓廷哲）　　五言律诗　押微韵	猿鹤遥相诮，田园胡不归。春风原浩荡，小草自相违。壮志那能老，青山讵可非。沈吟听玉漏，孤枕一镫微。
广州谒大忠祠（清·邓廷哲）　　七言律诗　押豪韵	忠臣遗庙肃江皋，欲剪溪花荐浊醪。夜半鹃啼柴市血，秋深风撼海门涛。卧楼气作山河壮，战舸魂擎日月高。天不怜孤那可问，佗城怅望倍萧骚。
越台怀古（清·邓廷哲）　　七言律诗　押先韵	台荒霸业几经年，曾拄炎州半壁天。黄屋不归秦日月，白云犹荡汉山川。星涵海面浮珠影，雨驾潮头卷穗烟。莫问旧时歌舞处，美人惆怅隔花田。
梅岭谒张文献祠（清·邓廷哲）　　七言律诗　押先韵	古祠高倚白云巅，太息遗忠霄汉悬。独辟雄关梯海国，孤擎相业起南天。谠言谁识几先哲，风度徒教身后传。向使渔阳兵未召，何劳李郭靖烽烟。
春田即事（清·邓廷哲）	春郊芳草绿，土膏初动时。田家依稼穑，中夜理镃基。驱犊迎晨出，花村东未晞。春鸠鸣晓树，落月摇桑枝。锄声惊虫蛰，笠纠飘东菑。新塍映白水，漠漠光参差。良苗怀秀色，和风陌上披。妇姑馈饟黍，依依来致词。风露欺枵腹，四体毋乃疲。富贵劳益甚，农夫食力微。天壤无逸物，日月如梭驰。暮归鸡栖埘，烟火出茅茨。林下较晴雨，抱膝课孙儿。先畴当世守，勤劬焉敢辞。
