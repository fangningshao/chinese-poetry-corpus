上巳日饮平瑶海确斋桃花下（清·诸重光）　　七言律诗　押寒韵	茶灶粗成一室宽，虎坊桥北旧层栏。庭空差可容嘉树，花好还疑笑冷官。上巳风光春未老，中年丝竹感无端。枝头又照纤纤月，香雾迷濛觉晚寒。
赵云崧同年移寓裘家街即海昌陈文勤公邸第也三年前予曾寓此赋赠（清·诸重光）　　七言律诗　押先韵	闲坊老屋记平泉，占断城南尺五天。卜宅难于田二顷，徙家竟似岁三迁。何妨渴示马卿病，莫笑贫无赵壹钱。载酒门生来问字，可容丝竹列彭宣。
