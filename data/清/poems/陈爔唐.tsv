赠英国派驻威海办事大臣骆任廷，时骆将谒孔林（清·陈爔唐）　　七言律诗　押东韵	飙轮疾驰五洲通，上客旌旗入望中。钟毓何曾别欧亚，才贤原不论西东。曩游岭峤骖云鹤，今莅齐疆印雪鸿。我愿相从渡瀛海，乘槎万里破长风。
寿王一如先生七十，即次其自寿原韵（清·陈爔唐）　　七言律诗　押真韵	鸠杖双扶一室春，先生矍铄倍精神。林泉久薄浮云过，桃李群沾化雨新。天以文章归老宿，人疑仙佛是前身。锦囊收处多珠玉，愧乏吟才再引伸。
题徐昆球照二首（清·陈爔唐）　　七言绝句　押麻韵	经营酒国住诗家，独立苍茫谱岁华。恨少一枝方竹杖，与君风雪探梅花。
徐吉云军门属题玉照感怀时局，率成短歌（清·陈爔唐）	环球三十国，中华只一隅。世运有变迁，风为乃大殊。列强竞尚武，谋国重军储。男儿轻七尺，功名马上除。侧闻江南镇，艳说浙东徐。少壮习军旅，平寇歼其渠。通译工西语，卓荦贯群书。从戎四十年，所志无不如。人多羡公遇，富贵践亨衢。我独窥公志，忧危良未舒。外侮日以亟，勒马空踟蹰。苍茫四顾中，忠悃隐眉须。东南沿海路，七千里有馀。孰据旅顺险，孰营威海居。胶澳已租借，台澎更沦胥。广湾与九龙，覆辙鉴前车。藩篱既全撤，防务患空虚。敌艘盈千数，视我频揶揄。公任干城寄，何以效驰驱。先忧而后乐，莫负昂藏躯。
