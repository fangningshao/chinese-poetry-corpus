舟行赣江半月度彭蠡望见匡庐作（清·严可均）　　五言律诗　押侵韵	浟浟湖汉水，我行多滞淫。忽见庐山面，遐思洞壑深。断虹收宿雨，飞瀑界秋林。击节自高咏，匡君知此心。
寄星峤（清·严可均）　　七言绝句　押庚韵	蜀道青天万里行，栈花峡草听猿声。乡心寄与峨眉雪，应作春流过石城。
箄洲（清·严可均）　　七言绝句　押鱼韵	扁舟尽日对清虚，行过箄洲画不如。江水西流月东出，照人残梦落嘉鱼。
杨周二子墓下作寄怀王山人（清·严可均）	侵晨携斗酒，流眺城南隅。碧波带长麓，寒光清有余。群鸦一以噪，累累多丘墟。念彼地下人，生前良我徒。杨子雕龙手，周生野鹤如。飘飘两词客，长伴孙太初。流行随大化，一去无贤愚。寥寥四五子，后死尔与余。感此一相酹，沈吟立斯须。
邯郸行（清·严可均）	于役太行乐，茫茫吊全赵。柳外波涛漳水声，云中车马邯郸道。邯郸侠客少年场，畴昔豪华不可当。斗鸡走马香尘下，执戟呜珂玉殿旁。赵王宫阙青冥里，平原第宅连云起。雕阑十百倚华妆，上客三千蹑珠履。鸣钟擪瑟夜沈沈，倒海移山意气深。一笑还酬双白璧，片言立取万黄金。龙蛇交战风尘黑，合从分符驰九国。华屋谈兵虎豹韬，清霜放马金银碛。已闻大将叩阙中，更起长城横代北。一朝事去等飞埃，富贵雄豪不再来。春风苔绣廉颇甲，夜月樵歌主父台。食客游魂鸟兽散，锐卒千群鬼火战。朽札虚称天帝觞，耕夫屡拾长平箭。沈吟往事总堪嗟，战地风沙落日余。照眉池竭胭脂水，讲武坛开白骨花。花开花落漳河口，邯郸女儿劝客酒。醉歌一曲邯郸行，道上行人尽回首。
