怀亡友朱次庄杨子訚寄鲍拙中（清·刘绍宽）　　七言律诗　押蒸韵	少年头角记崚嶒，王后卢前世并称。长阪霜蹄千里骏，层霄风翮九秋鹰。江湖垂老悲寥落，樽酒平生几友朋。岁暮相依吾与汝，苍苍古木附寒藤。
酬朱味温（清·刘绍宽）　　七言律诗　押删韵	衰年病体今粗健，揽镜深悲发半斑。世事惯看易桑海，故人相忆隔云山。著书各为风尘误，闭户无多岁月閒。何日论文重载酒，徜徉百二十峰间。
戊午重阳寄鲍中敷（清·刘绍宽）　　七言律诗　押支韵	七度重阳七寄诗，年年撚断几吟髭。侧身沧海横流地，极目江山摇落时。秋色渐于枫叶觉，霜风欲逼菊花知。吾侪抚节原多感，料尔登临无限思。
鲸山观瀑（清·刘绍宽）　　押寘韵	清晨上鲸山，言访凰仙寺。山行未及半，泉声淙然至。仰见瀑流悬，十丈乃及地。入寺寻水源，岩嵁倚幽邃。下注百尺潭，上出层峦翠。荡漾忽随风，虬姿生百媚。羁勒脱悬崖，决骤如奔骥。如组复如琴，孰驭六龙辔。雾雨尽濛濛，殷雷魄为悸。不谓耳目间，觏此发皇异。忆昔乐城游，悬流近城治。日夕出衙斋，清游极恣肆。选胜到龙湫，空奇绝思议。诡谲罗万状，下笔不能记。梅雨访深潭，曾亦豪情寄。石门扁舟过，登临失交臂。平生未始游，庐山空梦寐。今兹尘外逢，那复意中事。自叹拘墟人，苦为尘俗累。咫尺不相知，能无山灵愧。书此志吾过，感喟未能置。峭壁列森森，待补摩崖字。
