维扬送汪东在之汉上（清·高炳）　　七言律诗　押冬韵	海门回首白云封，飘瞥烟峦几万重。山到小孤都划断，江当大别更相逢。珠宫北上倾三岛，铜鼓南来震九峰。却笑乘槎推博望，祇携身毒一枝筇。
巴河登览（清·高炳）　　押养韵	绿云去已缅，憩石复孤往。忽逢坡路转，始见墟烟上。一犬吠花阴，数翁灌蔬壤。问途俱未答，松下自偃仰。落日起离思，飞泉送秋响。踟蹰西涧断，隔水听归桨。
望庐山（清·高炳）	庐山出青天，众山揖平地。风吹香炉烟，散作九江翠。我行到江口，遥指山外湖。江水忽如线，青天半日无。飞帆掣流流不极，千里犹将见山色。此中宜有谪仙人，欲往从之不可得。
天生桥（清·高炳）	两崖临绝涧，微径垂一缕。中间横巨石，足可容百堵。凿空非人力，枝撑自太古。奔泉喷雪下，轰若雷霆怒。长天惨白日，六月失炎暑。平生轻波涛，三峡未足数。中流挥羽扇，啸咏狎飞𫇛。迨兹翻凛然，顿觉毛发竖。勇怯亦何常，择地自可贾。因思昆阳捷，千载称光武。却笑李将军，徒夸射猛虎。
渝州重逢芮文彬赋诗道别（清·高炳）	君家濑水湾，我住钱溪侧。两家南北对洮湖，朝夕往来不相识。今年四月朔，我正在荆州。融窗忽听故乡语，招手同上江陵楼。江陵成边酒如乳，笑脱青衫典春酤。为君一饮尽百觞，挂帆西去适渺茫。此去亦何期，风波梦里思。恨我何早发，思君行太迟。昨到渝州屡回首，一见行人君在口。闻君尚住巴江东，不意君来我翻后。相逢一笑酒重倾，樽前且听风雨声。何时归去复携手，明日拂衣还独行。
读昌谷集（清·高炳）	帝阙飘飖邈何许，庞眉书客天人语。兴来倒吸海底干，八荒并入秋毫端。瑶姬仙史不能读，留向人间问空谷。风吟雨怨几多年，南山石烂真可怜。
