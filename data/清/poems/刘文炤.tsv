客怀（清·刘文炤）　　七言律诗　押萧韵	建业荒城王气销，逃名何地寄渔樵。干戈梦里怀三径，刀尺声中过六朝。旧雨不来江路晚，归鸿信断楚山遥。孤镫此际堪愁绝，独立寒空夜寂寥。
登雨花台（清·刘文炤）　　七言律诗　押灰韵	黄叶萧萧眼倦开，北风吹客上高台。千秋王气朝云散，万里边声塞雁来。旧苑荒榛多牧马，青山落日独衔杯。不须更下新亭泪，晋代园陵已劫灰。
金陵怀古（清·刘文炤）　　七言律诗　押冬韵	天涯旅况又逢冬，薄暮江风惨客容。南渡君臣终逊位，东流波浪自朝宗。干戈满眼人将老，丧乱经心酒不浓。闻说楼船催伐木，何堪斧及六朝松。
同魏尔阜蒋前民登焦山（清·刘文炤）　　七言律诗　押江韵	连朝阻雨瓜洲宿，雨霁同君共涉江。寒影一楼风色厉，惊涛两岸客心降。悬崖树老根全拔，废苑钟销僧不撞。洞口至今留汉诏，高踪千载叹无双。
稽山客怀（清·刘文炤）　　七言律诗　押歌韵	江东风景近如何，十里钱塘倚棹过。白发每从愁里尽，青山偏是客中多。攒宫草没冬青死，禹庙碑倾古字磨。独有若耶溪畔女，秋来犹唱旧吴歌。
泗州道上（清·刘文炤）　　七言律诗　押尤韵	极目离离土一丘，汉皇陵庙此山头。宫云有意终朝变，淮水无情逐夜流。汤沐昔年曾赐复，禾麻今日不完秋。疲驴踏遍残阳外，烟树萧萧动客愁。
清河夜泊（清·刘文炤）　　七言律诗　押庚韵	孤舟离绪又清明，一挂蒲帆千里程。去住向谁商出处，飘零到我负生平。云连海气天无色，风鼓河流夜有声。袱被春寒眠不稳，凄然双泪落三更。
大悲寺逢僧谢监（清·刘文炤）　　七言律诗　押元韵	我来古寺暗销魂，瓦砾盈阶一径存。仅有炉烟凝白昼，绝无钟鼓课黄昏。颓垣雨洗毗卢面，蔓草尘封方丈门。老监逢人萧索尽，殷勤垂泪话开元。
