立春日寄姚小樵闽中（清·柯劭憼）　　五言律诗　押寒韵	故园惊春至，题书寄岁阑。以君为客意，知我傍人难。鼓角严城晓，星霜旅夜寒。飞乌频寄语，那得一枝安。
游陈氏园同劭忞弟及经五妹丈（清·柯劭憼）　　五言律诗　押侵韵	十里城西路，名园蜡屐寻。松阴连径润，苔色到门深。霜木垂丹果，风湍落翠禽。转怜烽火后，复此共登临。
鹿邑署中（清·柯劭憼）　　五言律诗　押侵韵	何事他乡客，淹留迄至今。官斋连夜雨，泽国足春阴。小院通花气，閒窗度鸟音。仙台城内有，几日废登临。
出东昌作（清·柯劭憼）　　七言律诗　押灰韵	十载风尘梦一回，征车重过鲁连台。荒原水涸新苗长，大泽春寒细雨来。战垒经年荒草合，戍楼一角暮云开。邹枚久作梁园客，深惜当时作赋才。
都中赠别范岱云大令（清·柯劭憼）	前年河北有书至，知君共作邺中客。风尘暗天道路长，寄书何由到君侧。今年予季初射策，春风共上长安陌。君时亦来甫下车，抱袂渐得亲颜色。燕台三月风景殊，白日不见黄尘趋。杜门客馆不复出，踪迹往往嫌多疏。尔来天气复清霁，访君一为倾欢娱。郎官大令今二苏，谈诗不见心踟躇。街头泥滑春雨初，观棋邀我高君庐。天门蕊榜照九衢，南宫姓字君则无。晋州齐州千里俱，分飞急又唱骊驹。君言航海欲归省，我闻此语生嗟吁。我家闽宰故丈夫，荒祠落日空啼鸟。归骨未得返故都，眼穿不见螺江书。即今沦落昔不知，艰难万事谁能图。感君意气真吾徒，为君长语留斯须。海水东流南北区，嗟君此去天一隅。明朝分手九河道，他日相思万里馀。
