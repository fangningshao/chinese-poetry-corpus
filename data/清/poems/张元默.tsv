夫子以事赴金陵旬月未归寄诗代柬（清·张元默）　　七言律诗　押寒韵	竟夕秋风怯晓寒，客中珍重卜加餐。愁心江上思何极，诗句眉边字未安。扰攘虫沙悲梦幻，纵横蠹简理丛残。秦淮风月今何似，莫向眉楼乞画兰。
樊樊山先生赐题双修阁近作诗片七律一首谨次元韵赋谢（三首）（清·张元默）　　七言律诗　押元韵	吐握常开北海尊，三吴士女昔沾恩。探骊艺苑传仙笔，化鹤桑田忆梦痕。汲古曾稽中垒传，学诗欲叩鲁班门。前人牙慧休重拾，手泽长真十卷存。
题瓶社诗录后（清·张元默）　　七言绝句　押微韵	鹁鸽峰高接翠微，楼台无地逐臣归。骑箕幸在升平世，柏社迁移事更非。
己未六月二十一日欧公生日从郑斋夫子往游北海又至高庙访西涯故址归已薄暮夫子成五古三章命元默同作（清·张元默）	六一先生人中龙，四十作记称醉翁。生日喜与荷花近，曲翻《金缕》杯碧筒。荷风送香气疏放，离宫小憩幽襟旷。铜驼卧棘漫生悲，玉鹭眠花不惊浪。巾车早出侍清游，琼岛春阴十二楼。金风萧飒酿秋意，一雨祓尽羁人愁。回车更访西涯迹，左徒故宅凭传述。庐陵接武有长沙，天爱名贤付仙笔。季夏生日多诗人，欧李相差仅一旬。前有山谷后宾谷，西江诗派潆澜沦。笥河吟舫传诗帙。贞悯忠魂寄绡匹。更有闺媛方白莲，巧与荷花共生日。我惭郑婢略知诗，仰止前贤类管窥。嘉祐文章推雅正，贞元朝士少留遗。夫子能文射雕手，藏精养晦耽诗酒。傥教生在庆历年，及门定附苏曾后。忧患馀生阅海桑，研摩六籍法欧阳。《诗》笺《礼》注时稽古，酒洌鱼肥自引觞。前贤相业都如梦，谪宦夷陵任嘲讽。篇章元气幸长留，夜赋秋声同惜诵。西涯积水映楼台，乐府流传笛韵哀。祭酒诗龛勤啸咏，相公墓草杂莓苔。暝色催人越吟苦，归途带笠随臣甫。吾侪人海一鸥浮，惟有斯文寿千古。
辛酉六月十八日为完颜恽太君星联生日元默来归之年师郑夫子即以国朝闺秀正始集授之爰于中庭设瓜果陈诗以祭谨赋五古四十韵（清·张元默）　　押质韵	乾隆卅八年，六月十八日，太君实诞生，婉娩秉贞质。逮归泰安君，黾勉心如一。王姑与尊嫜，盥馈礼祗率。视听无形声，翱翔慎愆失。教子为国桢，提撕警纤密。聪明忌露尽，夏峰语重述。名言书诸绅，三命戒骄溢。贤嗣出临民，梦帝赍良弼。黔荆与皖豫，板舆欢绕膝。治河复明刑，慈训周且悉。才足济民物，须眉讵能匹。馀事为诗歌，锦鸡传典帙。钜集蒐正始，表章及遗轶。周《雅》咏思斋，《郑风》薙淫泆。山河赋笄珈，葑菲采圭筚。凤翙萃雍喈，牛毛细梳栉。有才不自矜，谦抑温而栗。懿范树璇闺，娥眉谢众嫉。二曲有遗书，校刊正屈诘。宝录绍中垒，青藜光照室。著作炳千秋，英声由茂实。悲余少也贱，流离撄疢疾。巾栉事夫子，夙夜劬佔毕。未谙九嫔学，粗解五字律。瓣香奉阳湖，冀免张目叱。温风以时至，瓜果荐芬苾。亭亭擢芙蕖，唧唧鸣蟋蟀。风琴杂象鞮，聊当舞庭佾。更忆清于君，独擅写生笔。粉墨映日光，传神呼欲出。南田有嗣音，行辈姑与侄。恽氏洵多才，诗画精艺术。艺术讵足夸，坤道协贞吉。吁嗟世泯棼，巾帼流荡佚。往哲有典型，廉隅守秩秩。余生虽恨晚，雅慕清庙瑟。敢效柳是狂，幸事梁鸿逸。遗集夙胝沫，随行执丹漆。淑灵傥佑我，诗思兰芽茁。
书张樵野侍郎铁画楼诗续钞后（清·张元默）	万里投荒去不还，竟难生入玉门关。荷戈一集声哀怨，魂魄犹应恋故山。身经九死轻戈壁，地远重边到玉河。空向岁朝占吉语，文禽终触北山罗。
秋日清晨从游法源寺归而赋此（清·张元默）	钝根不解禅，爱游禅悦地。凌晨叩关入，松篁发幽翠。谡谡清风生，泠然有秋意。无量三昧力，功德绝思议。龙象眩耳目，虫鼠哂肝臂。略参微妙机，同证澹泊志。佛堂长明镫，白昼犹生穗。尘寰方扰扰，贪痴兼媢忌。虎豹竞噬人，九阍天亦醉。愿仗佛力宏，三灵宅澄粹。花雨散缤纷，息此曼衍戏。循廊屡徘徊，联吟触诗思。因风惭道韫，雅人发深致。丁香媚三春，花时纵游骑。隘巷苦喧阗，如琴骋六辔。今日何寂寞，启扃藓阴腻。深林静无人，隔沼馀残芰。珍禽时一鸣，竹径憩森邃。扑尽东华尘，雅宜北窗睡。静中有至乐，不须著一字。兴尽返寓庐，牢愁散羁寄。相对欲忘言，沆瀣有真契。同悟木樨香，犹闻松子坠。
辛酉九月十九展重阳日从郑斋夫子登陶然亭感赋二律即次夫子重九登遥集楼韵（清·张元默）　　押阳韵	一角西山送晚凉，霜风飒飒倚斜阳。时逢阳九秋笳怨，节近冬初夜漏长。子美放歌非纵酒，义山惆怅是清狂。华云缑鹤论诗品，意绪萧閒接混茫。鹅鹳纵横角与张，中原龙战筮玄黄。西京文物思丰镐，东海舆图失乐浪。黯澹鞠华留晚节，丛残芦荻散幽香。《黍离》行迈《王风》降，迹熄无诗孰补亡。
