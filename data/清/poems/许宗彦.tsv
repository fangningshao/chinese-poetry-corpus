胥江（清·许宗彦）　　五言律诗　押删韵	胥江潮信断，新涨没城湾。村暗青旗卷，沙明白鸟还。风声多在水，云意欲藏山。笑尔浮沈石，终年不得间。
拟孟东野闻砧（清·许宗彦）　　五言律诗　押侵韵	羁人怨夜长，况复闻清砧。急杵捣离思，哀响攒秋心。他乡各明月，故衣难掩襟。谁能塞两耳，满与浊醪斟。
次韵二樵见怀（清·许宗彦）　　七言律诗　押尤韵	立尽征云送远眸，炎方冬日始悲秋。吟边落叶依人住，愁外寒江绕梦流。浚谷风期勤揽带，握关心事寄登楼。试容尊酒长相见，问事应知未肯休。
乘月夜行晨至黄洞过峡山已三十里（清·许宗彦）　　七言律诗　押删韵	七年八过清远峡，一度题诗凝碧湾。寒月沈江明去棹，好风吹梦绕苍山。旧游记坐谈经石，古洞谁寻白玉环。翠巘绿烟回望合，灵旗蚃曶二禺还。
漫兴（清·许宗彦）　　七言律诗　押阳韵	筠篷小拓露晴光，每一峰过翠满床。风拥乱云归远嶂，虹收断雨放斜阳。江流湛湛青枫暮，秋气苍苍白露凉。天外故人相忆否，十年踪迹滞炎方。
中宿峡用少陵集铁堂峡韵（清·许宗彦）　　押屑韵	连峰蔽空来，势阻江路绝。非岨非崔巍，太古立积铁。翠重阴崖肥，云颓阳岫裂。细溜停空凹，皎若化残雪。河伯此下材，过客色无悦。峭帆掠悬岩，屡作之字折。飞雨忽洒人，曦景互明灭。天风飒以寒，尽蠲肝肺热。
大庙峡用少陵寒峡韵（清·许宗彦）	昨暮泊中宿，秋气感百端。晨入大庙峡，四崖障风寒。日烈草木瘦，路细行人单。鱼龙逼沸郁，咫尺歌涛翻。奋棹就沙嘴，怖止未敢餐。此生长行路，畏说行路难。
浈阳峡用少陵青阳峡韵（清·许宗彦）	绵延大尉山，十峰九不恶。切汉高巃嵷，摩天翠崔错。森如佛座严，灵胡不敢削。白猿渺孤腾，清泉忽双落。屏张九叠深，江转一帆弱。日色覆虚阴，烟光敛空漠。层岩人径穷，冥寄傲五岳。团团蛟龙宫，郁郁气旁薄。大造矜神奇，太始阴寥廓。俯仰惟生平，生理耽寂寞。
