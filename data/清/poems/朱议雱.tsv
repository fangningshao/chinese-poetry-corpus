南丰别曾止山（清·朱议雱）　　五言律诗　押侵韵	每当风月夕，念子一何深。四野存吾辈，千秋感素心。客涂还有别，钟漏莫须沉。饮罢重携手，朝来霜满林。
丙申除夕冠石怀彭躬庵在岘（清·朱议雱）　　五言律诗	古有难衣食，于今复见君。稚圭无不可，原宪自多贫。岁晏寒能雨，山孤石更云。相思频徙倚，凄绝此东屯。
寿昌寺观其天和尚送别曾于密（清·朱议雱）　　七言律诗	长溪久雨没高枝，六月山楼尚布衣。贫士漫同元亮咏，王孙谁赋少陵诗。旧云《仪礼》全于是，近识《忠经》亦在斯。纸伞芒鞋何处路，还看执手问前期。
舟过旧京至维扬访陈伯玑程士哲出耦耕图见示（清·朱议雱）　　七言律诗　押先韵	长买江南千里船，钟山荻渚尚依然。自知带砺于当代，何事流离值暮年。往路正逢秋水泣，食贫敢使故人怜。别来我亦无长策，家傍金精学种田。
春日山中怀周伯恒宪使（清·朱议雱）	平林春鸠鸣，茶人闻曙戒。植杖循青畦，霄晴涤余蔼。俯仰极天泉，所思竟谁在。感公推至心，生平无殊快。旁语及家事，久隐苦穷隘。古有苏云卿，食圃于不贷。更语及神仙，低徊若深慨。古有许旌阳，忠孝垂当代。仲君抱奇质，叶药起沉瘥。浩然鸾鹤情，遂欲游方外。吁嗟世风下，黄虞邈难逮。谡谡松崖吹，仿佛留清籁。
逢僧云邱知竹意主人结茅白鹿洞侧因寄讯（清·朱议雱）	结庐中洲久，天地一日还。寄书来别我，中有反本言。两度过汝水，芳洲空云烟。孤云随去住，游子念盘餐。近予结耦耕，梅花川上田。相逢匡山僧，得知公寒暄。画兰已无地，题诗独纪年。先贤宿所归，会当至公前。
