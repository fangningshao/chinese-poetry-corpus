寒食题宋先生草堂（清·陆宇燝）　　七言律诗　押真韵	天妒梅花更妒人，风风雨雨不知春。杜鹃啼处孤灯梦，寒食樽前一病身。易理愁中才得力，交情乱后始能真。天涯相对忘形迹，拥被微吟乐贱贫。
代琵琶妇解嘲（清·陆宇燝）	不见春风花，花落随地飞？不见南山鸟，年年择新枝？抱此区区意，红颜须及时。“非不慕古人，礼法难疗饥。”但博旦夕欢，宁顾谁为谁？还取故夫意，宛转事新知。新故转盼间，生死酒一卮。可怜东邻妇，白首柏舟诗。
