次韵和子绮夜发（清·黄秩林）　　五言律诗　押庚韵	四顾昏如寐，三更浩共征。云垂鸦背色，风卷马蹄声。濡轨疑飞渡，闻钟觉近城。谁知琨逖辈，壮志喜论兵。
送张荫三明府官安徽（清·黄秩林）　　七言律诗　押先韵	儒官六载兴超然，忽送飞凫望若仙。扬子波涛千里接，皖公楼观九秋悬。近乡淳俗无烦虑，学道深情肯漫迁。若荷君家外台问，重来仍有孝廉船。
