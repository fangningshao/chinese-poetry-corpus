东山逢徐灵胎（清·薛雪）　　五言律诗　押阳韵	相值东峰下，相看鬓欲霜。年华共流转，意气独飞扬。四座惊瞻顾，连城且蕴藏。如余空说剑，无路扫欃枪。
过先师分湖故宅又至横山别墅（清·薛雪）　　七言律诗　押庚韵	一日孤怀两世情，横山分水各心惊。文章先后仍声价，涕泪沧江竟死生。巷冷何人还驻马，柳荒无主断鸣莺。居人指点冈头地，午梦春深草色平。
寒食日（清·薛雪）　　七言律诗　押庚韵	春风吹我秣陵城，江柳江花照眼明。人共家山千里月，梦回孤馆一声莺。黏天好事迷芳草，尽日微吟数落英。去住两端判不得，又逢寒食倍关情。
寄杜太史云川（清·薛雪）　　七言绝句　押先韵	美人芳草思飘然，分水新城两谪仙。今日《风》《骚》谁继绝，江南犹有杜云川。
游乳泉洞入石云复登莲华岩至白云洞（清·薛雪）　　押送韵	渴掬乳泉饮，坐听山禽弄。再憩复再登，渐失同游众。风来老树香，云起危峦动。攀缘绝人境，回头谢尘梦。仙人不可即，玄鹤何年控。落日淡寒烟，茫茫堪一恸。摄衣下层冈，白云封古洞。
