韦斋得灵璧奇石于沈氏耦园置梦墨亭忡道人赋诗张之余亦继作（清·李祖年）　　七言律诗　押文韵	剔藓扪萝访旧殷，壶中新驻一房云。玲珑艮岳真形在，戛击鸣球绕指闻。徙宅嫏嬛依福地，熨阑花药度微熏。仇池合是诗人物，佻巧鸣鸠浪策勋。
甲子正月十九日韦斋用松岑险韵诗见贻步韵作答（清·李祖年）　　押翰韵	我似桃源人，久已忘秦汉。曝檐咬菜根，深禁作烦蒜。感时时一吟，不忌乌台案。鸣鹤久在林，弃薪难供爨。偶作朋樽招，新旧雨各半。狂来恣涂抹，狼籍似画墁。坐中多豪英，诗城作桢干。斗韵费与金，搏狮气尤悍。干将与莫邪，不知几辟灌。勇夫或再厉，怯者颜已汗。丑效西施颦，精愧稽康锻。敢诩步后尘，聊供君一撺。
是日绮石老人养疴不至倚枕绘王瓜芦菔以志昔日春明游宴之乐为题其后（清·李祖年）	闻君病起却臐{月郎}，苦忆园蔬齿颊香。解热不须凭绛雪，拥衾自写养生方。冬畦预养佐春盘，应共唐花一例看。自幸此身非热客，转嫌斯味太清寒。
