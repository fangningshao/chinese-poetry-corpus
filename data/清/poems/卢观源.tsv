渡台湾放洋（清·卢观源）　　七言律诗　押先韵	扬帆解缆语争喧，一叶轻飘①到海天。层浪有山随日涌，积流无地与云连。沟称红黑曾闻险②，蠲指东南不畏偏③。为问飞庐④何处泊，台阳远在扶桑边⑤。
台阳山川风物迥异中土因就游览所及志之以诗（清·卢观源）	瀛海汪洋环四面①，突起层岚开平衍。红毛近峙赤嵌城②，澎湖外口相制牵。鹿耳鲲身沙浅③淤，海艘出入凭一线。南北悠悠二千里，天府雄城控四县。东南一派枕高山，屴崱云端不可攀。山外海天知何处，舟楫从无此往还④。地势蜿蜒俨屏翰，拥护全台曲且湾。面挹波涛临广岸，一望平原烟雾间。平原土壤美而肥，海港交横草菲菲。更有山溪资灌溉，桑麻万顷映晴晖。涓涓细流皆汇海，万水朝宗并西归。此在川流真罕见，南东其亩尽皆非。洪炉鼓涛⑤果属奇，有山如玉照玻璃。显晦无常殊众岫，皎光恒见冬春时。玉案山腰水出火，源泉百沸燄如炊⑥。并系中原稀有事，异见异闻孰不疑。一区迥分南与北，鸡笼山头雪未蚀。凤邑寒冬早放犁，三月陇间收种植。果蔬花卉发先期，锄耰随地可觅食。岁丰足抵三年耕，不知含鼓歌谁德。忆昔伪郑据台阳，居人番族走欲僵。干戈组练填海岸，荡平原野罢耕桑。横征贾舶充军饷，洎⑦索富民及酒浆。幸蒙圣朝诛反侧，一朝清明景运昌。洎令休养届百年，邦称庶富泽绵绵。胶庠文物遍郡县，修竹围中起诵弦⑧。仕宦科名侔上国，拖青泥紫或占先。声教覃敷及异类，雕题黑齿解耕田。雕黑本自夷人俗，旧与生番同族属。于今部落入编氓，火食安居植谷粟。夫唱妇随勤操作⑨，租税公旬受约束。粗习经书暂有人，弹冠振衣宁局蹐⑩。复睹生番半归诚，甲螺丁壮并隶名⑾。射猎啖腥窜山谷，岁输皮贡当薄徵。赤身无分寒与暑，聊蔽下体披棘荆。时隆不矜长驾术，要使羁縻乐太平。洪惟盛世防范周，文臣武将竞宣猷。水师船摆虬龙势⑿，柳营玉帐驿路稠。牧民选用廉能吏，辑宁海国运良筹。即今生众日繁衍，皞熙有象德行流。鲰生才拙典閒曹，旷览瀛壖兴倍豪。未闻竹箭镖鎗悍⒀，祇见浑噩气象高。海氛不染长天碧，潮汐晏如乏怒涛。敉宁是处歌乐土，发箧何须讲六韬（江宝钗编校）。
