送姚姬传奉太夫人归桐城（清·吴定）　　五言律诗　押阳韵	身事艰如此，飘然返故乡。关山依老母，幻梦托空王。野阔风驱雾，秋深月带霜。南陔私欲赠，无语忽沾裳。
晤刘效斟因忆海峰先生（清·吴定）　　五言律诗　押阳韵	历历关西痛，言之不忍详。因君来歙浦，触我忆枞阳。语少衣多涕，愁深夜更长。遗书谁护惜，终古此牵肠。
喜金生应琛至（清·吴定）　　五言律诗　押文韵	绕屋水沄沄，樵歌隔水闻。故交同落叶，新识似浮云。键户予常懒，亲师子独殷。名家风义古，珍重托斯文。
江上（清·吴定）　　五言律诗　押支韵	佳人有所思，整带吹参差。杨柳烟波处，桃花风日时。帆樯暮不息，江汉逝如斯。明月有圆缺，清光终不移。
舟中（清·吴定）　　五言绝句　押庚韵	秋风起遥岸，归思夜来生。今朝竹西水，尽作故乡声。
怀汪左仪（清·吴定）　　五言绝句　押阳韵	我有白蘋芳，能令江水香。随风千百折，无日到君旁。
游南山（清·吴定）　　押侵韵	我非皇古人，常怀皇古心。穷居寡闻见，登彼南山岑。山中何所有，松柏郁成林。枝叶扬青蕤，修干直千寻。思为栋与梁，霜雪自此深。
写忧（清·吴定）	捐躯敢轻掷，偷生惨不欢。生死两迷惑，堂上病凄酸。缠绵复缠绵，冉冉岁将阑。一身不自宁，犹念儿衣单。素丝结易解，我罪奚由宽。誓将厉六翮，鸣号叩天关。明月照前庭，萧萧有余寒。皇天竟幽默，喟然摧心肝。
