访钱箨石阁学留坐四照楼却赋一律即呈箨石（清·胡季堂）　　七言律诗　押尤韵	携手同登四照楼，湖山面面坐中收。济流起伏来千里，岱岳峥嵘压二州。过眼烟云凭去住，到庭风月任勾留。从知学士多豪兴，把盏敲诗醉不休。
历下亭（清·胡季堂）　　七言律诗　押灰韵	久闻历下亭名古，今识亭窗向水开。恬静湖光归几席，翠微山色入追陪。一城砧杵秋声远，几处蒹葭野岸隈。莫道终宵人迹少，涵虚应有夜珠来。
