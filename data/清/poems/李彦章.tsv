夏日寓齐杂诗（清·李彦章）　　五言律诗　押阳韵	伏暑沈荧急，浮尘隙景忙。龙胡飞雨断，蝉语别枝长。凉月怀人引，红云苦热行。忽催乡思起，一枕落沧浪。
安仁溪口（清·李彦章）　　七言绝句　押齐韵	罨画人家绕小溪，满林风露压篷低。秋江记得停舟处，斜日梢头橄榄梯。
寓斋阴寒殊有雪意催之以诗叠用东坡清虚堂韵（清·李彦章）　　押麻韵	月离于箕风扬沙，今朝休沐归早衙。枯天欲雪雁声急，禁寒勒住新梅花。围垆促坐自瑟缩，似有画本夸燕家。浓阴如墨倒斜翠，冻云密冱扶桑鸦。不知天公有意无，幻出璀璨照水葩。苦吟垒块自倾吐，意所到处皆搜爬。拟倾折脚煮寒玉，无憀狂熊今颠茶。销寒忽忽过四九，太平街鼓无停挝。一冬近已见三白，占年田父休咨嗟。玉龙闻此当起舞，有酒且醉蓉城霞。
