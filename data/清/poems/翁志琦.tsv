连夜梦归故乡醒后偶成（清·翁志琦）　　五言律诗　押真韵	梦境原虚幻，情真幻亦真。身尝为客苦，心恋在家贫。衣食怜娇女，忧劳慰老亲。不知闺阁梦，曾否见归人？
白发（清·翁志琦）　　五言绝句　押歌韵	朝来揽明镜，白发感蹉跎。毕竟无公道，愁人鬓畔多。
田氏紫荆里（清·翁志琦）　　七言绝句　押灰韵	田氏遗墟没草莱，春风犹见紫荆开。愿携当日连枝种，分与人间处处栽。
反班婕妤怨歌行（清·翁志琦）	团扇复团扇，皎皎白于雪。永昼引清飙，良宵延素月。秋来置箱奁，寻常不轻发。薄俗区故新，君子秉贞节。炎曦会有时，谁云恩义绝①。
外孙信儿至（清·翁志琦）　　押支韵	七年依我住，晨夕不暂离。三月不相见，惓惓系我思。吹呼入门来，一笑舒双眉。登我所坐榻，弄我所吟诗。我吟三十载，苦心实在兹。名山传绝业，回首当付谁？数篇乞记诵，授之复何私。他时晓人事，应识此言悲①。
答女口号（清·翁志琦）	左家娇女禀夙慧，把卷问耶欲学吟。耶穷正缘苦吟误，尔何学吟费苦心。不闻郝钟礼法重大义，妇德何尝在识字①。
