活龙坪刘孝子歌（清·彭湘）　　押阳韵	咸丰县地古夜郎，我朝四叶登版章。活龙坪界西北乡，御龙遗裔母早孀。佣力受值供稻粱，星出星入依母傍。佥曰孝哉宜吉昌，一朝沴气阴薄阳。活龙地震龙腾骧，乾户坤轴争低昂。雷雨迸入声磕硠，风黑电紫天昏黄。孝子眩惑神惊惶，夺门负母行踉跄。目眯上下旁四方，失势一落千丈强。性命蝼蚁争毫芒，那得坚撑如螳螂。但觉捷转犹蛣蜣，心胆堕地同一僵。维时蛟鳄方披猖，卌里地陷波汪洋。西邻蜀壤南黔疆，更无处著一堵墙。俾育遗种支筅筐，异哉造化难测量。一椽鳌掷高高冈，压檐树尚当风飏。母若子无纤芥妨，如酒醒乍梦觉刚。儿双手持阿母裳，骇绝忽脱此奇殃。频频叩额向上苍，不识世已经沧桑。独知有母身其康，县官勘灾行伥伥。炊烟断绝心惨伤，猝露人影榛莽场。见人反走将匿藏，急前问讯审厥详。上之大吏敢或遑，旌表绰楔生辉光。吁嗟庸行本寻常，感通高厚膺福祥。入坎出坎险阻尝，鬼神默默相扶将。有子如此谁颉颃，徒万万口抛龙荒。不然赤子无辜皆驯良，鱼头戢戢天肯戕。我作歌非能表彰，粗纪时日存巾箱。事在丙辰永弗忘，先皇六年月敦牂。
