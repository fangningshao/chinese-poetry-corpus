白果铺（清·刘富槐）　　五言律诗　押阳韵	幽景娱心目，秋怀水一方。乱峰鸦背雨，红叶马蹄霜。招隐新茅屋，寻诗古锦囊。蛮山自堪爱，未觉客程忙。
寄东初丈（清·刘富槐）　　七言律诗　押侵韵	游钓童时迹可寻，停云想叹欲弥襟。哀时庾信空文藻，近市梁鸿有远心。投老未忘沟壑志，固穷自爱玉金音。相期头白归来日，古调同弹石室琴。
彭水道中见红叶（清·刘富槐）　　七言绝句　押尤韵	青松泣露丹枫笑，锦样峦冈荡客愁。遥忆故人当此日，壶尊殳史两山游。
读金桧门总宪观剧绝句（清·刘富槐）　　七言绝句	世间何者为非戏，鲍郭纷纷斗同异。曼衍鱼龙一瞬间，犁靬幻术人惊睇。
崇效寺木假山歌（清·刘富槐）	枯根郁律盘蛟蛇，之而怒茁森槎枒。老僧题作假山看，地肺雕镂人惊嗟。城南古寺久未到，双楸入梦攒黄花。朅来重憩楸阴下，鼠姑烂熳团朝霞。烟峦突兀起庭侧，藤萝罥挂如龙拿。云是楸根初出地，閟郁厚土千年遐。或是刘总手植树，阅世三十如风沙。何年老干化神物，残橛留镇梵王家。虫穿蚁齧蚀不尽，夜放光气惊麇麚。巉岩剔透岂人力，幼舆丘壑无等差。庐山真面豁云霭，仇池一路通褒斜。名流对此发啸咏，目想云门存若邪。雨零忽讶落悬瀑，昼静时复闻频伽。帝京两遭兵火劫，古物毁夺馀瘢痂。旃檀一炬佛灭度，金源土塑填碨䃁。兹根晚出有天幸，壁经却免秦人煅。富媪蕴珍不使朽，乘时启蛰烦锹把。精气绝特宁久晦，枯蘖岂必输英华。当今贾胡市瑰异，臭腐往往神奇夸。负趋有力我却虑，破壁或恐飞衙衙。敕告应真杖锡慎守卫，毋使罗浮一夕流向东海涯。
