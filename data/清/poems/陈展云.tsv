舟夜（清·陈展云）　　五言律诗　押庚韵	旷野风千里，荒村月四更。寒镫孤夜气，市语冷江声。吹笛神鱼舞，翻波宿鹭惊。山城何处是，烟草不胜情。
怀仁里夜集同宋筱珩（清·陈展云）　　七言律诗　押阳韵	说佛谭仙总渺茫，萍蓬何地话行藏。秋心半为诗人瘦，夜漏偏于独客长。无用文如前岁历，大难身似逆风航。年来侘傺应同感，谋隐何时薄禄偿。
尘海（清·陈展云）　　七言律诗　押庚韵	尘海劳劳百虑并，贫求升斗亦人情。便成仙佛何裨世，欲语文章厌近名。风月有情聊对酒，江山如梦独长征。为怜镫火凉秋夜，照到离人鬓影清。
樟山凹看云作歌（清·陈展云）	我与流云向上峰，足所踏处云皆封。登临绝顶一矫首，万山脚底青冥濛。拿云树老怒裂壁，十丈苍根络奇石。冒天冠斗纷蔽亏，云缝坼开天一隙。我从树杪穿云行，天风梵呗争泉声。云光白上满襟袖，时闻虎气漫空腥。初疑高唐山，神女方驾鹤，巫山十二正朝行，絪缊一气随风落。又疑庐山中，匡君骖虬螭，瀑布万丈倒空泻之而化作苍龙飞。不然云中君，洞天正沈醉，并刀乱剪琼瑶英，散作霞光恣游戏。不然葛稚川，罗浮初炼丹，九转炉烟吹不灭，至今下界如飞绵。万峰合气成一色，放眼每愁天地窄。同人咫尺但闻声，细看一笑头俱白。忽讶身跳雪海中，遍大地如金在镕。忽惊身置盘古世，误入混沌吸元气。一云才缩一云神，一云如主一云宾。一云闲如丈人尊，一云忙如万马奔。小云随侍如儿孙，数云骈立如弟昆。妍云诡谲锦绣纹，丑云礌磊狻猊蹲。千百万状云无定，云云一气相合并。为狮为象为凤麟，为鼓为旗为戈刃。人出云相触，人来云相迎。松桧罅中云渗漏，峰峦缺处云补平。是皆神龙出没互变化，掉尾腾掷纷纵横。我行十里日已暮，风吹散作四山雾。归来大笑谢山灵，此行几被云吞去。
王伯潜水东寺院斋居（清·陈展云）	一水划山入，万树围如屏。树杪露佛屋，倒影临波清。栖霞山畔草，直到门前青。不信岩花发，六月犹啼莺。山深无夏春，日夕凉风生。野花烟外飘，随风落檐楹。闲鸟学书声，遥答流泉鸣。天香何处来，寻之了无形。时有樵夫至，带雨叩柴荆。坐久客亦返，携得秋光行。
