久客（清·王昊）　　五言律诗　押庚韵	久客长如梦，危魂辄易惊。关河全杀气，鸿雁自秋声。愁病兼人鬼，亲朋隔死生。何堪寒夜雨，独坐忆围城。
黄州杜于皇兵阻客娄赋此慰之（清·王昊）　　七言律诗　押庚韵	满眼黄尘厌甲兵，更怜楚国滞归程。凉窗雨歇鸿初急，古寺钟残月倍明。作客岂宜逢乱世，离家谁道又危城。莫将庾信江南泪，一夜平添白发生①。
杂感三首（清·王昊）　　七言律诗　押尤韵	直北长河日夜流，宣房遗迹总堪愁。黄旗万舸喧淮口，白马千家哭汴州。筑岸已迁都水使，转筹谁是富民侯？可怜璧马虚沉外，不救南方赤地忧①。
兵船行（清·王昊）	阵云压城日光白，羽檄纷驰骑充斥。飓风昨夜起鲛宫，斗靓千群复何益？忆昔军兴催造船，吴民髓竭无金钱。刺史流汗县令哭，老农含血遭笞鞭。一朝连烽迷海道，帆樯如山倏然倒。旗鼓虚张杨仆营，艨艟已入田横岛。沙溪十里飞黄埃，人家门户昼不开。横刀跃马满街市，海船方去官军来。君不见军中健儿不羞走，尽是幽并好身手。十村九村无人烟，不扫鲸鲵扫鸡狗①。
日本双刀歌为子存叔赋（清·王昊）	鸊鹈之膏双干将，灯下拂拭生神光。青蛇赤蛟欲隐跃，忽令四座惊寒霜。雀环色黄犀靶黑，积铁传来海东国。风胡欧冶知何人，却带千年战场色。娄城斗气非模糊，雄者不飞雌不呼。床头夜夜肯相守，吾家大阮频摩挲。男儿意气自奇突，试脱儒衫舞《回鹘》。莫借他人去报仇，尊前且伴封侯骨。
