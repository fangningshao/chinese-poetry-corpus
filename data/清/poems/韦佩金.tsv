出都兼旬明日是江南境（清·韦佩金）　　五言律诗　押支韵	六渡黄河水，车箱鬓欲丝。健饶为客味，贫愿到家迟。湖月初弦夜，桥霜渐白时。路尘才碾尽，已误菊花期。
汉水雨度（清·韦佩金）　　五言律诗　押尤韵	汉水不变酒，萧然春若秋。清明连夜雨，花柳一江愁。鼓我沧浪棹，何年西北流。纷纷峭帆去，七日下扬州。
发汉阳宿黄陂县（清·韦佩金）　　五言律诗　押支韵	送我汉东路，东风吹散丝。大瓢云梦酒，残纸简栖碑。竹屋鱼蛮子，江舟水马儿。前勋相韦虎，一旅障南司。
常州客感（清·韦佩金）　　七言律诗　押庚韵	户小何心对酒觥，劫终无复理棋枰。吹镫雨夜衾初薄，飘瓦秋空梦不成。叶落随风思树苦，江长到海记源清。山茶伐尽双鬟嫁，病榻僧楼十载情。
丹阳道中（清·韦佩金）	雨过千林滴，岸深一河静。树老就支屋，瓜熟全覆井。村儿贫不丐，病妇容能整。刹荒倚严鬼，花孤傲秋靓。泥牛下阪重，蓑人弄罾暝。远化青山烟，阴无万物影。邮程过易忘，昔游见应省。抚心感衰病，倦目括风景。浪迹无所成，江山岂心肯。
香阜寺（清·韦佩金）	长河崇精舍，风露轩秋谷。土香芝术暖，树密台殿复。繁花众蝶喜，深云一房宿。水容白日静，松门凉月绿。闻钟遂成往，经过肆闲瞩。无声堂饭僧，有影岸归牧。林晚众翼喧，孤禽下寻竹。
同陈十（锦）黄四（衢）冯三（学礼）吴二（本春）塔山寒望（清·韦佩金）	绪风款冬心，零雨补月额。方寒节候迟，沿溪叶未脱。同居四五人，先期戒朝秣。言从万瓦外，一快霜野阔。澄水面可照，疏芳聊手掇。绁林企单椒，望见久莫达。瞻前及翠微，顾后已木末。食单先僧厨，小憩倚寺闼。荡胸远天开，舒眼四望豁。临贺送寂寥，泷吏戏乖剌。滮彼南溪水，东北流活活。独葆在山清，皎然不敢夺。归骑钟鱼催，来径羊牛括。待渡寻鹿场，植援聚鱼沫。山醉习氏池，柳记袁家渴。人村暖可亲，旧筚恋难割。长江大艑重，清湘雁程遏。胜境无穷探，所嗟故乡越。
松树塘万松歌（清·韦佩金）	天山尾，万柳红，天山根，万本葱，天山之口万树松。元气不斫五丁手，古春蟠结山当中。中间凿空处，不见草与木。天秘苍精泄元由，奇到峰尖刺天腹。忽破天膜膏四流，神尧以前无此绿。松耶峰耶两不降，松身高与峰头昂。我来但有松挺立，积雪遍压无山光。雪意欺松不教起，松势当空绝依倚。气夺天山以上天，天俯接松意未已。塞水浅深伏沙窝，山底乱流成塞河。荒唐神物山之下，满山皱碧翻层波。松面峰头倏向背，马力松风相进退。万里南天树海人，直到天西泛松海。离奇藉撑西北倾，山石粗耳松其精。购者皮相松窃笑，卿相向我求长生。我抚松身得石理，结交结心有终始。雪消雪满自年年，凿尽天山松不死。
星星峡（清·韦佩金）	平沙浩如海，古石辗尽烂。一朵飞来峰，巨掌擘各半。山心既内养，石理不外散。暗泉流草根，注涧却复断。方当入山初，但觉马蹄慢。景聚无虚引，境新得遥看。人居同虎帐，僧饭煮鸾毈。幽榻留云多，闲窗借青汉。月廊老树垂，风殿春灯乱。驿程与流年，夜烛光中换。怪底寻梦难，铃语歇已旦。
