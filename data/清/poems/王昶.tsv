雨后同斗初企晋来殷过支硎山寺（清·王昶）　　五言律诗　押先韵	杳杳白云合，空山欲暮天。青松滴疏雨，碧涧响寒泉。风度竹房磬，镫明茅舍烟。爱看林际月，流影照溪田。
寄答遂堂先生（清·王昶）　　五言律诗　押真韵	当代称耆旧，如公复几人。高名倾鲍谢，儒行媲荀陈。濩落风云气，飘零海岱身。扁舟曾把袂，款款话前尘。
重过尚湖（清·王昶）　　五言律诗	碧水渺无际，秋风送短舲。丝疏三汊柳，花落半湖菱。云树情方永，烟波兴更增。何当招地主，来此下寒罾。
别赵上舍易叔（清·王昶）　　七言律诗　押庚韵	三年别鹤不胜情，又赋分襟百感生。花落湖桥同载酒，春阴官阁坐闻筝。烟波归棹吴淞远，梧竹残宵楚雨清。他日京华相见处，对床欹枕话芜城。
湖中晚归简齐侍郎次风杭编修大宗（清·王昶）　　七言律诗　押庚韵	杳杳昏钟隔浦清，夕阳欲下断霞明。鸟归疏柳禅镫上，人散回塘钓艇横。云树萧疏藏野寺，烟波迢递绕江城。习池不共山公赏，独对寒流待月生。
就庄为座主陈文勤公别业感赋（清·王昶）　　七言律诗　押麻韵	凭栏徙倚日将斜，蠹壁苔扉百感赊。疏柳千行空蘸水，残梅数树偶余花。湖山一路诗人境，竹树三朝宰相家。搔首长安车厩地，软红何处问堤沙。
潼关（清·王昶）　　七言律诗　押灰韵	鹑首星芒照九垓，规模百二自秦开。关山苍莽争天险，文武飞腾出将才。日暖旌旗横戌逻，云连城堞抱烽台。登高立马休凭吊，看取三峰翠色来。
蒋绍初招集拙政园次赵云松韵（清·王昶）　　七言律诗　押灰韵	澹云微雨罨楼台，三径琴樽傍水开。花木百年犹似旧，江湖二鸟恰同来。讨春尚有香车集，授简欣看玉树才。更喜嘉禾诗画客，北窗跂脚共徘徊。
早春（清·王昶）　　七言律诗　押庚韵	朔风初定雪初晴，遥见春晖上槛明。三尺游鱼冰下见，一行归雁柳梢横。香炉茶铫随宜置，茸帽筇枝称意行。已是上元镫节过，市楼犹听夜吹笙。
闻稚存谴伊犁（清·王昶）　　七言律诗　押萧韵	胸中五岳本难消，醉后狂言荷圣朝。对簿已蒙宽一死，投荒何恨窜三苗。老泉谏术终须读，湘浦羁魂不待招。取次金鸡竿下信，阳关风雪返征轺。
青县道中即事（清·王昶）　　七言律诗　押齐韵	不见翻风麦浪齐，但看烟柳接长堤。牛眠野岸初肥草，燕掠寒潮乍退泥。单棹卖浆依戍堠，连筒汲井灌蔬畦。悬知节气将芒种，再望甘霖助一犁。
过昭阳湖（清·王昶）　　七言绝句　押微韵	长堤老柳作花飞，人在湖船试祫衣。夜雨平添三尺水，钓师正喜鳜鱼肥。
青县（清·王昶）　　七言绝句　押歌韵	将随玉辇向津河，持节重看下楚波。欲上肩舆回首望，水西庄外暮云多。
晚登昆山过泗州塔院访二陆读书台（清·王昶）	抚序属萧森，缄情慕婉变。迢迢谷水阳，啸侣惬微眷。塔院迹未湮，书台胜堪玩。永怀南国纪，似愧东曹掾。成都误因依，壮武枉论荐。遂蒙酪奴讥，终轸鹤唳叹。朅来奠莼羹，兰植信幽赞。徘徊吊古余，毕景下丛灌。从知才患多，庶几性能缮。
同门人杨星标吴廷韩游佛峪（清·王昶）　　押微韵	斗柄在戌寒始威，荒郊草木萋以腓。腾腾晓日明晴晖，相于二子驰骖騑。镵天山色横翠微，鸟道诘屈人迹希。路旁栝柏莽十围，山鸟惊觉鸣且飞。閕然野寺开双扉，青红古佛长而颀。画壁荒怪无是非，山僧迎客病已痱，香积索寞缠蛜蝛，厥辞怪伟无刺讥。落叶飒沓飘秋衣，游兴颇极振策归。嗟哉胜地空依稀，安得卜筑来耕耭。
驿旁梅花（清·王昶）	蛮村腊尾东风早，雪后溪山未枯槁。石桥西畔见寒梅，数树扶疏向苍昊。岚深已觉暗香滋，石瘦远怜春蓓小。细雨如珠有泪垂，湿云似梦无人晓。未逢晴旭趁黄蜂，半带朝霏啼翠鸟。先生京国打包来，直溯湘沅撷芳草。举头苍翠乱楠槠，放脚青黄蔓萝茑。邂逅何缘对佼人，忽揩病眼开幽抱。吴趋春信想铜坑，斗转参横水云渺。画舫篮舆日日停，香林酒舍重重绕。都城九九尚销寒，唐花压担横枝袅。粉菂参差照碧瓷，银镫回合倾清醥。两地凄凉正忆君，移根岂意来蛮獠。仙衣零落枳篱间，丰格依然出尘表。肯依池馆斗秾花，自向溪泉甘窈窕。横籧谁知怨寂寥，簪巾我亦惭衰老。停舆欲去更咨嗟，漫兴新诗慰凄悄。
经高黎贡山（清·王昶）	疾雷隐辚南山陲，猛雨晓霁收层霏。舍舆振策不惮疲，欲与僮仆同艰危。举头峦影高垂义，如蛇之路山腰欹。旁伏猩狒兼貒狸，夔魈来往行人稀。迩者吏卒初修治，稍辟榛莽删菑翳。天梯石栈通威夷，三尺一级侔累棋，骏马行此旋倭迟，十步五步鸣酸嘶。万千老树拥幢麾，腔枵腹裂攒秋菭。倒者卧地僵尻脽，其根络石萦绠丝。蜜香花发得葳蕤，贴雪一捻红胭脂。下丛密竹筀簩𥯨，甘蕉叶大栟榈肥。苍藤翠茑缠柯枝，十里不见行天曦。但闻飒沓吹寒飔，蛮云泼墨春淋漓。猿公什伯相邀嬉，啸群连臂声嘎咿。呼烟山鹧兼子规，杂以𢙼鸟噫吁嘻。酸螀如雨喧回埼，听此忽觉哀缠脾。雪山天际横长眉，烂漫众皱儿童随。僰人三两同蒙倛，杉皮作屋围槿篱。兹山蒙段昔所私，封比吴岳金天仪。升柴瘗玉求蕃釐，灵祀芜没迷荒基。束鹿尚书熊虎姿，泽州于此偕驱驰。磨盘之岭千云逵，曾闻蚁贼鏖雄师。至今杀气横祲镌，层巅流水分两歧。南龙北潞殊派支，五十三参孰诹咨。艰难诘曲颇似之，南询我已穷坤维。德云慈氏真导师，河山久识皆心为。《大荒南经》奚以悲，独惜此区划怒夷。蒲蛮蒲卡自古遗，坐致玮丽无人知。九州之外良幽奇，愧无巨笔磨天麾。盘旋渐下龙江湄，又见雪浪翻蛟螭。
自大敷溪至清浪滩长四十里上有马伏波祠（清·王昶）	天公欲游戏，骇此远行客。截彼浮云根，掷为揵水石。高者矗寻余，倭鬌亦数尺。大或径连亩，小乃展片席。摺叠类衣裾，剡锐等圭璧。行次别堂斧，合离成蜀峄。紞紞三门开，浩浩九逵辟。横磨十万剑，一一与水敌。水跌忽成洼，急起复相射。幻师作幻技，信手妙抟埴。持以恐诗魂，且洗见闻窄。毛发森欲寒，扣舷三叹息。
叠水河瀑布（清·王昶）	玉龙奋迅空山裂，箭激长洪走凹凸。终古恒疑香海翻，悬空直恐银河竭。不雨频驰晴日雷，未寒先洒炎天雪。建瓴却藉坠形高，鼓橐无虞元气泄。龈腭崩崖豁百寻，冲瀜急瀑回三叠。大盈江派此其源，下注槟榔快剑吷。我居夷裔正萧寥，欲出闉阇溯奇谲。斜抱城根带玦环，初溅石齿鸣簥篞。从风荡漾散云烟，缘嶂奔腾挂虹蜺。偿逢画手吴生，持较嘉陵岂见劣。危亭小立听喧豗，独剜菭衣读残碣。余姚太守真好事，手辟榛芜斫槎蘖。丰城老将亦名流，更饰香茆敞栌楶。坐使潨湍傍屋行，响入棕楠尚萧屑。十年流水不闻声，安得趺跏证禅悦。深涧悬知蕴怪灵，蛮区应为湔歊热。浓阴如更沛长霖，走马重来看奔决。
建昭雁足镫（清·王昶）	雁足镫一形模奇，槃径三寸高倍之。厥底暨侧镌文辞，曰汉建昭三年遗。省中考工工辅为，右丞宫令职所治。啬夫护建咸其司，博福光相名次垂。迄阳朔岁星十期，阳平继封菁土贻。后厨秘置严屏帏，长安好畤同遗规。三斤八两区毫釐，勒字毋乃镵金锥。年深世远罕缺亏，蜡茶之色兼瓜皮。名类食器实则违，大羹非可调芳兹。想当禁御鼍更迟，宦官谒者相提携。然以朱火沃以脂，金釭衔璧明彤闱。酣歌恒舞千蛾眉，拥髻讵照长门悲。渭陵多艺几文思，洞箫琴瑟工娱嬉。掖庭待诏归荒陲，新室文母本翠妫。绛缘诸子意稍怡，丙殿甲观森逶迤。画堂幸毓天人姿，外家恩泽数不赀。十侯五将雄宗支，将军司马尤崔魏。当时赐出群愕眙，黄雾四塞遮炎曦。岂顾星茀昭乾维，稽古冶氏精炉锤。攻金尚象侔工垂，取诸鸟兽靡弗宜。殿名凤皇绘参差，观号鳷鹊图垂义。虎圈鹿馆兼龙池，飞廉属玉萦罘罳。兹仿阳鸟凌秋飔，乃写一足如灵夔。雪爪宛作鳞之而，蹼属相著愁翻飞。独鲜翁杂增光辉，当年雕刻诚何其。射鸿台烬芜余基，或留踪迹存依稀。或因属国老牧羝，端藉帛书詟蛮夷。抑时水患方渺瀰，取象中泽多疮痍。昔贤寓意深然疑，上林荣宫恐已隳。首山蒲阪渺莫追，甘泉林华见亦希。今幸获此珍珣琪，往客红桥岁指寅。玲珑仙馆花芬菲，宾从动色来揄搋。定窑一碗荧荧晖，樊榭杰句人交推。痛饮竟倒千留犁，廿年如梦欣重持。生平嗜古怀轩义，王子饮鼎高奴鼒。伯戋颒盘季姬匜，木父已卣单从彝。饕餮花甗蝉纹卮，法物沦落艰寻窥。西京古制良足私，书法矧复参高斯。六十一字陈珠玑，似篆似隶盘蛟螭。斑斑古质无邪欹，李菊丁缓何能几。望古遥集生嗟咨，九篇墨沈争淋漓。继声援笔成此词，一物差可觇兴衰。灶声紫色火德移，宁忆朱雁登歌时。
