少陵草堂（清·钱源来）　　五言律诗　押麻韵	飘泊干戈后，为堂傍水涯。三巴五亩宅，千古一诗家。无复临江树，犹存覆地花。危楼当北斗，想象望京华①。
访梅道人塔步陈烛门师韵（清·钱源来）　　七言律诗　押麻韵	卖卜胥塘便作家，至今高致拂云霞。诗传画里千竿竹，易在枝头数点花。烟老秋庭笼古橡，雨添春水荐新茶。徘徊不觉寒林晚，独对西风数暮鸦。
山房听琴（清·钱源来）	不识琴中音，但爱琴中趣。古曲荡烦声，玄音淡尘虑。山房春寂寥，曲涧寒泉注。泠泠水石间，幽人自相语。
