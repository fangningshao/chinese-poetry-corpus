杨林驿（清·吴楷）　　五言律诗　押先韵	古驿杨林路，重来十六年。断云村口寺，残雨海中船。归计怜双鬓，秋怀共一天。匆匆冠盖集，使节又临边。
乘风过岳阳楼不及一登感赋（清·吴楷）　　七言律诗　押尤韵	岳阳城郭枕寒流，天下江山第一楼。双鬓远携苍洱雪，三年老傍洞庭秋。云烟每向忙中度，筋力都于懒处休。后乐先忧怀往哲，临风笑我逐浮鸥。
侯朝宗有媚香书画之章中镌侠骨棱棱四字吕素园为诗以志即用其秋字韵（清·吴楷）　　七言律诗　押尤韵	壮悔堂开傍画楼，印章零落有人收。柔情小住秦淮月，侠骨争高梁苑秋。北里桃花归乐府，南都金粉剩风流。如今又得佳公子，大阮诗篇与唱酬。
珠湖望月（清·吴楷）　　七言律诗　押先韵	清泠月色到湖边，瞥见他乡分外妍。是处青山连郡郭，几声柔橹出江船。风和不觉波光动，酒醒应惭客思牵。此夜此怀谁可诉，卧听流水响潺湲。
