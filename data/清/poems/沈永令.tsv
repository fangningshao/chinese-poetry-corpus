再试淮上对月（清·沈永令）　　五言律诗　押佳韵	半年沙塞月，今夜映长淮。砧杵深闺梦，关山旅客怀。遥知灯下卜，敲断鬓边钗。何日花前影，清光共玉阶①。
咸阳寓中（清·沈永令）　　五言律诗　押真韵	老应甘弃世，壮已不如人。楚越燕秦路，东西南北身。镜中俱是雪，塞外不知春。何日沧江返，矶头稳钓纶。
秦中（清·沈永令）　　七言律诗　押齐韵	深秋沙草马长嘶，塞柳千条覆曲堤。水落渭河诸派合，天围华岳万峰低。旧游金谷云烟散，故国铜驼枳棘迷。紫气近来东望满，函关何用一丸泥。
登华（清·沈永令）　　七言律诗　押先韵	历历是辰尺五悬，洮云陇树望相连。天高西北长空尽，势控燕秦大地偏。烟杪一丸关百二，河流如线路三千。此身托足知何处，仙掌擎来霄汉边。
分水龙王庙（清·沈永令）　　七言律诗　押文韵	南为吴水北燕云，结伴登临喜得群。七十二泉从此合，三千馀路恰平分。安澜已下褒封诏，沉璧无烦草檄文。惟有仲宣行役苦，登楼久已悔从军。
赠檗庵禅师（清·沈永令）　　七言律诗　押阳韵	浮生阅尽几沧桑，独卧寒云拥竹床。百炼身犹馀铁石，万言字尚挟风霜。列朝文献征遗史，一代天龙护法王。士女争来瞻瑞相，使君故是宰河阳。
