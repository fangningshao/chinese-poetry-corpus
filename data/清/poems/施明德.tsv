谒台北圣庙（五律七阳）（清·施明德）　　五言律诗　押阳韵	驻马龙峒畔，来参阙里堂。庄严新庙宇，宏壮古宫墙。礼乐衣冠济，春秋俎豆香。文风欣振起，道德自洋洋。
继侄感赋（清·施明德）　　七言律诗　押庚韵	叔原当父昔贤评，豆子豆枝一本生。续祀何难羞伯道，抚孤不易忆程婴。成年惟愿敦诗礼，处世还期伴读耕。祇为桑榆供晚境，请缨非敢望登瀛。
辛未1931岁旦书感（清·施明德）　　七言律诗　押寒韵	历尽山河吃尽酸，韶华空度月初团。依人彻夜当牛喘，伏枥多年效蛰蟠。岁晚祭诗追贾岛，春寒问卜忆袁安。神仙赐偈期三纪，素志方酬壮大观。
次洪玉明词兄秋郊韵（清·施明德）　　五言排律　押筱韵	郊原木叶疏，落日送飞鸟。山园橘柚垂，青多黄尚少。小池荷盖残①，红花开水蓼。角巾步怀人，翘首望天杪。归途出野桥，微茫村径绕。行行值上灯，思诗尚未了②。
