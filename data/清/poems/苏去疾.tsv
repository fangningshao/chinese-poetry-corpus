独游（清·苏去疾）　　五言律诗　押阳韵	独游泉上寺，篁翠杂衣凉。灌木吟山路，春禽向夕阳。禅房深晚秀，空谷静天香。坐对双溪水，濠梁辨未忘。
秋尽怀八绣丈客蜀中（清·苏去疾）　　五言律诗　押侵韵	凉风在群木，万壑有哀音。天末应搔首，千山起暮吟。洞庭波始阔，峡水月常阴。魂梦犹难到，愁君白发侵。
代飞来双白鹄（清·苏去疾）	四鸟生商山，羽翼日已齐。衔羽复接翼，啾啾何凄凄。问鸟何所规，称我黄口时，四体少羽毛，待哺常声悲。中道痛失哺，八翼共因依。朝拾覆车粟，暮还空城栖。跄跄蓬蒿居，性命宜无违。子有山海志，安能久卑栖。风雨一交际，东西南北飞。我欲随汝去，一身悲斧斯。劝汝依藩篱，忧汝寒与饥。交颈长太息，泪落空复为。回顾世间人，和乐真不支。
