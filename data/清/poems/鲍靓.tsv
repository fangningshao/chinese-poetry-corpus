虞美人  见《词综补》（清·鲍靓）	盐梅门第调羹乍。别梦萦亲舍。高楼目断苦凝思。红了疏梅碧柳、又丝丝。竹栏花坞闲题记。好景何曾废。是仙是佛漫参详。且驾鸾軿还返、白云乡。
金缕曲  见金绳武《评花仙馆词 题词》（清·鲍靓）	列炬移莲烛。正一片、盈盈箫管，送归金屋。却扇新词才赋就，赢得个人如玉。听琴韵、双声旋熟。丹桂香分蟾窟净，看风光、不似灵妃独。舒靥粲，点眉渌。蓟门漫把征程卜。恁多情、轻怜深惜，笑啼如昨。百幅蛮笺酬唱好，管领春风帘幕。喜活色生香盈掬。蓦地昙花吹影散，恨鲰生、绝少红闺福。消不尽，此中恶。
