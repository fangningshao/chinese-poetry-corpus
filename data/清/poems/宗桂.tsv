对月（清·宗桂）　　五言律诗　押尤韵	一片白如水，清光万里流。漫怀今古事，极目海天秋。露湿月中树，笛吹云际楼。坐深浑不觉，心与共悠悠。
秋阴（清·宗桂）　　七言律诗　押齐韵	秋阴寥廓景凄凄，衰草荒村望欲迷。黄菊閒开篱落外，白鸥静立板桥西。浣衣日暮砧犹急，防堠烟销垒渐低。最是离人萧瑟听，昏鸦头白不禁啼。
冬日偶成（清·宗桂）　　押麻韵	畏冷每常高卧，爱閒懒学涂鸦。炉火守如丹灶，殷勤自煮芽茶。
