龟山观涛（清·陈洪泽）　　五言律诗　押尤韵	汤汤无畔岸，入望势难收。没树疑浮芥，襄陵不辨①邱。障川须大力，作楫藉谁优。愿得长风借，言观破浪游②。
丹渡晴帆（清·陈洪泽）　　五言排律　押东韵	万顷波涛涌，飞帆汎远空。迷离烟水里，缥缈有无中。席挂前山树，歌闻别浦风。舟从斜日渡，人自碧霄逢。一苇疑难即，千层望不穷。盛朝清晏候，雀鹢任西东（黄美娥编校）。
