答关茂才子璿（清·光鹫）　　五言律诗　押支韵	之子信殊众，飘飘琼树枝。相逢端水上，不觉还山迟。独鹤下高树，怒蛙喧一池。嚣尘满天地，何处可扬眉。
送智峰禅者还丹霞（清·光鹫）　　七言律诗　押支韵	年来慧命似悬丝，鼠啮枯藤信可悲。老我无缘方退院，怜君有志乃工诗。相逢不枉花前约，后会难寻石上期。想到丹霞冰欲泮，试看岩桂几生枝。
弹子矶 其二（清·光鹫）　　七言绝句　押尤韵	欲买丹青写十洲，谁知茎草即琼楼。真山真水无人量，笑煞当年顾虎头。
