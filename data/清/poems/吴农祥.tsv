余杭凌将军庙（清·吴农祥）　　五言律诗　押歌韵	勇决凌公绩，开疆功自多。三分扶社稷，百战定山河。故国遗桑梓，残民护薜萝。乌林转斗处，每夜按雕戈。
皇妃墓（清·吴农祥）　　七言律诗　押微韵	毗卢阁下皇妃墓，三尺蓬蒿掩石扉。白昼珠襦秋尽发，黄沙环佩月中归。松间黠鼠栖行幄，竹下流萤照舞衣。古寺更闻仙梵隐，澄潭荒草又斜晖。
同林鸿过深柳堂（清·吴农祥）　　七言律诗　押寒韵	肺病多年戴鹖冠，霜藤风竹倚门看。老增气岸逢迎少，贫减风流任侠难。越酒试蒸鱼尾活，蜀姜聊解蟹螯寒。君家遥隔吾庐阔，肯慰行藏问钓竿。
