赤崁城（清·李友棠）　　五言律诗　押东韵	城府开朝旭①，川流世界东②。楼台山色里③，鼓角水声中④。鸟坠炎洲气⑤，猿吟暮岭风⑥。升攀重阁迥⑦，极望碧鸿濛⑧。
荆门杂咏（清·李友棠）　　七言绝句　押歌韵	惟悴江潭赋《九歌》，枫林叶下洞庭波。蛾眉自古伤谣诼，独采秋兰吊汨罗。
辰阳关（清·李友棠）　　押宥韵	叱驭入沅陵，高下罗众皱。幽探历荒林，烟霏阻遐觏。卓立山骨开，垣墉森杰构。湍激石齿齿，灵渊滴潜溜。荦确径愈微，仆痡愁马仆。舆丁引双縆，推挽翼左右。雄关势撑霄，巉绝信天就。自可丸泥封，那容方轨骤。吴濞昔披猖，伏莽余残寇。釜鱼喘尚延，槛兽困犹斗。开府九伐崇，间道千金购。沿溪出奇兵，遂使虏巢覆。介然成康庄，行旅来辐辏。层坡无旷土，原田纷错绣。隔林闻吠厖，饮谷见悬狖。遗闻故老传，承平百年后。履兹周道直，益叹战功懋。税驾日将逋，山前有孤堠。
由文德关过相见坡至华岩洞小憩（清·李友棠）	紞如街鼓犹频敲，荒鸡山郭鸣嘐嘐。俶装西出临远郊，烟岚冷雾沾征䘯。线路渐逼鼪鼯巢，幽壑俯见杉篁梢。晨星磊落高旻抛，日出下界闻喧努。峰回径仄诚嵬庨，谁遣五丁开䂭磝。石崖中断风䬘䬘，当关一夫如虎虓。仰攻坐废千冲轈，何须百二夸函崤。遐观又怯冈峦𡻝，三峰离立殊顤{翏面}。迁乔入谷登降交，向背起伏扬{方岑}旓。车骑历历无遁淆，仆夫竭蹶汗流骹。朝饔遥指前山坳，道人行脚僧打包。我亦瓶钵随身捎，斋厨野簌陈尊肴。洞门呀豁嘘笙匏，挥斥二酉凌三茅。华严法界非虚詨，岩牖枯藤罥蟏蛸。雪色蝙蝠深壁抓，暗窥但觉寒生髾。试秉烈炬惊潜蛟，石髓凝滴形媌姣。天花纷缀优昙包，大千色相同影泡。羊须有珠充仙庖，云浆一吸超凡胞。悔不深入中心怓，此间结宇饶刍茭。乌犍百尾耕荒硗，草堂肯使狱陇嘲。漫歌长句资欢譊，小胥为记邮程钞。
