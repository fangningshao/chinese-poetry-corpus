冒雨访盛凤翔城北寓居留饮春盘醉后有作（清·丁午）	入春雨雪多，兼旬风簌簌。枯坐兀无聊，蜡屐访城北。登堂一笑迎，握手意可掬。天寒泥留饮，是真来不速。嗟我生寡欢，性僻难谐俗。与君久缔交，淡然若兰菊。遇合彼此同，牖下犹雌伏。瞻顾名利场，无能共角逐。笑彼冠盖多，其奈知食肉。不如咬菜根，静对缥缃馥。优游寝馈中，万卷丹黄读。知足神自怡，朱颜为君祝。至乐颇耐寻，何必求多福。冲寒梅信芳，同上孤山麓。
