题福泉山张三丰手书遗迹（清·傅玉书）	黔中万山争恢奇，福泉远在山城陴。当年边郡始开创，高丘大壑藏蛟貔。仙人想亦避世网，跨江越楚来荒陲。相传结茅夜礼斗，星精照烂如朝曦。乾坤旷荡供啸傲，风雨舛误恣鞭笞。诏书数下不可致，守土敦请徒尔为。道成跨鹤去不返，追慕神异谀以辞。字端行密备梗概，简阅工匠深磨治。诹辰立石诧奇事，碑阴仿佛蟠龙螭。神仙指画胜剞劂，苔侵雨蚀无雕亏。至今屈指三百载，濡墨脱纸犹淋漓。岣嵝《石鼓》尚莫识，瑶函宝笈诚难窥。要之幽远存勿论，思议穿凿羞群迷。儒生论世识大体，孤竹清节传口碑。永乐改元受符箓，张侯勋亦铭鼎彝。不臣不友遂高尚，落落千古知者谁。我朝升平洽文治，山陬僻壤成交衢。欲起仙人叩遗迹，烟霞黯淡空山祠。
白鹿洞谒朱子祠（清·傅玉书）　　押铣韵	洙泗非不作，邹峄岂好辨。帝王集其成，杨墨害当殄。茫茫汉唐坠，汲汲周程衍。心源则已传，经义未尽阐。皇哉考亭子，负荷万世鲜。卓识出困知，定力生实践。说书抉阃奥，删史严斧冕。宛然起先圣，面质订讹舛。记诵讥杂揉，词章病芜浅。况乃异端蔽，忍使滋淟涊。赤日悬中天，纤翳长风卷。照彼魑魅徒，情状露愧腼。象山固同志，过高良未免。观其讲义利，首肯意宁惼。所患流弊深，不敢惜謇謇。何为烦吾侪，调停增绻缱。当年屡召对，乾坤伫旋转。致主隆唐虞，入告悉训典。一时虽坎壈，千秋载昭显。至今弦诵堂，犹重师儒选。庙祀等胶庠，天章焕楣扁。至教钦明诚，微悰策敦勉。彭蠡极天流，庐阜截云巘。海岱迟大观，对此神已缅。
东林寺（清·傅玉书）　　押屑韵	远公有净社，历世风未歇。虽与吾道殊，要为彼人杰。当年遗民徒，各能保其节。岂不溺梵理，藉以谢尘绁。惜哉种莲人，心杂乃见绝。何如菊篱翁，一醉洗禅悦。
干忠肃公祠墓（清·傅玉书）	怀来城北烟尘昏，十年武备徒纷奔。天子以国徇阉寺，旦夕势欲无中原。此时一木支大厦，举朝无人一司马。国有君矣君自归，议和议迁何为者。玺书既通战屡捷，奇货空居失所挟。假令襁褓遽承祧，不宋高宗即卫辄。野狐南来盘石固，降敕自避贤者路。上羞宗庙下臣民，高揖南宫岂云锢。前星不耀帝星移，祀有主者非君谁。小臣贪功事侥幸，向也沙漠今宫帷。夺门金印大如斗，不死麒麟吠群狗。危身误国君不恤，杀一忠臣辨何有。衣冠东市无惊惶，以奠鼎鬯陈高皇。至今空山拜祠墓，英风赤日昭穹苍。
仲秋同人拟补韩昌黎登华岳诗即用韩衡山诗韵（清·傅玉书）　　押东韵	臣承帝命佐相公，乘骢司马行师中。天威遥夺魑魅魄，敌忾争效貔虎雄。涂经华岳纵轻策，万八千丈诚难穷。此时清霁值秋半①，臣掌岌嶪生高风。意象惨淡慎语笑，真觉呼吸青旻通。白云丹霞起足下，绣苔石室嵌晴空。天台势拄玉宇正，莲华光抱朱曦融。省方西极帝所驻，岳灵守护非其宫。真泉玉盆混虚碧，瑶芝琪树纷蕤红。采芝酌泉食且饮，芳香精白生予衷。俯仰六合但直视，凭吊万世惭藐躬。古称登岱小天下，孔子既没无敢同。自顾不在弟子列，斯文未丧责未终。即如此行庙算定，雅颂待纪神圣功。题诗未毕日将入，洪河落处烟冥濛。照我苍颜立华顶，挥洒爽气横关东。
