铁关谷在喀喇沙尔哈尔阿满台南（清·成瑞）　　七言律诗　押灰韵	远嶂危峰翠作堆，羊肠一径辟林隈。云过壁石清奇现，峡束河流曲折来。秋色天然成画本，滩声到处走惊雷。南行渐出沙山口，遥望连城万井开。
望博克达山（清·成瑞）　　七言律诗　押麻韵	秋高月冷晓风斜，路近灵山望眼赊。叠巘浮青迷鸟道，三峰泻玉镇龙沙。空潭碧蓄源头水，老树红酣雪后花。安待飞仙同举袂，登巅一览赤城霞。
木垒河遇雪呈富海砜夫子告别（清·成瑞）　　七言律诗　押萧韵	追随绛帐仅崇朝，欲别依依木垒桥。瑞雪一天辉路冕，祥风千里送星轺。春生塞外讴歌遍，路入秦中景色饶。小草移根应有日，向荣长愿附松乔。
策达雅尔早行（清·成瑞）　　七言绝句　押庚韵	天际青山隐隐横，一溪流水碧无声。晓风残月平沙路，黄叶堆中信马行。
博克达山之麓有溪出焉迤逦北流越乌垣东鄙入峡俗名水磨沟是也峡左有泉涌穿石隙会小泉数十道下注大溪溪岸嘉树茏葱野花错杂桥堤楼榭位置天然不意荒陬得此佳境因赋诗以记之（清·成瑞）　　押沃韵	轮台东北隅，佳境畅游瞩。峡路杳且深，溪流缭而曲。盈陂野卉香，绕屋疏林绿。禽声和泉响，琮琤似鸣玉。当此秋气清，身心澹无欲。十年苦尘氛，今朝幸免俗。不费买山钱，暂息凌云躅。他日探春来，莺花缘再续。
度天山（清·成瑞）　　押筱韵	天山一脉西北肇，万里东来青未了。伊吾之北月支南，千寻耸峙烟霞绕。天功设险人力通，鸟道羊肠深且杳。初循涧腹入峡口，渐陟峰腰依木杪。登巅陡觉众山低，穿云俯瞰雄关小。崖悬坡滑石嶙峋，栏回路曲松环绕。七十二盘冰雪凝，三百六旬晴霁少。霏微空翠湿人衣，料峭余寒破春晓。我来一步一惊喜，暂解征鞍憩岭表。凭高回首风景殊，怀古思乡心悄悄。
