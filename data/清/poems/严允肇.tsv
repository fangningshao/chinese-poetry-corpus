白下（清·严允肇）　　五言律诗　押真韵	白下援师聚，钟山薄伐新。三军随庾亮，一战走卢循。虎旅屯江岸，鲸波靖海垠。论功诸将在，哀此乱离人。
诸将杂感四首（清·严允肇）　　七言律诗　押侵韵	建国行师自古今，千秋理乱事相寻。云龙势合欃枪扫，汗马功成带砺深。不信蒯通能相背，可无孙武善攻心。山头廷尉空凝望，星拂招摇白日阴。
古风（清·严允肇）	世路真险巇，泰山起方寸。要盟矢天日，咄嗟不相信。耳馀刎颈交，祸机起夺印。武安倾魏其，怀酒遂成衅。睚眦按剑怒，磨牙雪馀恨。两虎不相下，报施理亦近。为国忘私仇，千秋思廉蔺。
穆陵关（清·严允肇）	驱车长城侧，税驾大岘南。崇墉当峭壁，雉堞开晴岚。晓日发扶桑，亭午日蔚蓝。萧梢谷风起，岧嵽林光含。战国恃形胜，纵横尚并兼。此地为扼塞，设险如崤函。寄奴一进军，广固空戒严。生逢承平日，往来驻征骖。父老顾我悲，横流涕渐渐。海岱古沃壤，力耕人所谙。无端被灾害，千里驱丁男。《大东》空杼轴，濒海无鱼盐。岂惟重民困，天意殊未厌。公私日殚耗，俗敝谁能堪。翘首怀古风，愿见盖与参。
送宋荔裳按察四川（清·严允肇）　　押歌韵	骢马出蓟门，驾言卦岷峨。前驱负弩矢，乘传相经过。剑门天下险，锦江翻白波。近代厄铜马，西川血成河。至今劳生聚，人少豺虎多。大夫秉邦宪，兢兢志靡他。外台持风纪，霜雪变阳和。文翁宽匪弛，武侯严不苛。蜀道易平地，巴渝起新歌。琴台与卜肆，古迹犹未磨。追从访杨马，道远将如何？
哀淮人（清·严允肇）　　押尤韵	驱车适海岱，日暮行人愁。饿夫相枕藉，老弱罗道周。挥涕前致词，淮楚是吾州。渠穿广陵道，水纳黄河流。舳舻来吴会，东北通咽喉。一朝河岸决，漫衍东南陬。百万为鱼鳖，何论田与畴！窜身来此方，苟活同蜉蝣。此方又荒旱，赤地谁锄耰？官吏责富户，朘削如仇雠。财赋一以空，猗顿皆黔娄。两地总困厄，一死夫何尤。听此肠寸结，泪下不可收。寄语当路子，闭籴非良谋。嗷嗷累千万，生理真可忧。昔闻富郑公，劝民贮乾糇。所在发廪给，去往俱自由。公私虽两困，危急庶有瘳。万邦苦饥溺，安饱亦足羞。何时灾沴息，躬耕乐行休①。
洗象行（清·严允肇）	长安六月车尘扬，都人倾城观洗象。黄门鼓吹前导行，玉河响闸流奔放。怒蹄蹴踏苍山颓，岧峣臃肿难为状。蛮童赤身跨象背，游戏波涛觉神王。须臾牵挽出水滨，水鼻一喷飞雪浪。吾闻此乃瑶光精，西域南荒配利兵。雄姿几耐身毒战，猛力可代苍梧耕。远人来朝贡天阙，含元仗下随簪笏。豆刍饱食三品料，剑佩班陈百官列。黄须健儿不敢骑，拱立阊阖生威仪。莫言材大难为用，驯扰听受谙职司。开元天子奏众伎，金羁锦缠舞玉墀。他日重逢禄山宴，努目不拜竟死之。近闻蚁贼陷京室，象房踯躅鸣声悲。渠虽雄长亦兽类，君臣大义犹能知。呜呼，君臣大义偏能知！
述哀（清·严允肇）	母之生我日在角，络纬鸣机夜深作。歌成《黄鹄》不忍闻，大孤啼饥小孤弱。乱离伏莽乞馀命，十口流离窜丛薄。朝呻夜吟不暂休，骨肉幸免填沟壑。长养众雏毕婚嫁，慈帏未省含饴乐。当时奉檄心独喜，今我穷悴至于此。俯仰无因供菽水，衾影之间愧人子。
观绳妓作（清·严允肇）	长绳罥竿高百尺，杨花雪落城南陌。美人冉冉化行云，细縠轻纨望空掷。冶袖双开舒锦臂，婆娑往来若平地。盘中小试飞燕舞，楼上惊看绿珠坠。回眸顾盼无限情，空里忽闻环佩声。天风吹入碧云去，始觉仙骨珊珊轻。轻躯上下无断续，舞罢腰肢新结束。燕钗堕地悄无声，背立当窗鬓云绿。抱得秦筝写春怨，歌唇宛转《吴趋曲》。吴歌楚舞绝可怜，谁家笑掷珊瑚鞭？
