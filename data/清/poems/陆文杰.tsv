春日偕雅亭弟入都谒选留别诸同好兼示雅亭（清·陆文杰）　　七言律诗　押支韵	饮罢阳关酒一卮，骊哥声起动人思。难忘李杜论文日，漫说机云入洛时。驷马桥边新折柳，百花潭上旧题诗。巴山傥践重来约，定向西窗话别离。
抵荷湖村作（清·陆文杰）　　七言绝句　押真韵	到耳乡音听未真，半生辜负鉴湖春。峰峦一笑如相识，我本山阴道上人。
舟次仪徵（清·陆文杰）　　七言绝句　押尤韵	绿杨深处古真州，绕郭帆樯万斛舟。十里珠帘遮不住，笛声飞出水边楼。
