跋英庭叔闽游诗卷（清·蒋德馨）　　五言律诗　押萧韵	回首江郎石，氛埃迥未消。习流方下濑，度岭温停轺。离乱儒冠贱，风尘驿使遥。沈吟可哀曲，天半望虹桥。
次韵张欣木王熙玉山行（清·蒋德馨）　　押先韵	峚山崒嵂高入天，黄华赤实相新鲜。玉膏五色出其上，采食传自羲轩前。庸成册府号群玉，中绳四辙何岿然。玄圃夜光任堆积，如环如玦如钩拳。腐儒目论等蚁蠛，盖笠何处窥方圆。胸襟龌龊饱尘堁，恨无三斛纯灰湔。澎湖环岛三十六，峨眉秀色纷联娟。传闻玉山最夐绝，月明往往翔群仙。蜃楼缥缈大海出，鹊桥恍惚银河填。君从何处觌灵境，步虚声落青云边。波澜虚堂动澎湃，造化真宰工劖镌。阳侯天吴下欻吸，海鳞巨兽来蟃蜒。骊龙睒旸介鲸吼，熊咆虎啸惊层巅。玉山仿佛出云表，神芝万顷森琼田。列真耕烟种瑶草，亦有联襼仍摩肩。蛮獞犵狫不得上，仰视𥈭眙徒扳牵。猎缨危坐再三读，心游目想神为颠。即今天南贼未靖，譬如余毒犹缠绵。怒臂已知难拒辙，断流尚复思投鞭。楼船指顾下漳浦，六师士马皆精妍。昆冈玉石惧同烬，山灵呵护当求全。虎门两峰最扼要，渊渟岳峙相回旋。狼㬻嗅金通货币，安息摹面输刀钱。咽喉慎勿俾拦入，重教鸷鸟思飞骞。孙卢往事有前鉴，除根遗种功相悬。磨盾草檄要公等，耳雷鼻火方壮年。黄羊肋似露浆味，渴饮其血何嫌膻。曷为韫玉方待价，寂寂空抱柯亭椽。白虹烛天光万丈，披图视宝非无缘。期君勒铭玉山上，锦衣他日珂乡还。
