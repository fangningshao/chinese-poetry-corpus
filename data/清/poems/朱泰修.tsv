癸酉六月二十二日游莫愁湖观荷（清·朱泰修）　　押先韵	幽人先鸟起，郭西犹悄然。江气不成雨，化为满湖烟。行行重行行，廜{广苏}别有天。十里万荷花，中撶舴艋船。孤鹭导熟客，坐我菰芦边。嘒嘒一蝉吟，阁阁群蛙连。茭瓜塘外塘，弥望青田田。胜棋楼百尺，郁金堂东偏。英雄何飒爽，儿女何缠绵。老僧话桑海，山茗瀹瓯鲜。云是荷露煮，味胜中泠泉。
将至丹阳（清·朱泰修）	离情无著处，渔笛忽然开。荒岸高于堞，片帆飞落云。船唇添暝色，鸟背度斜曛。强欲春愁遣，篷窗酒半醺。
