望雨（清·吴敦仁）　　七言律诗　押支韵	瞻彼中田别系思，西郊久断雨淋漓。千家土壤屯膏后，万灶云霓属望时。待泽几人怀霢霂，为霖何日快敷施。沛然倘惬三农愿，应见嘉禾秀两歧①。
听雨（清·吴敦仁）　　七言律诗　押庚韵	万籁萧然夜气清，窗前忽送雨声声。滴残桐子凉犹逗，敲碎蕉心梦未成。别院挑灯留一点，小楼欹枕到三更。携琴试向中庭听，倍觉泠泠十指生①。
熊掌（清·吴敦仁）　　七言律诗　押鱼韵	占熊食指动何如，奇液都从两掌储。舐久应怜胝渐薄，熟迟转觉味留馀。八珍有数同烹豹，二美难兼且舍鱼。欲识含津工肖象，铜仙顶上露盘舒①。
鹿筋（清·吴敦仁）　　七言律诗　押文韵	剖来全鹿解留筋，供入宾筵酒味醺。不似养茸当补益，却嫌市脯尚膻荤。食非鸡肋称觞便，熟并熊蹯借箸分。犹记芝田衔草日，班龙珠顶别毛群①。
赋得鍊云生水得生字五言八韵（清·吴敦仁）　　五言排律　押庚韵	禁丙祈壬候，良苗望泽诚。云能将雨鍊，水不待金生。律吕还宫理，阴阳铸物情。无心兴岳出，有力挽河倾。地觉屯膏久，天须补石成。蒸来浓墨色，化作碎珠声。酝酿归鸿运，滋濡慰扈耕。淮南存妙解，两大奥机呈（施懿琳编校）。
拟谢叔源游西池（清·吴敦仁）	人生不百年，何必长苦歌。美境与良朋，两两常蹉跎。一朝携浊酒，健步池上过。池上何所有，芙蓉映飞霞。山光镜潭影，髣佛来纤阿。片石自奇古，幽景弥清华。攀萝复采兰，日暮恋芳柯。芳柯有时折，离人怅若何。一饮已颓然，烟雨纡怀多（施懿琳编校）。
拟沈休文宿东园（清·吴敦仁）　　押遇韵	苍茫度高冈，乱石堆成路。蔼蔼白云封，崎岖难信步。未至东园东，歧路常纡互。景仄门长关，斋幽扃如故。灶冷矗炊烟，檐低滴清露。林鸟声交呼，丛萤辉相顾。谷飙叩虚牝，山月飞寒兔。夜琴调清弦，夕砧捣秋素。馀寒造众色，气象换朝暮。何计驻流光，西山须一度（施懿琳编校）。
拟束皙补亡诗 南陔（清·吴敦仁）	南陔有兰，言采其英。谁无父母，可忘所生。菽水承欢，怡色柔声。匪我之享，惟德其馨。南陔有兰，言采其芳。我瞻我依，父母在堂。槃匜滫瀡，非敬奚将。淑慎尔正，则笃其庆。翩翩者乌，反哺于慈。人不如鸟，具体何为。椎牛罔及，鸡豚逮时。孝思不匮，歌以永之（施懿琳编校）。
