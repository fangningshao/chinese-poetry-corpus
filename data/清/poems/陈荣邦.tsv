寿王君一如七十，即次其自寿诗韵（清·陈荣邦）　　押真韵	光风无恙座中春，领袖词场笔有神。十叶家声黉序远，卌年教泽德门新。扶栏花药堪頣寿，名世文章直等身。争诣庞公床下拜，浑忘蠖屈与龙伸。经义纷纶井大春，雄谈矍铄见精神。耆英图绘须眉古，杖履婆娑岁月新。共识昌黎开后学，合呼绮季是前身。弧南星向墙东朗，难得尊前一笑伸。
