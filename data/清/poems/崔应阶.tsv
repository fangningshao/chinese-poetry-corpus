月夜登南楼与黄甥感赋（清·崔应阶）　　五言律诗　押尤韵	为客长安道，还家值暮秋。瘐楼一片月，边塞几人愁。雁冷东南去，江寒日夜流。相逢欢不尽，杯酒话沧洲。
九日过方顺桥书怀（清·崔应阶）　　七言律诗　押微韵	征途难破是愁围，秋满长堤叶乱飞。行客有情萦细柳，断鸿无次背斜晖。十年燕塞家频隔，九日龙山约屡违。此去正逢南下路，羁迟何事未能归。
登峻极峰（清·崔应阶）　　七言律诗　押冬韵	欲上嵩高第一重，芒鞋竹杖趁云踪。双林迥出三千界，二室晴开六十峰。玉女几曾逢汉武，石坛不复继唐封。凭临未敢舒长啸，恐破天池走卧龙。
卢沟桥观浑河滥漫歌（清·崔应阶）	长桥独扼天下雄，蜿蜒高拱横西东。伊昔何人能凿此，鲸蜺飞动神其功。无乃秦皇鞭石渡海之遗址，其为穆王鼍梁高架之奇工。不然何其宛转三百尺，隐如玉龙夭矫飞晴空。有时濛濛烟雨西山际，万壑直挂垂天虹。千年砥柱难与同，车书万国恒相通。下流不断桑乾水，发源遥自天池中。经过马邑云中之汩淈，始能伏沙穿石来无穷。吾闻昆仑之水分九派，三门壁立流冲瀜。此水得无分其一，蹴天撼地驱长风。洪涛直下三百里，奔流入海何匆匆。内有毒龙性难制，翻波搅浪威豪凶。呼吸百川神莫测，倏倏吐气蒸冥濛。扬鬐掉尾山岳崎，高撑双目凌波红。崩崖决岸迭肆虐，飞腾霄汉横相冲。有明三百年为害，田庐漂没无始终。先帝圣神功迈五，九河疏凿归溶溶。视此浑河若杯水，安能任其潎冽而汹汹。石堤高筑盘巩固，爰命勒碑封其龙。龙亦俯首曳尾去，遂移灵族潜珠宫。兆民有赖诵功德，郊原千里安春农。我以奉命来卢沟，孤城分守扼咽喉。西连秦晋之要隘，东接燕蓟之雄州。嵯峨凤阙云中浮，嶒崚山色横青虬。日夕怅望斯桥上，车尘马迹何时休。批肝豁胆谁其俦，济川之志徒悠悠。时维五月旱为虐，火云天际凝不流。赤日当午更酷烈，山焦海竭如焚丘。欲雨不雨蜚廉怒，黄沙黯黯摧城头。禾苗渐槁川泽涸，土烟赫赫生空洲。蛟龙饮渴鱼鳖愁，勺水余波安可求。我皇德际唐虞盛，日月明哲多神谋。垂拱无为勤厥修，万邦宾服皆怀柔。致治之要务在本，民生大计惟田畴。嗟此旱魃妨农事，下韶责己归其尤。咨尔臣工恪封事，勿使朕躬忝阙贻民忧。一诚昭格上苍意，帝遣天吴驱日驶。须臾大地凉风生，万顷云涛奔六辔。泼空浓雨翻银河，雷光电制金蛇细。溽暑潜消宇宙清，油油禾黍生平地。《康衢》、《击壤》歌神尧，含铺皞皞欢无际。雈苻敛迹四境安，刑清颇遂幽栖志。公余间眺水云开，豁然一声霹雳至。浑疑天柱半空摧，昆仑压倒巨灵臂。状如六鳌架海归南溟，长鲸吼跳波中戏。又如三军突出单于台，杂沓刀枪冲铁骑。雄涛万顷雪花飞，素车白马钱塘次。拿舟我欲穷其源，乘风破浪浑间事。息彼蓬莱最上峰，更寻织女支机器。星槎直泛斗牛还，骑鲸不效青莲肆。海阔天空任往来，谁能绊此垂云翅。胡为碌碌滞尘埃，谪居又非香案吏。秋如对酒且高歌，旷怀磊落搜奇思。兴酣长啸一声秋，西山烟翠多佳致。
