送确士之京口（清·李重华）　　五言律诗　押支韵	君向南徐去，江山尽入诗。楼高吞海地，船放落潮时。问古怀昭谏，留情见牧之。胜游兼绝唱，他日慰相思。
紫柏山（清·李重华）　　五言律诗　押鱼韵	紫柏山前石，犹镌辟谷居。峦岩递森郁，竹石宛清虚。有意从仙侣，无妨翊汉储。功成身合退，至乐是樵渔。
望太白（清·李重华）　　五言律诗　押文韵	太白群山外，岧岧淡莫分。遥知千岁雪，正杂万峰云。鸟道踪应绝，龙湫吼若闻。帝台三百里，香气接氤氲。
鸡头关（清·李重华）　　五言律诗　押支韵	鸡头千仞峻，白道细如丝。怒水盘根迅，雄关立壁危。北来天去握，南望汉为池。咫尺褒城驿，连钱蹀躞驰。
五丁峡（清·李重华）　　七言律诗　押东韵	绝壑灵奇尽鬼工，停眸便识五丁通。双崖翠影侵天合，万窃云根入地空。杜宇魂生迷鸟道，蜀山蛇拔剩龙宫。金牛纵被秦人误，开辟何曾让禹功。
剑阁（清·李重华）　　七言律诗　押灰韵	宋玉狂言亦快哉，果然长剑削天开。泉声独引雷车落，峰影双扶日驭回。壮士枉穷排嶂力，大文终重勒铭才。中原龙虎无消歇，日见关门驷马来。
过居庸关（清·李重华）　　七言律诗　押删韵	太行东骛正回环，界截烟云是此间。九土横分雄地轴，三边总会扼天关。羽书报捷风雷迅，戍卒承平虎豹闲。此去汉南皆枕席，马蹄思踏贺兰山。
登蓬莱阁（清·李重华）　　七言律诗　押东韵	槛底沧溟浸太空，凌乘如到蕊珠宫。波间万怪时嘘气，天外三山日御风。术士妄寻焉得遇，诗翁偶祷竟能通。良宵会约群仙醉，待看重轮彻地红。
书周遇吉传（清·李重华）　　七言律诗　押尤韵	为扰潼关突蓟丘，大同搏战鬼神愁。辞家战士无旋踵，报国将军有断头。致死已摧狂孽势，迎降真恨贼臣谋。十三陵末馀抔土，千古忠魂哭未休。
过倾盖亭（清·李重华）　　七言绝句　押寒韵	倾盖亭前驻马鞍，郯城风雨又漫漫。交情邂逅成千古，剩有人间行路难。
与张支百研江话诗随笔（清·李重华）　　七言绝句　押阳韵	李杜横驰翰墨场，如椽韩笔颇相当。数篇《琴操》尤高躅，束晰何因便《补亡》。
国士桥（清·李重华）　　押支韵	南登国士桥，乃得豫子碑。豫子报智瑶，因难始见奇。身死匪立名，志各有所为。愧彼怀贰心，万苦安足辞。佳哉赵襄子，意实终始之。剑击号者三，壮士俱扬眉。精诚感冥默，衣血为淋漓。忠臣值贤主，名义两不亏。吾嗤马子长，刺客相等夷。斯人今则亡，事与皦日垂。酹酒欲凭吊，乘传方飙驰。桥边呜咽水，千载流酸悲。
乌龙行（清·李重华）	鸡头天险临箕谷，电激霆奔泻其足。此江旧袭乌龙名，凡鳞易见龙潜伏。崖欹峡束窅莫窥，下閟龙堂嵌坳隩。方池吞吐混江流，幽窦虚无透山腹。今年苦旱大雩祭，张令勤民事巫祝。冲波逆石进鱼艇，布币陈觞照犀烛。维龙变现若暝蜓，黑质锦章光闪目。鳞鬐蜿蜒恣徘徊，爪角纷拿时往复。诘朝动地滃云雷，甘𩆩翻江溢溪渎。褒斜万户总衢谣，沔汉千畴竟秋熟。即今报祀妥龙神，濒江庙貌峨新筑。争觌元殊斗洧观，诚求迥异藏漦卜。我来木落嵯岈空，徒见飞涛漱寒玉。骊龙尔且抱珠眠，明春更遍苍生福。
杂咏（清·李重华）　　押尤韵	伯鸾吟《五噫》，平子咏《四愁》。身世两辽阔，居然杞国忧。贤英美儒术，公卿富王猷。譬彼鸿鹄翔，蜩鸴岂预谋。黄钟变重阴，气到物自柔。聊当抚流运，顺化穷娱游。
净业湖看荷与沈归愚椒园张鸿勋赋（清·李重华）	玉泉百折穿城入，积水瀰瀰泛澄碧。倒影平吞彩凤楼，蒸云巧护盘龙宅。我乘旭日追清风，荷香塞天花绕空。霞光四映日逾媚，露气一吸天为通。此湖三叠连琼宫，太液却在宫墙中。万户磅礴控其二，长堤合沓绵雄虹。行歌况挈拿去手，共觅层台坐窗牖。奋袖疑探岳并莲，褰裳并踏瑶池藕。消夏溪山安在哉，五湖烟棹旧沿洄。升平一奏江南曲，愿袭荷衣归去来。
次陈未斋同年韵题张南华画（清·李重华）	诗人偶作画，兴与哦诗同。髯张醉后辄挥洒，意境不落畦畛中。片云初生幽涧石，万吹忽入寒涛松，似有灵气盘虚空。移情莫辨山水窟，但觉林峦窅窅泉淙淙。维髯与我最相得，联吟斗捷时过从。比年嗜画恣游历，绝尘奔轶难追踪。朅来许我画尺幅，千金拱璧惠未蒙。俄然赠尔白银盘上青螺峰，恍若置我五湖西畔钱塘东。扁舟独往意何限，斗室卧看游无穷。况今新诗倡和总入画，奇妙仿佛神仙逢。凭将此图引兴聚高作，扫尽世间俗笔满纸涂青红。
赋得林屋洞送归愚先生给假南还（清·李重华）　　押青韵	洞天窈窕藏金庭，诗翁选胜旧所经。烟销镜净落山骨，想见琼宫贝阙排岩扃。重寻阃奥入地底，行空浪激闻奔霆。芝英钟乳气沈积，变幻诡谲纷殊形。燃犀散耀扑仙鼠，搅扰万怪惑万灵。是时诗翁振策风泠泠，手挤丹壁搏翠屏。人言路断隔凡处，到此天穿地豁，双涌日月流光荧。三十六帝之外臣，倒冠落佩趋竛竮。灵威秘笈并传出，云是夏王缄鐍垂千龄。诗翁含笑受玉牒，愈使余豪剩墨罗华星。我今梦游杂醉醒，为救劖石作篆铭。峰巅缥缈聊复坐相待，迟我同乘倒影飞云軿。
拟魏武帝纪行（清·李重华）	元戎肃徒旅，行行越潼关。秦原莽牢落，空舍无炊烟。杀气一以盛，骸骨为丘山。遗黎各疮痍，窜伏何险艰。念我皇汉京，宫殿皆颓垣。大盗觑神器，流毒徒构患。迫主以播迁，剽掠于市阛。群谋踵而起，梗塞弥宇间。吟我《破斧》诗，悲伤难具言。
道古（清·李重华）　　押职韵	子长愤著书，论或凭胸臆。殷勤表素王，已足称神识。时方贵黄老，经术尚薄蚀。卓然仰高山，先路导其惑。骈罗七十子，附圣为羽翼。遂使弦诵堂，崇祀盛轨则。我嗟卫道人，曾未预配食。盲左既酬功，腐迁何愧色。
剑阁（清·李重华）	我行阅雄关，天剑殆无敌。迢遥来一发，突兀遏重壁。望望嵯岈间，豁罅不盈尺。到关穿雪窦，窥户睇月隙。峨峨二山中，万丈一磐石。都无客土附，而总精铁积。其间郁丛箐，其底乱□射。乌兔失飞走，蛟螭避堂宅。入门循地隧，双峡亘而窄。左作长鲸掀，右类巨鳌掷。雷轰泯斧凿，云蔚随缕脉。回风骤长驱，雪气砭领脊。洪荒想胚胎，元气更并迫。倘非仙掌排，亦属应龙划。五丁力不逮，渠能万灵役。残山通仄狭，留险藉控扼。谁知徒长奸，据窃逞荷戟。炎汉固殊类，偏安我惋惜。子阳先覆辙，王孟后接迹。称帝旋洞胸，降王递衔璧。何况献贼流，蝮蝎恣毒螫。张牙纵狂啮，擢发终寸磔。伊昔凋敝初，人烟莽萧瑟。生息今百年，垦辟连万陌。文翁兼诘戎，武乡兼教泽。辽绝若番藏，倏瞬达重译。而此枕席安，号涣谁拥隔。地利分险夷，皇图观顺逆。磨崖奋如椽，申命诫梁益。
