岁暮杂感（清·王嘉诜）　　七言律诗　押阳韵	崚嶒瘦骨醒犹狂，餔醊羞随举世忙。游倦祢衡常灭刺，客来江敩欲移床。墦间富贵怜东郭，坐上伊优笑北堂。未许车尘涴襟袖，岁寒自惜薜萝裳。
寄刘朴生孝廉武昌（清·王嘉诜）　　七言律诗　押歌韵	越石忧时久枕戈，浪游忽复阻沧波。神州几遍豺狼迹，旷野谁闻兕虎歌。江汉穷愁荃佩老，乾坤涕泪布衣多。天寒黄鹄矶头路，风雪扁舟奈尔何。
东城晚眺（清·王嘉诜）　　七言绝句　押微韵	秋山几点澹无辉，官柳萧疏尚拂衣。落日半城风色紧，寒鸦偏傍楚宫飞。
车中吟（清·王嘉诜）	黄犊上阪不得息，苍鹰啄泥长苦饥。秋原四顾惨白日，茫茫使我中心悲。我驱单车来，落拓走燕赵。市上今无击筑人，高歌呜咽谁同调。道逢乞食儿，脱剑赠之聊一笑。北风浩浩吹桑乾，洪潦没辙行路难。村庐漂尽禾黍槁，嗷嗷鸿雁声嘶酸。谁家少年解行乐，金丸如雨弹黄雀。
江行晚眺（清·王嘉诜）	片帆卷轻云，有客登舻啸。凉风江介来，潇洒送残照。吴楚正苍然，秋色耸群峭。寥天鸟双下，寒渚雁孤叫。微波澹容与，中流荡逸棹。旷哉云水观，适我沧洲傲。会当理双纶，去学任公钓。
泛舟勺湖因携馔具游文通寺（清·王嘉诜）	湖光碧浸天，塔影出天半。寺门犹未至，遥望目已眩。舣舟携馔具，僧舍饱一饭。长松隐曲廊，苍藓閟深院。初日丽层甍，突兀瞻崇殿。宝珞森庄严，化身亿千万。沈沈浩劫馀，佛容亦惨变。老僧出迎客，破衲不掩骭。向我作乡语，凄切问离乱。俯仰增感伤，但有泪如霰。众生尽疮痍，大野困龙战。如何象教力，不足任回旋。寂寂钟杵停，冉冉炉烟散。辞僧却登舟，云水茫无畔。津梁谁指迷，色相终成幻。皈依无苦行，兹游徒汗漫。
