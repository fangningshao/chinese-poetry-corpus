辞青门学士别业卜居木场巷（清·冯景）　　七言律诗　押尤韵	郈成分宅两年留，弱丧怀居也自羞。鹏鸟暂为六月息，鹪鹩祇爱一枝幽。砖墙加垩新淘井，矮屋修梯粗葺楼。从此便堪容膝老，掘金烧杵复何求。
苦雨赠方爻甫（清·冯景）　　七言律诗　押侵韵	苦雨连宵困积阴，练川高士共开襟。相携水阁间垂钓，独坐藤床静鼓琴。投剂定知医国手，谈禅全得法王心。蚕荒麦烂秧难插，何药能消四野祲。
春日同吴中山嵩沈雷臣中震数饮赵公子间间轩时新筑成杂咏（清·冯景）　　七言律诗　押微韵	又洒𩆌𩆷湿翠微，合樽促坐酌空帏。韭青松鸭波棱美，笋白花猪蕈耳肥。点水蜻蜓才一至，出檐蝙蝠尚孤飞。梨花寒食凄凉夜①，共醉华胥未忍归。
入樊中登后乐山望千竿园（清·冯景）　　七言律诗　押齐韵	瓦绿鱼鳞竹屋低，虹梁高亘绝攀跻。倒垂柏叶张青盖，乱点薇花簇紫霓。仙迹当年松化石①，祥徵昨夜鹿生麛。蓬壶咫尺仙凡隔，风动琅玕望欲迷。
简慰天涛（清·冯景）	先生仰面叹华屋，手抱遗经常独宿。尽日集庭闻鸟呼，中宵掀窗来鹿触。我常蹋月望西园，寒星寂寞垂短垣。径约汪君信阔步，青田壶泻三昆仑①。清言若遇王平子，绝倒当年定如此。稽古岂无春卿荣，随学尚有公超市。先生不乐句羞素餐，先生毋躁句且少安。昼居于内侍汤药，不然讵肯轻儒冠。病鹤支离堪对语，翩翩平原在何许。
