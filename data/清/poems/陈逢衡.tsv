花落（清·陈逢衡）　　五言律诗　押文韵	花落斜阳外，无人酒半醺。客愁多似水，春梦乱如云。庾信伤心赋，陶潜自祭文。古来贤达者，谁不泪纷纷。
丁酉暮春有感（清·陈逢衡）　　七言律诗　押歌韵	呼庚徒羡玉山禾，何肉周妻累若何。明镜照颜时熊少，长欃托命泪痕多。家如琐蛣惟资蟹，心似眠蚕已化蛾。九十春光今又去，人间空著老头陀。
无计（清·陈逢衡）　　七言律诗　押萧韵	无计支愁慰寂寥，闭门黄叶雨潇潇。人情略解方三拜，仙籍难通郭四朝。京洛报书沈夜月，广陵归梦落秋潮。亦知垂钓沧波好，生活凭谁饮一瓢。
江口送别（清·陈逢衡）　　七言律诗　押庚韵	夕阳催客早登程，握手停杯泪欲倾。十里晚风吹鬓影，一江春水化离情。帆开烟树冥濛走，潮落鱼龙浩荡行。却恨不如堤畔柳，随君直到武昌城。
游摄山（清·陈逢衡）　　押陌韵	策杖上崇冈，荒草没游屐。一鸟度寒色，远引入空碧。莓苔护寺门，古树卧石脊。幽僻阴森多，俯仰咽清魄。飘飘衣带间，但觉云气白。
