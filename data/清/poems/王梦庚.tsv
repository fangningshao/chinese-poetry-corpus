中秋同友人待月（清·王梦庚）　　七言律诗　押灰韵	胜友良宵列座来，高歌谁奏紫云回。十分秋色迟明月，万派江声落酒杯。风力冷侵梧叶老，露痕香逼桂花开。银河隐约星光闪，弦管楼头著意催。
丹阳云阳驿（清·王梦庚）　　七言律诗　押微韵	扑地杨花历乱飞，津亭暮色认熹微。天涯作客行将老，江上寻春半欲归。隔岸钟声穿古树，长堤镫影点柴扉。崇丘待访孙郎碣，听断啼乌送落晖。
凤觜崖（清·王梦庚）	丹嶂生夕阴，晴崖敛紫雾。我怵鸡头关，先循凤觜步。仄径穿寒云，石磴莽无数。壁立穷跻攀，罔敢回首顾。微音堕幽鸟，悬根欹古树。霜叶焕九苞，苍茫无定处。延缘踞层巅，夐然绝比附。乘作凌云翔，千仞有余慕。
晚宿夹坝口（清·王梦庚）	登山树横岭，度壑泥溅石。石险路益纡，坝长山转逼。中道分洼窿，流泉诡出没。遥翠寒烟封，深绿丛莽积。金鸦负斜晖，狡兔散残雪。岸脚云叶青，树腹烧痕黑。伏峦巧障袂，悬崖骇当额。林高起夕阴，径曲酿暝色。遥伫村烟昏，喜点野火密。夹岸鸺鹠啼，近寨狺犬出。解辔费踟蹰，展榻获寝息。板屋净客尘，遥峰堕明月。
松化石（清·王梦庚）	苍髯拿空卧云起，支离返寂含精髓。龙鳞化尽三千年，五花壁立涛声死。廷真观老战风雨，自然道人频屈指。摩挲瘦骨敲青铜，玄鹤归来敛双趾。昆冈玄圃黯无色，磥砢离奇景高节。
雨度凤岭（清·王梦庚）	金乌旋辟敛双翼，云衣铺絮天光黑。蛟宫缫出冰蚕丝，散作千条万条密。冲风仄径缘秋毫，举头远见千峰高。浮青积翠互明灭，势如昂首将翔翱。横空半入青天影，几度天风吹不醒。马蹄泥滑石磴斜，僮仆惊呼到凤岭。苍茫雨色群峰连，峻岭高高尺五天。阿阁九苞泽深雾，虞廷六翮凝朝烟。西岐圣德周群类，远听雍喈鸣圣瑞。我欲披寻丹穴踪，满坞湿云常似醉。湿云接天山势崇，两当流水东复东。冲开峰顶雨丝脚，山鸟一声斜日红。
中河寨（清·王梦庚）	寒云漾空山影湿，槎丫老树万株直。神鞭鞭石石怒飞，削出方城绝四壁。万夫结寨高入云，猿猱臂断鸿翼折。山精冻死静白日，绣作层层土花碧。
宿瓦寺沟（清·王梦庚）　　押微韵	冬山忽如睡，岩壑谢春菲。雨雪倦行役，羸马惨不肥。连朝历巑岏，早旭迷夕晖。山水非不佳，所苦筋力微。村舍倚山麓，镫透白板扉。心急路转迂，暝踏行人稀。鸡犬已高卧，羊牛久来归。终南有茅屋，惓念素心违。
松溪堡（清·王梦庚）	路入松溪堡，悬崖剩古松。波光翻石壁，竹色护村春。鸡犬黄沙曲，牛羊碧草茸。樵歌空际堕，穿出白云重。
