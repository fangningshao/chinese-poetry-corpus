不寐（清·万廷兰）　　五言律诗　押尤韵	漫漫长夜寂，不寝听江流。独有三更月，能生万里愁。岸邻鸡报曙，霜冷雁飞秋。何处吹螺近，残更起戍楼。
望长城（清·万廷兰）	雨过暮烟青，风劲白草折。山势插天高，墙垣争巀嵲。兹事始始皇，作计毋乃拙。延袤数千里，伤心民力竭。累累死边城，白骨耀晴雪。九载鼎遂迁，徒为后王设。有道四夷宾，胡为自阢隉。至今城下魂，哭向秦时月。
