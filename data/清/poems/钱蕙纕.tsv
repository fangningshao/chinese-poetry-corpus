送外之广陵（清·钱蕙纕）　　五言律诗　押阳韵	往事休重省，时来且自强。男儿能作健，蓬筚亦辉光。旅食风霜苦，离居岁月长。傥成苏季志，惟望早还乡。
寒夜吟（清·钱蕙纕）　　五言绝句　押支韵	江干诸姊妹，此夕正相思。那信寒闺内，孤镫独赋诗。
闺友戏呼余为女书痴偶成一绝聊以见志（清·钱蕙纕）　　七言绝句　押支韵	几回惆怅叹蛾眉，寂处深闺未有师。但使一朝通妙义，不妨人唤女书痴。
秋感（清·钱蕙纕）　　押元韵	凉飙日夜至，落叶满平原。敷荣艳春节，萎脱馀秋根。客心易感物，岂不思故园。别离经万里，愁苦难具言。昔为掌中珍，锦幄施华轩。今作路旁草，稀逢雨露恩。飘零每自惜，患害仍朝昏。内养学玄豹，外术惭白猿。湘江有馀恨，纨扇多愁怨。黾勉修令德，迁延弭众冤。归云拥昃日，昏鸟向林翻。独立久延伫，忧伤谁与论。
夜坐（清·钱蕙纕）　　押微韵	遥夜不成寐，披襟坐前扉。凉月下庭砌，北风吹罗帏。花阴纷倚薄，潭影相含辉。人幽境逾寂，心定无是非。有衣聊自著，有笔聊自挥。顾影即为伴，閒吟亦疗饥。疏慵存我拙，傲慢任人诽。失足良可悯，坚志谁能违。盈满易倾覆，荣枯同所归。迟明园径熟，浥露摘芳薇。
江村（清·钱蕙纕）　　押齐韵	江村时纵目，情景似瀼西。地让群山曲，天临旷野低。浮云连远树，飞瀑接前溪。安得襄阳笔，摊笺一品题。
或问翁归有所积否作诗答之（清·钱蕙纕）	半生作宦世相违，隐退匆匆返旧扉。一路云山都不带，满船惟载月明归。西粤曾经宦辙驰，金陵住久岁频移。归来自检行囊里，赢得钟山数首诗。
江行杂咏（清·钱蕙纕）　　押寒韵	归舟顺流轻疾，白鸟眠沙正安。惊起却飞何处，随风飘落前滩。
