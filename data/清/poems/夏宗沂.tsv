申浦谒季子祠（清·夏宗沂）　　七言律诗　押侵韵	季子祠堂薜藓深，寒林疏径独来寻。几家烟火成村落，满目江山自古今。碑卧尚留宣圣笔，波喧如听鲁廷音。夕阳乔木空坟在，尺土何关让国心。
九日过圆觉庵值蓼洲叔出示登高诗次韵（清·夏宗沂）　　七言律诗　押麻韵	正拟留题护碧纱，寺僧传迓李邕车。苍茫怀古归诗卷，老大悲秋对菊花。断壑有云多挟雨，废陵无树不啼鸦。登临惯作伤心语，万里愁空掩月华。
闺情（清·夏宗沂）　　五言绝句　押觉韵	庭树暮栖鸦，秋风入楼角。谁遣落叶声，空闺先独觉。
昭君（清·夏宗沂）　　七言绝句　押元韵	千秋塞北传青冢，万壑归州有旧村。不是琵琶成远嫁，年年明镜老长门。
