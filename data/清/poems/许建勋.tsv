纸扇（清·许建勋）　　五言律诗　押真韵	十幅琅玕纸，裁为摺叠新。无心求宋楷，有骨采湘筠。仍合挥毫用，偏宜入袖珍。卷藏吾不悔，谁畅惠风频①。
羽扇（清·许建勋）　　五言律诗　押真韵	一羽何轻重，云霄万古神。顾荣今不见，诸葛彼何人。海鹤知难睹，冥鸿那得亲。寥寥陈迹在，愁染庾公尘①。
听涛歌（清·许建勋）　　押尤韵	天风吹起瀛海秋，银涛万丈掀山邱。大壑沸腾望不极，但闻空际鸣飕飗。初疑怒猊抉石走，又如渴骥奔泉遒。旅客惊闻消壮志，羁人骇听生乡愁。安得狂澜挽既倒，射潮争说钱王镠。鼙鼓动地雷雨作，素车白马龙伯游。俄焉月上群籁息，一镜空明万里流（施懿琳编校）。
