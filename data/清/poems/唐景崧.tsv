戒烟限佳真先韵（清·唐景崧）　　七言律诗　押先韵	寂寞帘栊涕泪天，青灯①风味割缠绵。埋灰已断昆明劫，受戒休谈印度禅。疆吏火攻开衅日，谏臣卮漏上书年。事关世运终难禁，闻说司农早税钱②。
白燕限先庚韵（清·唐景崧）　　七言律诗　押先韵	梨花院落柳花天，形影分明瘦可怜。金屋去来留本色，白头羁旅负华年。秋霜楼上佳人泪，璧月宫中狎客笺。何处素心寻旧侣，徘徊王谢画堂前①。
黑蝶限先阳韵（清·唐景崧）　　七言律诗　押阳韵	百花深处态轻狂，罚著青衣亦自伤。夜梦园中原是漆，春甜乡里更寻香。厌从乐府敲红板，飞上云鬟斗素妆。最苦捉来无觅处，乌纱窗下立斜阳①。
梦蝶园限东真阳韵（清·唐景崧）　　七言律诗　押阳韵	劫运河山毕凤阳，朱家一梦醒蒙庄。孝廉涕泪园林冷，经卷生涯海国荒。残粉近邻妃子墓，化身犹傍法王堂。谁从穷岛寻仙蜕，赤嵌城南吊佛场①。
五妃墓限支韵（清·唐景崧）　　七言律诗　押支韵	秀姑合伴王袁死，两婢荷梅死更奇。海上鹃啼悲玉带，冢中鱼贯葬琼枝。法华寺畔寻诗碣，魁斗山头吊冷祠。竹沪遥遥埋白发，城南风雨走灵旗①。
沪上有赠（清·唐景崧）　　七言绝句　押庚韵	秋风万里送南征，一疏声名满帝城。酒市歌楼寻侠客，人间何处有荆卿。
