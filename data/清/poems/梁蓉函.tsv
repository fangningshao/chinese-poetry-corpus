清平乐 送外北上（清·梁蓉函）	迢迢征路。是我曾行处。又送轮蹄从此去。惆怅参天云树。骊歌声度端阳。菖蒲花映离觞。日暮酒醒人远，晚烟愁锁纱窗。
清平乐 寄外（清·梁蓉函）	恹恹离思。写入瑶琴里。忆唱阳关无限意。柳色遥遮千里。不知天外归鞍。几时准卜刀环。别梦常随明月，夜来飞度关山。
百字令 吊李月楼二尹殉难仙游（清·梁蓉函）	奇士犹龙，洵一时、变化风云莫测。放下花前吟咏笔，上马居然杀贼。不厌卑官，籍酬壮志，襟抱谁能识。馀氛未扫，溪声流恨何极。可似唐代睢阳，城孤援绝，莫展平戎策。事业休将成败论，孤注有人频掷。梅岭风酸，枫亭月暗，过客增凄恻。如生原轸，定怀遗恨难释。
沁园春 题亡媳赵玉钗遗像（清·梁蓉函）	七载栽培，灼灼桃花，颠风乱吹。记华堂执贽，花幡春暖，文窗问字，兰焰宵辉。寒燠经心，趋承可意，绕膝依依似女儿。天难问，倏彩云影散，璧月轮亏。韶颜娇映铢衣，桄梦里、相逢却道非。剩晨昏冥想，病姿婉娈，丹青留得，旧态依稀。老鬓添霜，愁心对雨，诉与泉台知不知。凄凉况，向图中唤母，稚女娇痴。
