晋水源次汪文升前辈题难老泉韵（清·彭维新）　　七言律诗　押支韵	石根微漾散轻漪，蓦涧奔泷势绝奇。万斛豗訇工吐纳①，一泓清浅受须眉。机舂处处飙轮激，水耨村村地脉移。流入汾河便泥滓，殷勤看取出山时。
题青墩卷（清·彭维新）　　七言绝句　押元韵	一束枯骸尽泪痕，崎岖招得未归魂。北邙高冢麒麟卧，输尔农家有子孙。
赠姜渔台（清·彭维新）　　七言绝句　押歌韵	累月经年悭一画，画成著墨却无多。由来能事参玄化，山吐云岚水涌波。
碧泉岩（清·彭维新）	兹崖韫高德，不欲矜有余。盈腹贮乳水，纤罅鸣佩琚。夏润冬不缩，点滴均数疏。一线下云窦，汇入芙蓉渠①。镜澄天在水，中无惊饵鱼。曾洗仙药鼎，时溅游人裾。绿苔有新意，丹壁无宿于。窄厂足容膝，可以读吾书。稚松匝戢戢，好风来徐徐。茶铛近挹取，小啜尘虑袪。流润历千劫，应有神物居。何当作霖雨，及时起焦枯②。
游峡山飞来寺（清·彭维新）　　押文韵	涧草沾泥涩，频疑过尘群。中峰时一雨，初地更层云。磴仄藤根护，崖开树影分。香台行渐近，疏磬隔林闻。
次韵郑鱼门秋夕书感（清·彭维新）	午夜凉飙生，秋声惊坐寐。月色盈中庭，桐阴减半砌。志士感时节，繁忧浩无际。碧宇河汉横，寥廓绝纤翳。太虚本澄明，尘劳徒敝敝。人心有天游，胡为自胶戾。
春游杂吟次赵秋谷前辈韵（清·彭维新）　　押真韵	冱寒蕴元化，酿此无边春。光风洗黯黭，老物呈鲜新。遥山突入户，半壁青嶙峋。晴空云霭霭，碧沼波鳞鳞。乐意到鱼鸟，飞泳群相亲。农事以时举，钱镈亦已陈。林间鸣社鼓，陌上扶醉人。升平太和遍，何处容郁堙。
赠姜渔台 其二（清·彭维新）　　押灰韵	欹檐短壁欻风雷，摄得龙湫雁荡来。顾虎头厨防赚取，题诗自诡赠渔台。作《龙雁图》甚奇，恐人攫取，题诗其上，诡署姜璜赠渔台。
