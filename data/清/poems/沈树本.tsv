游汴城宋宫故址（清·沈树本）　　七言律诗　押庚韵	帝阙崔巍逼敌营，乘舆仓卒赴青城。力穷巷战悲何，计决亲行误范琼。此后难逢回日驭，有人空唤渡河声。杜家留守真鸡狗，草草南归失四京①。
赠王载扬（清·沈树本）　　七言绝句　押支韵	唱遍《杨枝》又《橘枝》，洞庭林屋有新词。谁知枫落吴江冷，未是崔郎压卷诗①。
李白填词（清·沈树本）　　七言绝句　押微韵	花前承旨笔如飞，三阕新词万古稀。被酒不忘规讽意，故将燕瘦比环肥①。
大水叹五首（清·沈树本）　　押东韵	戊子春徂夏，时若雨旸风。种苗行方遍，铺田渐芃芃。农夫顾之喜，谓今岁其丰。如何欻遘患，霪雨无终穷。西吴百万亩，化作鼋鼍宫。灾殃其数然，讵敢怨苍穹。所嗟民无食，何以及岁终。作诗维告哀，声比寒号虫。
五显岭（清·沈树本）　　押谏韵	高峰入闽奇，飞路盘空幻。硖角隐堂皇，壁面压溪涧。泄云生嵌窦，飘雨来转盼。𠿕𧇠滑难行，攀缘苦未惯。进虞一步艰，坠有千丈患。战兢腰脚疲，牵挽衣裳绽。前望怖啼狨，俯视羡归雁。险疑过秦关，危或逾蜀栈。积阴何时开，叠嶂谁能铲？人无恋舟车，我将老葭薍。
浴象行（清·沈树本）	瑶光之精照九真，奇兽天生好躯干。贡入虞廷受封号，朝仪熟习无拘愞。神威磥硊过熊罴，异状嵚崟陋貙犴。随时浣濯顺阳气，勾引倾城哄奇玩。故人僦屋宣武门，邀我来观玉河畔。一笑登楼快倚栏，楼下千人万人看。传呼都尉出西城，指点蛮奴踞南岸。羯鼓暄阗群象来，锦鞍结队红云烂。鼓声初歇人语寂，并立沙汀卸羁绊。一人裸体骑一象，徐徐踏浪排鱼贯。细刷四蹄及两牙，洗净尘污一身遍。水面浮来自在行，瀺灂盘涡才没骭。翻身一跃入波底，疑堕蛟宫杳难唤。隔浦俄惊浪拍天，波心突出银涛乱。蛮奴依旧跨肩头，观者魂摇共嗟叹。也似吴儿石作肠，潮头出入全无惮。往来盘舞复几回，扬沫飞涎绕云汉。连蜷修鼻吼长风，老鱼瘦蛟皆远窜。浴罢依然上锦塘，赤罽重装日将旰。成群归锁御房深，明日宫门须待旦。油壁花骢影渐稀，风吹十里香尘散。濛濛楼角翠浪流，西山扫黛横天半①。
磨盘山（清·沈树本）	回顾不见入山处，此身已似盘中住。百千旋折眼生花，三五回环神失据。才思左往复右行，正欲仰登先俯注。坡平幸获寻丈宽，径仄只留分寸度。鞭丝帽影蚁缘窗，马足车轮蛇绕树。尚嫌蜗壳更盘结，比似羊肠增恐怖。道如缚转辘轳形，人被线牵傀儡具。乍阴乍阳日向背，在前在后风来去。山远不逾三十里，山高不越万馀步。从卯到酉历未穷，自壮至老陟犹误。燕齐大贾有深愁，并代健儿俱却顾。人间不省行路难，请过磨盘山上路①。
