题方司马独钓图（清·褚禄）　　七言律诗　押东韵	为政委蛇不计功，却图幽致石岩中。半生心事期秋水，千尺丝纶飏晚风。折狱名驰双阙北，伐棠人诵大瀛东。行看烦补山龙衮，未必鲈鱼属钓翁①。
鹿耳春潮（清·褚禄）　　七言律诗　押庚韵	天然形胜待潮生，鼙鼓逢逢望欲惊。正是桃花春破浪，俨然瀛岛雨翻城。当时窃国悲浮瘴，此日长年认荡缨。竞说王师平寇日，海门如雪势峥嵘①。
诸罗道中即事（清·褚禄）　　七言律诗　押东韵	圣朝德泽沛南东，纵目郊原茂对中。圳水春生灌溉足，露华秋重土膏融。扶桑色映曈昽日，络纬声随断续风。自愧一官无报称，好书大有慰宸衷①。
沙鲲渔火（清·褚禄）　　七言律诗　押青韵	连冈相接聚沙汀，掩映渔舟点点萤。风定碧波明远火，光摇寒影落疏星。莫疑沧海鲛人泪，翻讶乾坤柳絮萍。惊起苍龙眠不稳，欲燃犀角烛奇形①。
鸡笼积雪（清·褚禄）　　七言律诗　押先韵	移来琼岛是何年，积素凝华入望妍。瑞数碧鸡开运会，城依元圃说桑田。玉山岝崿光相映，银海波涛势欲连。不信炎方寒起粟①，燕云迢递近中天②。
安平晚渡（清·褚禄）　　七言律诗　押麻韵	楼堞参差噪暮鸦，村氓唤渡语声哗。忽冲沙鸟瞑烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙①。
