值夜（清·胡贞干）　　五言律诗　押微韵	河梁言别后，芳讯久相违。聚首复兹地，深宵且未归。松风和琴韵，花影上春衣。煮茗情何限，依依月照扉。
露坐（清·胡贞干）　　七言律诗　押先韵	凉风蘋末正悠然，不乞琼浆漱石泉。篱角月明萤乍隐，花阴露细鹤间眠。野人长物园生藿，榜妾江歌夜采莲。此际瑶宫正岑寂，可容槎泛斗牛边。
赵北口（清·胡贞干）　　七言绝句　押覃韵	朱阑十二柳毵毵，入水亭台影倒含。买得鱼舟堪度岁，燕南风景似江南。
清明（清·胡贞干）　　七言绝句　押阳韵	次第名花斗艳妆，新栽桃李渐成行。小园镇日飘红雨，蝴蝶一双飞过墙。
催租谣（清·胡贞干）	八月冷风获未毕，老农在田吏在室。呼农尔来前，尔胡不知律。悬官新政催科急，百里官粮限三日。南城豪弁虎而翼，前日圜扉辱徽纆。西街旧宦居要职，昨日公庭被呵叱。谅尔小民不能匿。吏色扬扬老农泣，牧豕儿归觅枣栗。
