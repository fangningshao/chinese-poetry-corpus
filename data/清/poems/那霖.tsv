登西山玉皇阁天门（清·那霖）　　五言律诗　押侵韵	峭壁耸千寻，扪苏历翠岑。花侵樵径窄，雨积涧痕深。岩石随人转，潭云入树阴。天风何处落，吹下步虚音。
山溪杂兴（清·那霖）	秋雨落空山，青翠满岩麓。石磴漱飞泉，纡回叠细縠。孤岛出烟林，偶与归云逐。松杉藏古寺，隐隐明金粟。萋萋野卉腓，郁郁新萝绿。我欲问瑶芝，伊人在幽谷。
