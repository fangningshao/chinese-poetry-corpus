叶县道中（清·傅寿彤）　　五言律诗　押先韵	昨上方城道，今来昆水边。河山留战迹，风雨话当年。地辟民常乐，时平吏欲仙。王乔犹在否，祠树望依然。
五月十一日梦中得首联十字次日剑昙至自京师因续成以赠即送其通判岭西（清·傅寿彤）　　五言律诗　押尤韵	当筵星斗直，俯瞰大河秋。何处青枫馆，相思红叶楼。人天两携手，杯酒话从头。万里严关路，因君怀旧游。
菩提寺（清·傅寿彤）　　五言律诗　押侵韵	见说菩提寺，峰多不易寻。其间饶水石，我辈好登临。绕树绿云满，到门黄叶深。徘徊不忍去，空翠落庭阴。
侍何子贞师登黔灵山绝顶（清·傅寿彤）　　七言律诗　押尤韵	西南天畔万山秋，壑秘岩扃太古幽。绝境至今谁载酒，先生到此我从游。俯看云气来齐鲁，坐拥星轺拜斗牛。乡郡料应添近事，许君门有尹荆州。
丙午冬再偕杨剑昙北上留别同学诸子（清·傅寿彤）　　七言律诗　押寒韵	匹马频年盼卸鞍，催人风雪又长安。青回野岸边笳冷，白走荒沙乱叶乾。各有诗情随梦转，平分剑影入愁看。天涯难寄相思绪，记取燕山路几盘。
邢台旅次题壁（清·傅寿彤）　　七言绝句　押豪韵	北斗横空夜正高，朔风吹月上征袍。年来更入中原路，醉倚青天绰宝刀。
沅陵驿舍有怀剑昙梦庐（清·傅寿彤）　　七言绝句　押萧韵	十年风雨鬓丝凋，眼底春深路几条。为问相思何处是，乱云孤树五溪桥。
