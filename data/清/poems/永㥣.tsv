丙戌秋杪余手酿橘酒丁亥夏日以惠敬亭敬亭见酬以诗因赋此奉答（清·永㥣）　　七言律诗　押阳韵	记得秋林橘柚黄，糟床手酿碧云浆。浇书应许同中圣，蠲渴还将慰老羌。半榼晴涵云梦月，一樽香带洞庭霜。五湖多少烟波兴，欲共莼羹一味凉。
中秋后二日同臞仙敬亭游带水山庄马氏园分韵得忙字（清·永㥣）　　七言律诗　押阳韵	田翁恰恰罢农忙，冷宦同游带水庄。万里西风吹落木，一行归雁带斜阳。泊舟乘兴依烟柳，驱马辞秋入帝乡。忆得二君清梦好，定随明月落湖湘。
田园杂兴（清·永㥣）　　七言绝句　押支韵	幽人水竹自相宜，茅屋柴扉护短篱。万顷绿莎平似掌，一犁春雨杏花时。
览镜见白髭有感（清·永㥣）　　押药韵	自嗟蒲柳姿，逢秋易摇落。览镜见白髭，朱颜不如昨。十五二十时，英气飞磅礴。仗剑期万里，宁甘老林壑。酒酣耳热时，盘空见秋鹗。更过十七年，翻成垂翅鹤。皤然已二毛，屈曲同尺蠖。室人交遍谪，路人亦讪谑。囊橐黄金空，一钱自羞怍。达者重炎凉，贫者重然诺。所以郭恕先，甘心友臧获。
除夕感怀兼忆起潜云汀柳村诸同人用东坡韵（清·永㥣）	双鬓渐生皤，欢情已减半。年华不少留，中宵发浩叹。功业似虚花，诗书余清玩。骨肉欣团聚，朋辈惊萍散。纸窗竹屋间，灯火青荧伴。今岁云暮矣，明朝又新旦。豹变岂敢期，鼠迹喜盈案。风欺梅影颓，雪压松梢乱。平生抱懒癖，常复忘栉盥。争先谢蹻捷，退步希迂缓。羞涩愧空囊，充箧谁朽贯。激烈丈夫勇，睥睨儿女懦。与俗多参商，处世忘冰炭。庐山胜终南，招隐何须馆。冬尽剩余寒，春早得轻暖。乐圣一衔杯，对影忽成粲。
昌雨行赠樗仙（清·永㥣）	天风夜卷阴山云，吹向长空散寒玉。纷纷乱剪白龙鳞，俄顷万里皆平陆。崎呕道路成坦途，饥乌冻雀相追逐。马滑踯躅不敢行，冰挂须眉肌生粟。重裘凛冽冷如铁，冲寒手足成皲瘃。村醪酒薄不能醉，暂避霜威栖茅屋。欣睹十丈白峨峨，崛西一峰天外矗。忽忆故人久契阔，扁舟拟造剡溪宿。知君挂冠应未稳，苦吟正对阶前竹。忆昨镫下豁醉眸，阳春佳句好三复。君诗亦如崛西峰，傲骨崚嶒抱幽独。郢歌今日和琼瑶，园林松石清如沐。
捣衣篇（清·永㥣）	星河耿耿露零零，碧落光摇六合清。万籁萧条入夜寂，千家断续起砧声。砧声凄绝如含怨，征戍十年不相见。岁月空嗟西逝乌，柔情问遍南来雁。欲凭旅雁慰间愁，翻使离怀难卒休。长向兰闺同跨凤，何须鸡塞觅封侯。此时落叶纷如雨，此际蛩吟傍窗户。唧唧频添思妇悲，凄凄学助愁人语。铁马鏦铮霜露凉，不须机里织流黄。好将一片坚心石，捣尽长安明月光。月华今古不常满，三五充盈二八刬。欲因明月话幽怀，我心匪石安能转。愿将身心化石坚，立向山头望远天。任他日日风和雨，望断关山年复年。闲庭翻作蓝桥驿，空持玉杵成何益。不见裴航返玉京，自捣玄霜度朝夕。夜如何其参欲横，结璘应伴守孤茕。卷衣入户理残梦，梦向金微不隔程。
题松崖披卷图（清·永㥣）	虬松落落十丈长，吐吞寒月流清光。吾宗幼与世罕比，一丘一壑独擅场。手把书卷遮俗眼，懒看世事浮云忙。忆昨醉踏霜华凉，同踞片石谈羲皇。翩然云际绝尘鹤，喜我追随同翱翔。知君与我皆酒狂，握手意气倾肝肠。时有涛声间清话，寒风谡谡吹衣裳。坐久参横松倒影，归扶残醉天街冷。披图风雨撼吟窗，神飞已入徂徕境。
和樗仙题画扇原韵（清·永㥣）　　押有韵	土木形骸惟恃酒，玉山颓唐妍不丑。生平未得步兵厨，死时愿获陶家取。君昔不喜卷白波，近来始解亲红友。醉墨香流烟月融，新辞气压蛟龙吼。嗟予壮怀久销铄，渐见垂杨欲生肘。脱鱼宁复恋故渊，逐鹿愧乏捷足走。半世无成学种梅，今春无花心自忸。感君为写陇头春，宇宙经纶在君手。
