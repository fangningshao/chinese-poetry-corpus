吴白岩过访（清·疏枝春）　　五言律诗　押庚韵	湖村微雨过，沙岸晚凉生。水底堕明月，烟中闻橹声。故人载琴鹤，深夜访柴荆。把酒茅亭下，寥寥蟋蟀鸣。
登啸台怀海峰夫子（清·疏枝春）　　七言律诗　押灰韵	我行白首仍千里，襟豁雄风上啸台。大鸟一鸣冲雾出，片云扶月渡江来。洛中名士怀前辈，鲁国诸生愧隽才。惆怅不逢彭泽宰，黄花作意向谁开。
同马鲁臣姚根种登孙楚楼（清·疏枝春）　　七言律诗　押尤韵	谁知梗断蓬飘日，兄弟同登孙楚楼。贫子辞家无善状，残年行路畏逢秋。人如河朔风前会，舟似山阴雪后游。乞取青莲觞咏地，宝刀截水足消愁。
送许信庵之维扬（清·疏枝春）　　七言绝句　押先韵	归情已在雁来先，一就江程几日旋。翻恨桃花三尺水，送人直上广陵船。
