酬汤海秋仪部（清·徐宝善）	我昔宫亭厄于水，赤脚夜踏鼋鼍宫。君昨长安危于火，白昼吼空飞赤龙。我时与君不相识，猿鹤幻化随沙虫。君不死于火，我不死于水，玦环櫑具如隽生，世上谁为■公子。黄金台倾易水枯，燕市落落亡屠沽。狂歌逢君忽青眼，诵声金石出户枢。纵横上下商述造，但贡直戆忘阿谀。平生奇险各举似，疣赘翻笑吾生愚。脱我昔年从阳侯，扬舲北渚骖赤虬。首乞玉皇诏，永奠黄河流。忍使金钱百万縻帑藏，岁岁溷杂泥沙投。君若化祝融，定觉曶爽开群蒙。九幽日月万古照不到，悬以两目代烛龙。天公嗔汝太多事，罚令不死使以文字镌心胸。君官仪曹冰雪冷，啖咽鲑菜甘奇穷。我官词垣乏仙骨，笺注《尔雅》成书佣。我矢歌，君酌斗，人寿百年世何有？御龙豕韦奚足夸，志士古来期不朽。
独有（清·徐宝善）　　押尤韵	独有儒生拙，端居抱百忧。诗分余日补，病泥古方求。四海几青眠，三公谁黑头。东南民力尽，江水极天流。
相见篇和黄树斋鸿胪（清·徐宝善）	相知不相见，见面当见心。两意隔山岳，同气乖商参。禹迹画芒芒，尺步邈秦越。谁将忧乐意，四海视一室。相见不相知，不如弃路隅。休戚岂弗顾，貌诺心转渝。相见尚复尔，不见将何如。
哨鹿行（清·徐宝善）	阴风夜吹关月黑，夔魈野窜麇狐逸。空山无人夜气森，丛薄呦呦鹿声出。以人㘥鹿蒙鹿皮，淘河作管簧膜吹。一尘呼群百麚集，哨声初停羽声急。摧毛裂角迸血红，深林三日闻腥风。木兰秋狝典礼崇，翠旓云罕张军容。斯门爪士止齐肃，旃裘毳幕屏藩雄。合围杀气回落日，手搏赤豹拖元熊。此岂吾皇乐游畋，世治要不忘兵戎。银盘赐出拜异数，士卒凫灌皆雍雍。即今遗孽方陆梁，柯坪已报歼温禺。磐槁布露亦何有，笑尔隍鹿徒梦梦。
辟疆古园歌（清·徐宝善）	长康家贫无一椽，十载藏身万人海。袖中示我新画本，中有先人敝庐在。九龙峰高翠入云，名园草木酣青春。参军爱客主坛坫，二泉觞咏如龙津。拥书不殊南面王，洗耳甘作繇东邻。眼看铜驼卧荆棘，小园兰成空怆神。百年劫火红羊换，竹瘦杉枯碝甃断。遗老犹传颜阖家，行人谁识陈陶观。吾家遂园傍玉峰，禊饱远续兰亭踪。主斯会者尚书公，鸿胪作图写貌工。图中一一须眉雄。吁嗟乎！卫公平泉成白地，世阀空绳隤敱裔。尚闻铅泪泻金仙，何况区区故侯第。读君《甘州曲》，令我心烦忧。名山君自垂千秋，鱼袋绯衣安用求，百不及君一事优。鸱夷傥逐五湖去，我已松门营菟裘。
