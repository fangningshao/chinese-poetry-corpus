春日郊行 其二（清·倪鸿）　　七言律诗　押豪韵	踏青步屟不辞劳，三月飞花点客袍。旧雨坟前多宿草，东风门外有夭桃。入春田水潺湲急，负郭山家向背高。底事催人归去急，昏鸦啼近古城濠。
檀度庵观平南王第十三郡主自悟大师画像（清·倪鸿）　　七言绝句　押庚韵	结得团焦在穗城，头衔要署大师名。粉侯不嫁非无福，飘泊怜他孔四贞。
听松园瓦当（清·倪鸿）　　七言绝句　押青韵	方寸团圞古镜形，飘零何止玉楼钉。上元绿字应相似，小篆荒苔一例青。
春日郊行 其一（清·倪鸿）　　七言绝句　押微韵	红棉碧嶂挂斜晖，陌上谁歌缓缓归。二月杨花飞似雪，东风吹上酒人衣。
望云庵观明郡主出家画像（清·倪鸿）　　七言绝句　押鱼韵	金山山畔筑精庐，日诵楞严闭户居。棕拂蒲团成结局，白头愁煞老尚书。
