咏薇（清·阮旻锡）　　五言律诗　押元韵	微雨春舒叶，严霜岁植根。一拳沧海曲，千载首阳魂。叹世君臣薄，闻风草木尊。商周日已远，采罢亦何言①。
七忠祠（清·阮旻锡）　　七言律诗　押鱼韵	遗庙凄凉落照馀，诸公抗节竟何如？可怜苦战平都督，不及临戎铁尚书。风雨孤城犹黯淡，河山故国已丘墟。峨眉亭上题诗客，千载伤心论革除。
还家（清·阮旻锡）	尽室遁江村，乍归未识路。却问路旁人，为指门前树。痴儿各长成，有弟亦同住。病妻久卧床，淹淹迫岁暮。独客苦思乡，还乡如客寓。二亲掩重泉，凄清感霜露。回首望禾江，旧庐杳无处。信宿不遑安，又复出门去①。
