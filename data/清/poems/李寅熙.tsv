天津关晓发（清·李寅熙）　　五言律诗　押蒸韵	侵晓眠难稳，频呼倦仆膺。严程凭马力，残月见衣棱。关近更催鼓，桥浮板滑冰。道旁卖浆者，镫火已宵兴。
春日忆故园游好（清·李寅熙）　　七言律诗　押尤韵	轣辘轮蹄久倦游，啖名无益合归休。劳生行役鱼赪尾，小技文章豕白头。南郭有竽仍寄食，北平无命到封侯。烟波一勺鸳湖水，有约终当买钓舟。
