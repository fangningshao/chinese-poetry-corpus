首夏诸客见过山房次项丈秋子韵（清·仰蘅）　　七言律诗　押东韵	从教庭草翠如葱，闭户惟依一亩宫。池水乍添鱼意乐，林深未密鸟声通。茶烟著竹成轻霭，琴响和云入远空。喜得联翩词客至，好追莲社结山中。
冬日返语溪舟中即景（清·仰蘅）　　七言绝句　押歌韵	水落清溪一棹过，西风杨柳尽婆娑。野禽飞去斜阳外，惟有寒烟衰草多。
思天台歌（清·仰蘅）	思天台，巍巍高矗四万八千丈，直接青天何高哉！气象磅礴倾五岳，烟云缥缈连蓬莱。岩坳涧曲著我一茅舍，吾将绝俗长往啸咏而徘徊。跨石梁之夭矫，睨瀑布之喧豗。但见叠翠层青，远近相拱揖。奔虹走雪，高下争流急。琼台斜通双阙道，瑶峰远映赤城色。夜半天鸡鸣，沧溟日欲出。光芒万缕朝曦升，颓然一醉扶桑霱。山中胜状难穷搜，仙之居兮神之游。司马一去已千载，瞻白云兮心悠悠。人间不觉羲娥迅，灵境千年才一瞬。君看刘、阮出桃源，世运几番更正闰。玉京有洞迷荒榛，中藏日月秋复春。石扉訇以乍启，仙都迥以无垠。紫鸾吹笙玄鹤舞，银堂瑶室多宫府。神苗异药葱茜连陇畦，人家花竹相望成村坞。愿向真官乞取閒，田圃灌木耘芝终此土。遐游物表以忘情，出入有无一今古。我思天台心魂劳，往往飞梦凌霞档。何当践莓苔援萝葛，一瓢一杖手自操，探幽访邃穷嶕峣。
冬日偕王凤鹤登凤凰山访胜果寺展眺山顶探岭峪诸胜而归分韵得栖字（清·仰蘅）	世网苦自缚，胜事恒多睽。幸兹及冬暖，欣与朋俦捣。汗漫何所之，言指城南溪。寒晖照霜岫，晓风犹含凄。兴来讵怯远，纵步凌丹梯。径盘木末出，下临飞鸟低。回环众峰合，中隐一招提。倚岩结危构，峍屼干云霓。寿藤走长蛇，怪石蹲勇猊。古刻蚀苔藓，欲读奚由稽。绝顶得快意，刮自开金鎞。江流浩东注，湖水横其西。远舟竞荡漾，泛泛如凫鹥。俯仰尽八极，顾我真醯鸡。岭云转深奥，树萟杂町畦。樵唱互响答，花木多幽蹊。行行遍搜探，得得杖一藜。但嫌腰脚弱，胜处莫穷跻。怅焉觅归路，回首苍烟迷。终应结茅宇，深托岩峦栖。
