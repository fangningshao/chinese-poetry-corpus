春日饮酒（清·范元亨）	春芳不畏落，年年开满枝。蜂蝶死霜雪，微暖行复飞。大化有递嬗，去来无足悲。齿发本同体，脱落不复知。顾此现在身，良可深长思。山中多白云，庭中陈酒卮。白云有聚散，酒卮无尽时。
观钱南园侍御画马（清·范元亨）	萧萧榻上天风起，真龙远涉流沙水。谁能放笔为此图，二百年来钱御史。何年房驷堕人间，羞立彤阶仗马班。嚼残金勒神郁怒，朔气纸上森清寒。千金祇愿酬恩遇，飞电无端从鞚驭。顾盼分明獬豸心，回身自惜麒麟步。鬣毛上指晴光擞，万里尘开蹋风走。喷玉长嘶彻九霄，天门虎豹应低首。我闻御马好头赤，青骢凋丧无颜色。可怜画骨今何人，令人空忆曹将军。
