卜居（清·崔述）　　五言律诗　押删韵	卜居烟火外，扫径薜萝间。地僻柴为壁，庭幽雪作山。白云心自静，落日昼常闲。薄暮无他事，焚香待鹤还。
崤关（清·崔述）　　五言律诗　押先韵	崤坂高无极，崎岖欲到天。云中低岭树，水际俯村烟。古戍余秦垒，残碑记汉年。二陵风雨地，驱马意茫然。
宿窦店（清·崔述）　　七言律诗　押庚韵	征马长嘶出凤城，少年作客为浮名。已无东阁留人住，惟见西山送我行。经济有怀还入梦，乡园多难独关情。月斜门外频催起，愁听晨鸡四五声。
清化镇晚眺书事寄朱松田（清·崔述）	随山西南行，未暮憩孤馆。乘暇眺晚色，丛篁互疆畎。太行翠屏列，淇水玉带展。绿柳夹清渠，春城倚翠巘。拥泉溉陇亩，下田变沃衍。雪浪激飞轮，石硙如雷转。河曲野径迷，云起暮山断。细雨催人归，翛然忘近远。惜君未同游，寄此聊代柬。
磁涧（清·崔述）	际晓发落阳，亭午出磁涧。水流砂石间，青山夹两岸。突兀摩云霓，一径自中断。诘曲随山行，十步不相见。入谷天忽小，上坂山复乱。迤逦循水涯，倏忽登天半。山合疑无路，将近势复变。忽闻重霄中，人声若相唤。仰见穴处民，午烟起炊爨。群羊如蚤虱，蠕蠕略可辨。极目惬幽情，登临遂忘倦。更欲凌绝顶，乘风扪河汉。
