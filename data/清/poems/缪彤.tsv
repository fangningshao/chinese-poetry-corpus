送医士方际泰归茅山三首（清·缪彤）　　五言律诗　押真韵	卖药长安市，超然寄一身。摺驴偏识路，破袜不生尘。入世性情古，还乡面目真。自惭留滞客，对尔叹劳薪。
假归南下欲游五台山（清·缪彤）　　七言律诗　押灰韵	排空历历五高台，想像先教眼界开。客路风光随马去，家乡树色渡江来。探奇亦自安禅味，济胜须谁作赋才。莫道上方钟磬杳，此身今已出尘埃。
渡江（清·缪彤）　　五言绝句　押尤韵	凉月漾中流，金山隐隐浮。尚馀残醉在，和梦到扬州。
东台望海峰（清·缪彤）　　七言绝句　押灰韵	层层峭石拥高台，就里藤萝百道开。身在云中天水合，更于何处见蓬莱？
