移居留别长椿主人（清·乔崇烈）　　五言律诗　押先韵	春风生院草，木叶冷霜天。一一去来迹，依依二十年。与君同季世，分手惜流川。更下何时榻，重寻未了缘。
移居（清·乔崇烈）　　五言律诗　押支韵	移居从近市，差觉与官宜。漏水听毋误，砖花蹋免迟。邻喧沽酒肆，梦隔护巢枝。微禄惭迎母，秋风冷鬓丝。
立秋日枕上（清·乔崇烈）　　五言律诗　押庚韵	新凉涤残暑，细雨作秋声。笛簟初宜夜，鳏鱼自怆情。草荒原上冢，梦断驿前更。来日怜儿女，单衣补未成。
北河（清·乔崇烈）　　押阳韵	北河之水来何方，四顾白浪纷茫茫。山崖摆石怒雷吼，波臣肆毒民生戕。可怜草木环巨浸，污者既没隆者黄。老农道边袖手泣，滞穗那得希除芒。村村黔首筑堤集，锹锄各致羊头钢。喧填往来不得息，略如巢燕衔泥忙。秋成傥可得一饱，此日敢惜胝胼疮。我来自京归南井，绿蒲十幅安吴樯。涛翻岸断不可辨，竹索或曳人垣墙。版扉土屋半在水，居人僦食空橐囊。我家苦忆淮黄侧，西兼白马东广洋。年年稻田长荇藻，以鱼作蔬菱作粮。比闻五旬雨不歇，对此能勿心烦伤。侧闻圣人重人事，疏沦有道谁其商。
水带子歌和竹垞先生（清·乔崇烈）	淮阴市门头白翁，壁挂一物环无终。象则鞶厉芤肖空，枵然而游欢市蒙。试叩是何器，翁言厥用壶樽同，御之不虑投惊潨。我昔浮大河，畏作恶剧跋扈风。一舟掀簸奡力不得施①，砉尔崩涛灭顶瞀若瞽与聋。颠倒下上间，方寸余惺忪。恍惚一掷再掷落贝阙，临绡宫亲闻𧴆京。号令龟使驱羊工。凉波一勺入我口，泠泠直下黄庭中。覆舟如覆盂，摸索忽得逢。攀援而出幸不死，距今十有七载更得称。凫公当时自恨致此晚，令我水底从噞喁。可知岩壑平生属吴越，扬子茫茫戒朝发。钱江潮汐尤怖人，往往临之羡翩鹘。况是我里门，岁岁并受黄淮吞。饥驱散者日已众，燕雀何以筹生存。老翁索钱才几贯，我幸得之肯以三公换。几回沧海叹横流，南北东西镇相伴。公无渡河公渡河，曩来覆溺何其多。从此致用应无讹，吾师长水先生新作歌。
秀野草堂观镫歌（清·乔崇烈）	秀野池阁阊丘东，千跗万萼春烟笼。主人弄笔追清雄，好客不道陈元龙。邓尉花发山山秾，好事千里千人从。包家费家河尽塞，四方并迹舣多{舟卬}。主人辨物邀群入，山堂日吉谋清悰。是时新正且未破，上元虽过镫犹红。周遮何止树万丛，枝枝缀蜡缘春虫。碧天沈沈未上月，青梢濯濯初弥风。池塘冰泮新水瀜，远近影落无边中。林亏竹蔽各窈窕，疏者得密密者重。不夜亭边听填咽，银花火树何摇溶。拔地一塔并两峰，黑云半截垂天虹。光焰或窃合利颗，雷峰不待南屏钟。葡萄一架制最工，百千苹实缠栊枞。长安担头笑琐细，令我远忆浮槎翁。楚鞭戛击声磨空，动地鼓愕渔阳坟。旃幢旌节遍山出，三里雾合昏穹窿。哀丝豪竹乐未终，化人城与仙山通。飙车电毂如有逢，妙严仿佛来香踪①。紫霞之衣金绡𢃐，并桃冠子偏髾浓。白咽红颊青青瞳，临水隔花小队恭。五花寂寞嫌幽宫，青虬跃跃白凤雍。采珠拾羽共游衍，笃蓐一发云已封。厌厌夜半星横纵，主人与客欢无穷。百瓶卧地拇折冲，接䍦倒著扶奚童。明朝更约探梅去，万山寒玉含珑松。
奉赠林非闻前辈（清·乔崇烈）	墙东有何好，委身其间者。往往有人在，岁月定潇洒。我闻万物若刍狗，何物一官真敝帚。乾坤清气本生人，横目二足宁相负。四明山，雪窦水，芒鞋竹杖追黄绮。冬一裘，夏一葛，芝房松鬣无饥渴。当时海水变桑田，今见文思帝则天。手抛柏子高千尺，回首优游六十年。
悼亡（清·乔崇烈）	惨目复惨目，掩涕入汝房。揽镜泣孤影，抚枕悲残芳。嫁衣亦已敝，绣幕无时张。箜篌遗素壁，刀尺缄空箱。种种感故物，脉脉想容光。忆汝初归时，盛饰拜姑嫜。锱铢今何有，毁弃坐我穷（叶）。往余客京师，心念第三郎。料知需玩弄，买来小银铛。封题托鸿羽，更著书数行。嗟我寄未到，此子先夭殇。汝每持以泣，因之汝亦亡。那更复见此，能不摧肝肠①。
