岁暮得家书（清·汤懋统）　　五言律诗　押鱼韵	冉冉逢残岁，迢迢隔故庐。一灯游子梦，双泪老亲书。敢怨功名薄，深惭菽水疏。却思诸弟妹，绕膝意何如。
除夕（清·汤懋统）　　七言律诗　押真韵	残臈辞人逐漏频，寒毡堪笑独吟身。仅支鹤俸能供岁，轻掷鱼竿自取贫。柏酒竟疏婪尾宴，梅花虚拟故园春。遥思伯氏京华久，一样灯前忆老亲。
故衣（清·汤懋统）　　七言律诗　押元韵	检点衣衫敝箧存，十年相与历寒温。香尘惯惹春风陌，寒杵多敲落月村。赠友未堪酬缟带，思亲每为染啼痕。贫居赖酒消岑寂，曾典青钱向市门。
冬月河亭即事（清·汤懋统）　　七言绝句　押蒸韵	危栏偶向醉时凭，风碾寒流碎玉绳。亭下何人夜吹笛，一篷残雪盖渔镫。
