菩萨蛮 咏梅（清·卞梦钰）	繁香浸月冰魄醒。鹤惊风动窗横影。清梦逼寒帏。疏英点翠衣。苔明函润玉，冷艳生芳骨。露面一枝新。开来到处春。
菩萨蛮 秋景，回文（清·卞梦钰）	翠寒香净秋荷芰。芰荷秋净香寒翠。飞雁带云微。微云带雁飞。处闲人默语。语默人闲处。心远寄山深。深山寄远心。
菩萨蛮 秋夜，回文（清·卞梦钰）	忽思幽坐诗联月，月联诗坐幽思忽。风露咽吟虫，虫吟咽露风。石阶苍藓碧，碧藓苍阶石。秋夜旅人愁，愁人旅夜秋。
玉烛新 咏茉莉，用周美成韵（清·卞梦钰）	亭轩微雨过。看绿荫雕栏，蕊珠新就。轻柔婉约，冰姿倩、百颗玲珑芳漏。含情几许，最月淡风清时候。人静矣、凉透屏纱，素香腻沾衫袖。清端足并梅花，雅不受红尘，冷暄匀否。粉猜玉斗。纤可拟、洛浦浣溪人瘦。烟凝露秀。每自殷勤回首。遥寄语、桂殿兰宫，霓裳慢奏。
齐天乐 湖上午日（清·卞梦钰）	彩云拥退千峰雨，日月并当双五。蒲泛琼卮，丝缠玉臂，竞渡遥同荆楚。门悬艾虎。愿兵辟灵符，尘清烽缕。天台路近，采药人归时正午。风度歌声何许，试问湖山，今可还如古。看小燕新蟾，穿红掠碧，都向景中添句。柳荫低映，好放艇邀凉，水香凝处。选韵题觞，删去繁箫鼓。
惜馀春慢 湖上饯春，用周美成韵（清·卞梦钰）	荷钱铸新，榆钱蓄旧，难买春留芳草。回思柳月，转忆桃霞，常为雨风迷晓。恰来何事凄其，负往云深，饯今云少。叹春光兰臭，莫逆溪山，关情缥缈。试问取、叶底雏莺，梁间乳燕，解否而今烦恼。绣阁兰闺，词裁代谢，思拥笔端难扫。还问春归何处，可是天涯，再来又老。恍疑似雁去，南天日送，远峰环绕。
