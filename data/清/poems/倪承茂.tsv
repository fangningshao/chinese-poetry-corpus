九日道中（清·倪承茂）　　七言律诗　押阳韵	一年两度涉淮黄，扰扰缁尘染素裳。衰柳共怜残鬓短，闲云应笑客程忙。南归无分吟风月，北去先愁饱雪霜。孤负故园丛菊好，不知今日是重阳。
钱塘怀古（清·倪承茂）　　七言律诗　押东韵	五代兴亡一梦中，射潮江浒想英雄。锦衣木石沾恩幸，铁券山河誓始终。凤舞龙飞形胜在，虎符玉节霸图空。花开陌上年年好，无复行人指故宫①。
苦寒行（清·倪承茂）	燕山九月即飞雪，玄冬寒气更栗烈。河西冰胶午不开，山头冻雀眼流血。荒城日暮少人行，茅檐几处炊烟绝。云黯风饕日色黄，槎丫老树重阴结。朱门贵客孤白裘，拥炉酌酒罗珍羞。谁怜路有冻死骨，旬日委弃无人收。况闻淮南罹水患，十家八九趋他县。穷途无食给饔飧，那有兼衣御霜霰。昔年杜老忧民艰，愿得广厦千万间。而今寒士流离转沟渎，虽有万间知不足①。
