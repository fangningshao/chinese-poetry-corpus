夏日慈竹轩待雨（清·张熷）　　七言律诗　押灰韵	故人为我开三径，一日经过定几回。晚雨欲催斜照敛，好风时送片云来。阶前净绿连芳树，竹外微凉沁酒杯。晴罢不须愁溽暑，冷吟闲醉且徘徊。
挽郑筠谷先生（清·张熷）　　七言律诗　押尤韵	年来耆旧凋亡尽，邈若山河感昔游。早识先生曾奉手，还教贱子许同舟。风流宏长谁能继，文咏追陪自此休。廿载谢公门下客，独垂衰泪过西州。
