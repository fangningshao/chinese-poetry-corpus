蟋蟀鸣（清·张思宪）　　五言律诗　押庚韵	蟋蟀晚秋鸣，风声搅雨声。蕉窗镫一点，莲漏夜三更。远道思何著，惊人梦不成。苦吟空四壁，赖尔助凄清。
梨头溪（清·张思宪）　　五言律诗　押阳韵	晓发过山庄，春耕处处忙。千畦秧水绿，一路菜花黄。社散人皆醉，村深酒半香。爱兹好风味，借宿小茅堂。
北山烟雨（清·张思宪）　　七言绝句　押虞韵	北山隐约树模糊，烟雨朝朝入画图。却忆草堂留我住，爱他水墨米颠呼。
湟流春涨（清·张思宪）　　七言绝句　押先韵	湟流一带绕长川，河上垂柳拂翠烟。把钓人来春涨满，溶溶分润几多田。
金蛾晓日（清·张思宪）　　七言绝句　押歌韵	金蛾池水涌金蛾，五色斑斓迷目多。破晓云开登绝顶，惊人佳句问如何。
凤台留云（清·张思宪）　　七言绝句　押尤韵	凤台何日凤来游，凤自高飞云自留。羌笛一声吹不落，纤纤新月挂山头。
石峡清风（清·张思宪）　　七言绝句　押删韵	石峡新开武定关，东西流水南北山。行人莫道征尘污，两袖清风自往还。
