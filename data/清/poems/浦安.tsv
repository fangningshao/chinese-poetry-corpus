如梦令 春草（清·浦安）	野火烧残几度。依旧如茵平布。只道发枯根，谁省是春风做。南浦。南浦。一碧恨添无数。
如梦令 忆远（清·浦安）	几日嫩寒轻暖。又听雏莺学啭。妆罢倚雕栏，心与芭蕉同捲。人远。人远。况是宵长梦短。
卜算子 晓起试茶，和外韵（清·浦安）	不寐共晨兴，微被宵来酒。啜茗春风好对吟，蟹眼须亲守。即景句先成，不用擎杯候。似此才郎面试来，愿比宫人手。
蝶恋花 题外独立图（清·浦安）	试问图中长立者。何不摊书，何不龙泉把。想为抱才无用也。半生结习都抛下。遗世亭亭人俊雅。难道知心，真个人间寡。携馌扶犁偕隐罢。瘦腰一对重新画。
临江仙 同表姒华贞素、表娣席素光、媳胡级荪、女瑶分咏闺课，得织布（清·浦安）	弹罢纺馀机上处，抛梭纤手辛勤。幽窗札札即天孙。底须绡比雾，绝胜锦争云。织得素光成匹好，葡萄也有新纹。并刀剪落看还频。寒儒堪制服，贫女可裁裙。
水调歌头 拜题先舅姑团圞行乐图（清·浦安）	荆部是吾分，幸得嫔清门。所悲姑舅弃养，缘薄奉晨昏。拜展团圞遗像，恍睹倚花坐石，当日敬如宾。面目似含笑，应喜妇称新。膝前儿，双玉立，好丰神。执经伯氏游楚，小者我良人。了髻手攀丹桂，想见爱怜同意，欲看步青云。愿早策高足，快慰画中亲。
念奴娇 中秋夜同媳胡纫荪、女瑶坐月有作（清·浦安）	良宵秋半，好早邀，皓魄湘帘捲起。清供小陈金粟下，香爇博山炉里。谙性妇新，慰情女弱。拜罢眉生喜。冷辉贪玩，不知莲漏馀几。遥想对景思家，露庭立处，有客雕栏倚。那及臂寒鬟湿者，犹有娇雏解意。蟾彩流笺，兔华绕管，且共幽怀寄。酹他月姊，兴来倾盏重洗。
贺新郎 心孩丹五两叔同举，乡饮，大宾介宾观礼喜作（清·浦安）	古重宾筵典。达尊三、一身咸备，始膺兹选。阿大中郎邦族望，久矣心钦上宪。并举处、辞胡能免。宠锡恩纶加命服，大宾兄、介弟行无舛。真盛事，众争羡。荣分巾帼双眉展。绣帘边、两番观礼，就家开宴。席位依图酬酢敬，玉饭金羹同献。洵秩秩、威仪不乱。却念先人如健在，我门当、分鼎邀天眷。看给额，一乡善。
