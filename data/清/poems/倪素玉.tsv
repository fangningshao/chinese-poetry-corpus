江亭野望（清·倪素玉）　　五言律诗　押先韵	闲眺江亭上，清光满目前。远帆晴霭里，归雁夕阳边。云拥寒岩树，风回野寺烟。芦滩维钓艇，渔夫枕蓑眠。
暮春（清·倪素玉）　　七言绝句　押齐韵	片片残红漾碧溪，卷帘人立小窗西。无情最是枝头鸟，落尽春花只管啼。
秋日（清·倪素玉）　　七言绝句　押歌韵	清光如拭绿筠窝，天气新凉透薄罗。门外秋风落桐叶，夕阳影里雁行多。
