题朱古微同年霜腴图（清·秦树声）　　七言律诗　押微韵	战胜萧辰道自肥，其如百卉已云腓。倚语私恨灰心晚，舞镜终疑惜羽非。凿齿大风同日月，腥鳞涎甲满裳衣。夏黄公亦岁寒侣，收肃琼明一钓矶。
述怀（清·秦树声）　　七言律诗　押真韵	羞将蝉翼博千钧，牢落乾坤兀此身。梁国物情真吓鼠，鲁郊吾道未伤麟。谅无肝胆酬斯世，薄有襟裾拂古人。若道干戈堪养拙，夜吟无可百篇新。
为曹纕蘅书扇（清·秦树声）　　七言律诗　押尤韵	乌咽中江入海流，知君清坐不胜愁。鲁戈过眼空三舍，宋铁伤心尽九州。自古武夫避黄发，于今吾道属苍头。人间合有蟾蜍寿，书剑临风涕未收。
赵次珊馆长重葺舫斋用朱椒堂韵自述属和（清·秦树声）　　七言律诗　押鱼韵	议兵尺籍亦空虚，莫愧荆卿剑术疏。楚国丘墟留宋赋，汉家忠孝属班书。朔风忽送高斋雁，斜日微噞浊水鱼。羡杀昔贤悲夜雨，寂无情感到胥馀。
挽顾亚蘧 其二（清·秦树声）　　七言律诗　押文韵	猿跳象掷竟纷纷，正始遗音可复闻。羽扇中流失元帝，金徽一世误文君。女萝山鬼幽修语，渴鹿摩尼习气熏。赢得屠门留故步，侍郎排闼是杨云。
为人题画兰 其二（清·秦树声）　　五言绝句	有人亦自芳，岂必恋空谷。弃置乃偶然，天命期无辱。
赵次珊馆长重葺舫斋用朱椒堂韵自述属和 其三（清·秦树声）　　押歌韵	薄持愿力即天魔，十载经楼枉杜多。差喜羽陵留蠹简，不愁钓渚起微波。寸阴鼎鼎驹隙，一适悠豕渡河。莫道陆沈赢老泪，要分一掬点吟窝。
挽顾亚蘧 其一（清·秦树声）　　押麻韵	死生有海沦甘蔗，穷达无天补女娲。乱世故人如落叶，清时言路漫含沙。志蜍误国诚堪惜，婴鼢同朝孰不瑕。况复翠微可将息，破甑何事种何芽。
为人题画兰 其一（清·秦树声）　　押阳韵	裛露不掩骨，临风忽断肠。王者久不作，知君为谁香。
