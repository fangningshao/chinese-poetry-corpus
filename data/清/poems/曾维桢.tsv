题吴藟畦先生春江载酒图（清·曾维桢）	鹭水曲复曲，春来波泛绿。螺髻郁浓青，微茫射朝旭。沿岸柳毵毵，夭桃红绽玉。指点翠微间，岩壑如新沐。谁家书昼船，欸乃声断续。载酒并携柑，浩歌振林木。地远清且幽，兴移无拘束。我闻贺季真，镜湖擅芳躅。习氏高阳池，小筑岘山麓。先生大雅人，望古遥追逐。壮岁即挂冠，蜡屐当雕毂。愧我未识韩，交臂失良觌。舍人君家嗣，珥笔近天禄。为言旧亭台，遗植多芬馥。妙手李将军，绘事殊古穆。境澹云悠悠，天高风谡谡。披图为黯然，鬓眉宛在目（施懿琳编校）。
