凤基秋月（清·杨彝）　　五言律诗　押支韵	月出中秋好，轩居适对之。水光长似接，壁影迭为岐。但以三宵约，殊难两地移。湖山分胜事，把酒问何其。
挽山衣道人（二首选一）（清·杨彝）　　七言律诗　押青韵	斯文今古托仪型，帝醉何堪君独醒。每说苍生唯痛哭，只余白发顿飘零。知己早驾思秋鲙，遗令空棺执孝经。欲叩铭旌无一字，残灯空自火星星。
