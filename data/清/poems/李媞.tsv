望家书（清·李媞）　　五言律诗　押鱼韵	自离慈母膝，镜里鬓何如。难缩千程水，惟凭尺素书。苦无双鲤至，倏又产年馀。况是前番札，曾云病未除。
呈家大人（清·李媞）　　七言律诗　押删韵	寂寂柴门镇日关，吟诗须静弈须閒。杜陵老去犹忧国，彭泽归来肯出山。倦把申江收眼底，醉携《周易》注窗间。旁人漫说家庭乐，不信年来鬓亦斑。
狮林偕香崖姊晚步（清·李媞）　　七言律诗　押东韵	一丘一壑总凌空，閒与同怀入此中。诗境果然须曲折，文心如是便玲珑。欲题石壁无佳句，爱听松涛待晚风。坐久不知天又暮，回看树杪夕阳红。
咏雪（清·李媞）　　五言绝句　押麌韵	呵冻咏飞花，推敲何太苦。不及谢庭人，一语留千古。
桃花（清·李媞）　　七言绝句　押麻韵	流水重杨拟若耶，绿阴深处小桥斜。春风不识谁家女，独立溪边自浣纱。
怀竹孙弟（清·李媞）　　七言绝句　押虞韵	身世谁怜早岁孤，风尘扶母走长途。池塘春早连天碧，为问行人得句无。
