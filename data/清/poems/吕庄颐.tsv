秋夜（清·吕庄颐）　　七言律诗　押庚韵	帘外霜高细草平，架头风起一编横。琼筵坐月人何处，侍史天香夜几更。鼠落空梁余鬼气，虫吟旧砌得诗声。烛龙未解多愁字，又到秋天不肯明。
挽旌节高母二十四韵（清·吕庄颐）　　五言排律	列女添薪传，骚坛续旧辞。地因梁案著，名共柳丸垂。闻昔缡初结，相依日正迟。盐齑儒素味，栉纵大家仪。世忽桑田改，人惊堠火驰。弃繻知己矣，击楫怅何之。济否重吾力，行乎仗子随。断魂啼杜宇，归梦绝隃糜。发署凭谁解，城崩未可期。牛衣零独泪，马革失双尸。镜破鸾悲影，巢空燕认丝。余生惟十指，惜死为诸儿。芝砌看三秀，萱堂借一枝。移忠仍作孝，以母却兼师。荻画钩如铁，羊埋舌在瓷。挽车桓氏妇，扃户狄家姨。菽水贫堪辨，兰膏读自支。誉推元季并，节表郝钟宜。此父还生此，斯人不愧斯。夜台云寂寂，华表鹤翨翨。薤露歌难挽，冰霜报有时。清风江上岭，明月井边祠。岂羡鸳鸯冢，偏须常棣碑。赋诗遥再拜，酬酒问秋湄。
