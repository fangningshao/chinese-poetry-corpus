送亨甫归邵武（清·郑开禧）　　五言律诗　押灰韵	今时无贺监，谁识谪仙才。旷世此诗笔，随身唯酒杯。红颜疑易老，白眼怪难开。归过任城下，狂歌定几回。
题汤涨秋礼部浮丘阁诗草（清·郑开禧）　　五言律诗　押先韵	礼部才无敌，声名满日边。著书穷巷下，落笔古人先。万里沅湘水，千秋兰杜篇。相期续《骚》《雅》，楚国有前贤。
家白麓先生故宅（清·郑开禧）　　七言律诗　押鱼韵	老去江濒结草庐，一官谢却混樵渔。九天丹诏徵修史，半亩青山自著书。海岛旧曾编日月，沧桑时复叹丘墟。白云山下云亭路，有否当年问字车。
