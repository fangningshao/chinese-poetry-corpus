山居（清·王思训）　　五言律诗　押阳韵	本非逃世者，胡以碧山藏。居爱愚为谷，行殊智作囊。野花春涧落，流水石桥香。勿笑躬耕拙，人情澹泊长。
易隆别故人（清·王思训）　　五言律诗　押寒韵	别泪多于酒，尊前莫易弹。恐伤游子意，不尽故人欢。塞雁呼秋旅，江枫倚暮寒。来朝远凝望，云树雨漫漫。
怀化驿晚行（清·王思训）　　五言律诗　押萧韵	阴逼千山暝，林深觅路遥。疏镫疑野戍，残雪辨危桥。驿僻卒多悍，途长仆易骄。夜中搔短发，愧杀霍嫖姚。
七月七日登盘龙山莲峰阁（清·王思训）　　七言律诗　押尤韵	铁骑金戈失翠丘，谁家笑语在针楼。浮云身世三年泪，落日关河百战秋。天外不来青鸟使，沼边空忆赤龙游。欲消旅恨凭香阁，一水盈盈隔女牛。
