都门送周亦大同年（清·耿介）　　五言律诗　押庚韵	曙色照行旌，鸣鞭出凤城。三年风雨意，两地别离情。露白秋江远，烟消枫树晴。奇书中秘在，须早侍承明。
由南平至闽（清·耿介）　　七言律诗　押删韵	茶洋六月放舟还，水竹千重咫尺间。龙抱石根翻急濑，天凭溪力割青山。人烟几处闻新哭，柳色经年忆旧攀。争似澄江垂钓叟，一竿无语伴鸥闲。
嵩阳书院送窦敏修先生（清·耿介）　　七言绝句　押微韵	古道于今叹《式微》，临歧执手更依依。山灵似有留行意，一片停云久不飞。
八月十六夜宴盱江楼得白字（清·耿介）　　押陌韵	江城霁夕晖，层阁凌百尺。冠盖会群公，对此秋月白。岂敢耽欢娱，良时亦足惜。下见江水深，澄涵一天碧。细火通渔艇，连樯聚商舶。潜鳞吹波澜，宿鹭依沙碛。为政无烦苛，民物各自适。冉冉江上枫，青青岭头柏。愿将孤月轮，皎洁比心迹。
