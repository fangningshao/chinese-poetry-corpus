落叶（清·瑞常）　　七言律诗　押庚韵	昨夜阶前叶有声，林园簌簌嫩寒生。风吹老树昏鸦集，霜满荒郊塞雁鸣。曲径归来凉雨歇，疏枝秃处夕阳明。始知松柏坚无比，苍翠何曾有变更。
育蚕词（清·瑞常）　　七言绝句　押支韵	天暖天寒好护持，缫盆盼到吐新丝。茧成尽是心头血，罗绮人家那得知。
宿茌平（清·瑞常）　　押先韵	女儿女儿娇可怜，欲来不来茅舍边。琵琶若遇知音赏，不是浔阳亦黯然。
