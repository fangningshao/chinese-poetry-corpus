新竹（清·许迎年）　　七言律诗　押先韵	乍与僧参玉版禅，旋看解箨袅新烟。斑龙惊蛰多争地，翠凤修翎欲上天。鸟坐丛枝歌睍睆，月摇虚幌影连娟。此君相对殊潇洒，不厌秋声搅夜眠。
莱阳二姜先生祠（清·许迎年）　　七言律诗　押阳韵	黄门高节著莱阳，伯仲风裁在抗章。请剑尚方思斩佞，荷戈南国竟投荒。危言足破狐狸胆，浩气堪增史册光。海涌峰头祠庙在，溪毛特为荐馨香①。
和淑则园居病起作（清·许迎年）　　七言律诗　押先韵	一病经春瘦可怜，几时不到曲阑前。花残幽砌堆红雪，莺坐垂杨破绿烟。轻暖未成连日雨，薄寒犹怯晚春天。方池新涨游鱼乐，兴寄濠梁《秋水》篇。
