题郭止亭寒香书屋勘印图（清·于源）　　七言绝句　押先韵	汉家玉玺已飞烟，陵树长安望渺然。剩有累累数方印，一齐清泪滴铜仙。
梁武帝翻经铜签歌（清·于源）	白铁铸错江山促，黄金布佛君身赎。老僧垂眼定蒲团，梦中已换兴亡局。萧梁天子爱看经，佞佛痴心佛有灵。愿竭铜山输老衲，自宣贝叶忏耄龄。荷荷菩萨云中坐，慈悲不救台城饿。钟磬声沈梵筴灰，一朝共逐金瓯破。留得翻经数寸签，铜花绿带土花黏。纪年犹识官家造，想见谈禅法地严。雨花台前花作雨，袈裟送了英雄主。天花无香铜自腥，且把残书翻日午。成佛升天一笑休，六朝去远水东流。牙签万卷留天地，待访昭明《文选》楼。
鹤秀塔（清·于源）	龙渊之水深复深，卧波塔影尖如针。学绣女儿不得见，横塘风雨愁人心。偶闻父老谈陈迹，裴生此地曾为客。行装劫去剩空囊，路侧呻吟带饥色。落日携筐有女来，一时怜饿兼怜才。拔钗饷饵聊相济，乞食吹箫重可哀。黄金脱手浑间事，谁知中有千行泪。半面真成未了缘，三生可有相逢地。归来偏犯泥中怒，风波凋损双眉妩。岂曾密誓偶鸳鸯，竟听谗言放鹦鹉。红兰无力拒严霜，毕命朱丝长恨长。一寸柔肠容易断，十分侠骨自留香。春风转瞬忽经年，仙禁裴航得意天。前度刘郎重到日，那时紫玉已成烟。分符适值来花县，惆怅天台人不见。夜雨空房忆故钿，秋风尘罥悲团扇。比肩有妹已垂髫，依约红颜一样娇。桃叶相将迎古渡，云英犹得遇蓝桥。报恩总惜婵娟死，特筑浮图傍春水。小字空题埋玉人，遗闻合补伤心史。此事茫茫二百秋，塔前芳草使人愁。王孙一饭谈何易，漂母祠堂终古留。
赵忠毅公东方未明砚拓本（清·于源）	五更待旦森袍笏，一疏书成夺奸魄。事成不成未可料，已拌贬谪同贞石。白日委鬼作啸声，毒雾蔽天天不明。荷戈幸免碧血祸，觚棱回首难为情。雁门关外埋秋草，此砚何年复归赵。流传曾入绣衣手，即今犹为子孙宝。百年不洒蟾蜍泪，乾坤正气留铭字。尚传金石重人间，更想摩挲铁如意。
