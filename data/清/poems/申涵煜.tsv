己亥元日（清·申涵煜）　　五言律诗　押删韵	湖上逢元日，焚香乱石间。出门人事满，此地鸟声闲。客久通吴语，春来梦故山。渐看蓬鬓改，未惜解愁颜。
虎丘（清·申涵煜）　　五言律诗　押冬韵	古寺寒烟际，郊晴问短筇。船来先见塔，坐定始闻钟。黄叶连高级，朱栏间老松。平生思胜迹，延赏惜秋容。
发丹阳暮抵阊门（清·申涵煜）　　五言律诗　押灰韵	三日枫桥路，高帆一日回。偶因风力好，遂使客愁开。双橹摇江月，千峰度酒杯。夜来经虎阜，镫火照楼台。
九日同郑子勉陈玉笥登郡南楼饮玉笥斋（清·申涵煜）　　五言律诗　押麻韵	又是重阳日，登楼望落霞。与君呼绿酒，犹未见黄花。霜气分梧叶，砧声聚水涯。一时知己在，何事惜年华。
