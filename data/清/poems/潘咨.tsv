江上田家（清·潘咨）　　五言律诗　押庚韵	小市垂杨里，人家有杼声。春随黄犊静，花傍白鸥生。有叟能耕凿，无人识姓名。豪华不到处，鱼鸟总忘情。
见旧泊舟湘汉间诗和之（清·潘咨）　　七言律诗　押微韵	江上人家早掩扉，溪烟漠漠湿垣衣。山钟乍动佛镫上，初月向人江鸟飞。远柝因风知市近，棹声隔浦识渔归。当年每值清秋夜，大半孤篷傍钓矶。
答客问（清·潘咨）　　七言律诗　押鱼韵	心在群情未动初，篷窗无事曝蟫鱼。千年自有同归业，百氏均非必读书。养拙不嫌抱瓮汲，忘怀犹乐带经锄。少时颇涉文章趣，老览前人陋《子虚》。
独游（清·潘咨）　　七言律诗　押歌韵	早起一杯颜已酡，衰年孤抱更嵯峨。袖书行到见山处，遇寺频因访菊过。篾叟岂惟完太璞，钓徒谁可付青蓑。秋光亦似阳春曲，有我间吟不要多。
高楼篇（清·潘咨）	悠悠远行道，清霜瘁百草。繁星照落月，行人何太早。高楼临大堤，卧闻客马嘶。青天挂长路，客马何当羁。洛阳三月花，城门来去车。车中看花客，多道是天涯。鸟啼苑中树，飞翻入云去。人生乡里中，壮怀逐风翥。海波大如山，贾客循天还。人事塞霄汉，乐情忘间关。禾田春风起，种黍酿成酏。金鞍垂两镫，不如负耒耜。梦中闻人行，严冰历羊肠。行人马上叹，居人思故乡。
示友（清·潘咨）　　押尤韵	名士如名山，轩车时来游。自非林泉性，鲜能终日留。岂不爱清华，冰雪易为愁。性习本自异，慕思良亦浮。所眷非素怀，群疑生嘲啁。是洵神仙山，何无金玉楼。以此求真赏，所以失林丘。吾愿山中士，气与冰雪遒。自爱白云睡，非薄车马俦。
汉槐（清·潘咨）	林宗墓前有古槐，远涂数舍见崔嵬。久共金茎语秋露，始见楼桑茁春雷。风云翕霍二千载，邓林生死几荣萎。东溟浮筠光彩远，荆南冥灵风雪摧。此木昂藏望霄汉，厚地耸秀青天垂。人言林宗手植此，矫矫万古扬清晖。洵乎不朽皆有托，亦汝劲固能自为。修士风流尚如此，何况至道光台魁。雩风杏雨敞天地，岱松雍柞秀苔莓。我来驱车过树侧，绿阴如山摇广陌。长风澒洞天黛色，𨴹岩巉壑窥正黑。下疑根泉通沧海，上恐柯南有仙国。株围十丈盘数亩，寄生如轮过百尺。织女中宵拂素机，孤鹤青冥回羽翼。偃蹇风尘官道旁，世无斤斧岂汝力。穷山穹谷求大斲，班输旁卧不敢忆，即今已非梁栋用，傲兀冰霜不自惜。孰云剪伐方为材，从容只信乾坤息。太原古村今亦存，欲争造化申絪缊。栖迟篱落秀涂巷，九原无处依龙门。
自晋阳过榆次（清·潘咨）	落照古管州，青天雪尽头。群山飞叶尽，孤客鬓毛秋。远色镫随树，寒声角满栖。鲁连江海迹，此地十年留。
