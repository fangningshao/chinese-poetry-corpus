沧州道上（清·严我斯）　　七言律诗　押歌韵	荒台斜日渺晴波，五垒城边一放歌。画角风声连渤海，片帆春色下滹沱。宵来对酒黄云断，天际怀人白雁过。怅望南皮多胜概，故园归去未蹉跎。
送絜庵家少司农致政归里（清·严我斯）　　七言律诗　押元韵	朝衣初脱拜君恩，归去田园喜尚存。七泽云深秋放艇，九嵏花发夜开尊。毋劳清梦惊鱼钥，剩有闲身到鹿门。只恐熙时问遗老，不容瓢笠住江村。
兴济道中有故明张后墓（清·严我斯）　　七言绝句　押麻韵	古木荒祠噪暮鸦，萧萧废垒几人家。月明环佩归何处，一路秋风荞麦花。
题湖上寓楼（清·严我斯）	楼前有桐树，婆娑枝叶好。雨过生凉阴，青葱媚晴昊。忆昔此楼居，弱本如指小。荏苒二十秋，轮囷倏成抱。嗟彼树如此，我宁不速老？颓然坐南荣，忧来不可扫。双峰如故人，冠霞而衣缟。对此豁襟情，林峦足幽讨。安能逐氛埃，零落同秋草。倚桐三叹息，还山苦不早。
十峰草堂歌为钱础日作（清·严我斯）	九龙之山环九峰，一峰一态如一龙。兴云出雨气磅礴，鳞甲欲动凌苍空。别有一峰伏而起，神奇夭矫为龙尾。世人咫尺不知名，古来畸士都如此。中有草堂绕烟萝，峰峰回薄青嵯峨。左图右史安乐窝，猿啼鹤唳山之阿。草堂主人抱龙德，或潜或见人不识。时时掉臂弄云霞，往往歌声出金石。旷怀雅好游名山，往来齐鲁尽跻攀。有时夜半登日观，双骑白鹿青云间。去年把臂历山麓，清诗万首酒百斛。今年款段走长安，不使缁尘涴素服。手持尺幅字琳琅，乞我题诗寄草堂。予本风尘落拓者，青鞋布袜思徜徉。安得投簪寻泛宅，五湖之曲烟光白。与君拄杖听鸣泉，夜向松窗读《周易》。
疁水谣（清·严我斯）	疁之水兮清且涟，使君堂上坐鸣弦。疁之水兮清且漪，使君郊外多耕犁。使君官庖食无肉，长须编篱种野簌。使君侵晨寒无衣，老婢当窗织布机。使君寒，民五裤。使君饥，民含哺。升君之堂进君酒，有酒盈卮，有蔬盈豆。长老在前，稚子在后，俚语歌呼为君寿。清畏人知兮，何人勿知。吁嗟今之人兮，廉吏可为而不为。
闻砧曲（清·严我斯）	长安八月秋风起，长安门巷秋如水。闺中思妇罢鸣筝，一夜伤心千万里。前年荡子去从军，消息关山总不闻。黄龙塞上愁云断，丹凤城边落叶纷。平沙猎猎吹枯草，碣石霜飞寒信早。铁衣银碛苦思家，红粉空房愁远道。乌啼哑哑风凄凄，日暮寒砧到处迷。玉箸暗随声断续，凉蟾故逐影高低。青漆楼头雁初度，天寒梦断金微路。龙堆战士几人还，马革游魂竟何处？城西一带素车归，白骨沙场半是非。昨夜深闺犹记忆，开箱还捣旧征衣。
