节妇郑氏诗（清·郑焕文）　　押尤韵	行年巳及笄，针线不自谋。好诵鲁论语，字义时讲求。十九嫁王生，笔墨喜相投。本期赋偕老，何意咏柏舟。结发甫年半，伤心逾百秋。不拒邻妇劝，但欲重姱修。对镜理残妆，尺丝寻旧俦。红袖拂夫柩，辞亲一拜休。有此节烈操，胡勿得天庥。假以梁鸿案，相与唱河洲。锡以欧阳荻，岂忍绝箕裘。天欲名一妇，运不际其优。双魄遂双栖，节成万古留（许俊雅编校）。
