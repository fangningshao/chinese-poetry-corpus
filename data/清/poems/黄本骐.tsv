自大钱湖口赴吴兴（清·黄本骐）　　七言律诗　押青韵	晨光织渚客扬舲，睡起推篷倦眼醒。苕水半奁云外白，弁山一角雨中青。鱼吹枫叶霞明浪，人踏芦花雪满汀。七十二溇吟赏遍，菰城塔影望亭亭。
雪行河北道中（清·黄本骐）　　七言律诗　押歌韵	铜铃冻咽走征赢，九郡齐州眼底过。大雪宵飞埋白屋，层冰晓踏渡黄河。秋屯野聚饥寒少，古侠民留慷慨多。祇有健儿间不得，天风凌厉射鴚鹅。
秋日随兰坡先生游太虚洞（清·黄本骐）	兹州宅荒隅，夜郎郡拓旧。环城森峰峦，百顽罕一秀。平生丘壑癖，症结不可炙。探秋陪杖屦，徐行长者后。俯涧踏危埼，梯山仰丛岫。凌虚蹑洞天，呀然豁灵窦。失笑足音跫，譬彼幽人遘。螺悬一壳圆，蟾偃半月彀。烟藤萦垂屏，云花烂列绣。缩瑟来深窥，跌荡恣俯就。欹仄纡盘蛇，趫捷竞飞狖。践{景音}声彭觥，抠衣勇唧𠺕。𧮳閜中开张，邃若敞堂廇。无乃栖直鸾，时见扑仙鼬。辟钥游琅嬛，访砂到句漏。一呼狮吼林，四应牛鸣窌。滃岩岚气蒸，穿罅日光透。凝乳纷高低，怪石错左右。锐折笋尖枯，突磨笔颖瘦。如渴骥将奔，似燧象欲斗。壮严梵王髻，肿丑齐女瘤。卧虹忽横飞，一彴跨清溜。喷薄流琤潺，鞺鞳叶金奏。续竿深莫测，投块底谁究。怕惊蛰蛟眠，绿净未敢漱。乃知洞旷中，别有人间宙。嵌壁三残壁，飞动类篆籀。凤泊字消沈，螭拿趺皴皴。画肚昧波磔，𦧈牙脱句读。先生坐洞门，遥以手指授。刮藓命摩钞，古芬袭衫袖。曛钲挂岭低，暝练薄林凑。出洞循归涂，行行步仍留。回望郁苍苍，疏钟递灵鹫。
新峰寺元钟（清·黄本骐）	苍云乱卷群山走，秋风声咽蒲牢吼。鞺鞳噌吰五百年，一钟野刹悬双纽。拭眼细读腰际铭，钗股缪篆半昏黝。上镌大德九年铸，五字差堪辨跟肘。我闻奇渥铁木儿，继统忽烈御九有。牛角河山风逐鹿，驹隙沧桑云幻狗。何如寸莛钟荒隅，山鬼夜拜头陀守。佛龛一镫青荧荧，欲去不去摩挲久。钟旁老衲坐微笑，云此何足夸不朽。开山旧有唐年钟，阳款阴识昧谁甘。锈深蒲鸽日留斑，声喑苍鲸秋闭口。古怀触我思茫然，寒箨萧萧下林薮。
过九江望匡庐峰（清·黄本骐）	踉跄北归志不得，扁舟独棹过浔阳。匡君抗手远相迓，旗旄列仗排青苍。凌霄一炷炉烟直，窣地九叠云锦张。江流转转抱飞黛，窈窕影动晶奁光。喷薄有情吐奇秀，雕镵无语开混茫。谪仙永叔久不作，寂寥终古穷篇章。舟行回复绕山麓，云花帆叶随低昂。我爱看山山看我，怡然晤对神相忘。瀑帘千仞挂绝壁，耳根风籁鸣璁珩。安得一瓢日坐饮，涤荡积痞湔愁肠。前行灊霍秀遥峙，神风又借辞马当。
