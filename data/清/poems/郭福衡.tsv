淀山烈女亭银杏树歌（清·郭福衡）	槎丫老树高参天，行人道左足不前。八角荒亭映斜日，四山列障团寒烟。啼鸟声声语何苦，生年偏值单门户。蓦地风波欲断魂，要将一死传千古。姓氏邻家戒莫谈，灵风拂拂余香龛。祇剩秋来几株树，纷纷黄叶盈茅庵。山亭突兀半椽倒，剔苏扪碑字完好。冢畔原生连理枝，墙阴莫问西邻枣。女有灵时树不枯，女所瘗处山不孤。踪迹流芳鲜绰楔，表扬实事传江湖。树本生苔篱插槿，似同处士含孤愤。佳果真羞产白衣，新装奚必调红粉。朅来山麓作清游，十景流传一一搜。默对灵脩诉刚直，朔风狂欲号松楸。此树生成忘岁月，余杯酹罢拂衣出。闻道青溪有小姑，云车风马无相失。
