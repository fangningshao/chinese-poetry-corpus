怡静挽歌（清·严本）	薤露嗟易晞，蒿里歌可悲。死生气聚散，谁复违此辞。曰惟李君子，于善固有为。生时美德著，虽死声名垂。我昔亲其颜，旷达尤不羁。孜孜乐义事，勉勉循令仪。积书及千卷，披读手不遗。率物以心平，人亦不彼欺。教子以克家，恭俭遵父规。仕途远辙迹，南亩事耕菑。既抱东山志，还歌靖节诗。亲宾日过从，樽酒欣酌之。春风与秋月，玩赏随其时。逍遥以投老，爰逝能知期。生死了无系，超世异黔黎。休真已云卜，举棺驾灵輀。涂松高峨峨，托体诚所宜。白杨与青松，纷披郁墓歧。太史述铭文，哀荣两在兹。
