野望（清·郭庆藩）　　五言律诗　押侵韵	幽居一何适，独步倚空林。远树喧山鹊，方塘拂水禽。芰荷香送晚，藤蔓老成阴。云壑藏萧寺，遥闻钟磬音。
将之日本奉别张雨珊司马即送其之山东兼简哲弟冶秋提学（清·郭庆藩）　　七言律诗　押支韵	十二年前同里闬，当时风谊友兼师。抟沙聚散一弹指，斫地歌吟空自奇。我向沧溟观日出，君归海岱数秋期。临歧更忆颍滨老，云树苍茫系梦思。
新霁（清·郭庆藩）　　七言绝句　押萧韵	纤云四卷碧天遥，雾散江清冻未消。万树梅花香似海，因风吹送过溪桥。
