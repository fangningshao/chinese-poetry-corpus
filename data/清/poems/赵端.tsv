重九后一日游黄崖山顶（清·赵端）　　七言律诗　押齐韵	黄崖绝顶雁行低，历险移樽万仞梯。风定白云生几席，日斜沧海见虹霓。翻怜下界花盈眼，却爱层峦鸟自啼。薄醉遄归龙眼冷，笳声遥起塞桓西。
恭和魏总宪望孤竹感怀（清·赵端）　　押麌韵	驱车右北平，孤竹遗风古。缅怀采薇人，高义长虹吐。逃名非所知，祇不愧仰俯。孔孟许成仁，黄农歌自苦。只今千载下，祠庙荒烟雨。后贤景余芳，努力勤救补。宪府肃双旌，神君凛铜虎。卓哉希圣心，清风满三辅。
