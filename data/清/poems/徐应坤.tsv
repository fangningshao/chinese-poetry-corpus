点绛唇 春暮（清·徐应坤）	绿渐成阴，春光九十都虚度。落红如雨。阵阵随风去。蝶少蜂稀，紫燕频频语。春何处。恼人情绪。青草斜阳路。
点绛唇（清·徐应坤）	妾命如斯，妾心如醉愁如寄。问愁不语。愁到何时去。十载惊魂，愁也知何许。心碎矣。可怜梦里。清泪浑如雨。
点绛唇 闺怨（清·徐应坤）	螺髻慵梳，双眉镇日为谁扫。离怀未了。羞听莺声小。谱就新词，又合阳关调。春光少。愁肠暗抱。辜负红颜老。
点绛唇 咏杨花（清·徐应坤）	何处飘来，窗前帘外深深舞。凭风无语。又入邻家去。曲径长堤，曾号风流树。春无主。行云卓午。下阵黄梅雨。
梦江南（清·徐应坤）	深夜雨，做作已凉天。有雁冲寒云影外，个人剪烛雨窗前。长夜不成眠。
梦江南（清·徐应坤）	深夜雨，滴滴更潇潇。绣阁灯残人影瘦，罗帏香冷梦魂消。寒结一庭蕉。
浪淘沙 元宵夜雨（清·徐应坤）	门外又黄昏。望断前村。愁云不放月华明。火树银花光暗淡，雨打风倾。结伴踏红灯。没甚心情。凤楼何处奏瑶笙。试数罗衣无限泪，半是思亲。
沁园春 题夫子小照（清·徐应坤）	烟柳低迷，鹤唳猿啼，怪矣先生。笑衣冠不整，扁舟欲渡，俯观鲛室，仰啸苍冥。日月纵横，乾坤浩荡，谁更昏昏谁更醒。长江里，纵波涛拍岸，稳坐休惊。翛然把酒孤斟。且莫怨、青袍误此身。有山川秀色，时堪娱目，性灵佳句，尽可陶情。莫问东吴，何分西楚，斜挂征帆缓缓行。前途邈，待风云万里，任意寻春。
