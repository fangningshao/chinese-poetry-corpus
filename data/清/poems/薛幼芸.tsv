山左道中（清·薛幼芸）　　五言律诗　押麻韵	匝径白杨树，亚篱红蓼花。长枝初熟枣，短蔓未凋瓜。雨合炊烟重，沙分溜水斜。轮蹄趁前路，茅店且停车。
闻夫子授内阁中书，寄贺（清·薛幼芸）　　七言律诗　押阳韵	小帖泥金字有芒，郎君新授紫薇郎。高吟红芍传西掖，欢护青萱恋北堂。弱腕未能操井臼，朵颐犹解作羹汤。安贫已是相从惯，纸帐芦帘梦亦香。
暑雨晚凉（清·薛幼芸）　　七言律诗　押青韵	飞花簌簌叶冥冥，沿壁莓苔渐渐青。避雨倒栖双蛱蝶，迎风直立一蜻蜓。细薰艾蒳垂帘护，新种芭蕉倚枕听。六尺桃笙凉似水，翻愁清梦易惊醒。
雨菊（清·薛幼芸）　　五言绝句　押微韵	黄花原自瘦，得雨亦能肥。沐浴君恩重，秋腰不减围。
风菊（清·薛幼芸）　　五言绝句　押庚韵	百卉随风靡，惟君意不平。由来强项令，未肯折腰迎。
月菊（清·薛幼芸）　　五言绝句　押先韵	粉本胜龙眠，白描通画禅。青娥真耐冷，著意斗婵娟。
霜菊（清·薛幼芸）　　五言绝句　押寒韵	甘作群芳殿，能令劲气完。练成豪侠骨，禁受十分寒。
