雨中送汪半亭归西山（清·吴雯炯）　　五言律诗　押微韵	对酒不成醉，江城雪正飞。可堪时序晚，又送故人归。世路多荆棘，文章老布衣。西山栖隐处，重葺旧松扉。
草草庐（清·吴雯炯）　　五言律诗　押删韵	草草庐何处，扶疏竹树间。水声川上阁，雨色画中山。盛世惭无补，居停得此间。重赓诗老句，题壁漏痕斑。
东湖（清·吴雯炯）　　七言律诗　押青韵	芳洲一曲水冥冥，揽胜凭虚春眼醒。绕寺烟光分树碧，隔江山色抱城青。花飞细雨云卿圃，草满斜阳孺子亭。时自太平身自放，不烦人识少微星。
吴山寓楼（清·吴雯炯）　　五言绝句　押漾韵	松林卧一峰，檐隙窥千嶂。榻冷下方云，寒潮月初上。
秋夜鄱湖旅泊（清·吴雯炯）	水声喧枕上，有梦不相亲。披衣坐烟艇，怆然伤心神。客久情自失，天寒日易昏。风涛高过屋，芦荻长于人。渔火浦溆暗，榜歌答舟邻。去去彭蠡潴，忽忽扬子津。太息千里道，飘然一叶身。
白水闸（清·吴雯炯）　　押微韵	小滩大滩船逆上，朝雨暮雨天晴稀。正是水穷云起处，乱山青断白鹇飞。
