肃州（清·郭柏荫）　　五言律诗　押阳韵	汉将屯田地，阡畦半未荒。一关横塞徼，五部杂氐羌。宿火熬茶酽，新泉酿酒香。瓜沙何处是，极目眺斜阳。
张掖（清·郭柏荫）　　五言律诗　押元韵	河西亭障接，雄郡巩屏藩。地扼匈奴臂，城横弱水源。羌山寒雪积，汉垒白云屯。春柳何萧瑟，应知近玉门。
厦门感事（清·郭柏荫）　　七言律诗　押麻韵	蜑珠賨市溯繁华，十载沧桑事可嗟。谁遣虚声惊草木，坐令冤气满虫沙。戍楼枕海荒烟冷，估舶冲潮落日斜。忘却靴刀无置处，径思赤手拔鲸牙。
途次偶成（清·郭柏荫）　　七言律诗　押寒韵	匆匆捧檄究何官，短后装成笑据鞍。人海故交星错落，关山独夜月团栾。枕边诗句移镫录，剑背霜花带酒弹。地势渐南风渐北，征裘不暖不加寒。
鉴亭话别示及门诸子（清·郭柏荫）　　七言律诗　押蒸韵	砥砺前修纵未能，敢虚忠告负良朋。昆仑发水分千派，宗动窥天洞九层。吾道酸咸当领取，世途夷险总肩承。高歌青眼相期处，不独云梯把袂登。
灞桥（清·郭柏荫）　　七言绝句　押元韵	桥亭立马暮天昏，秋色苍茫远近村。一抹斜阳万条柳，不因离别也销魂。
蔡江门先生墨迹（清·郭柏荫）	妖星紫暗亘天起，电扫荆襄数千里。抚军仓卒去长沙，年少推官独料理。推官虽少能爱民，裹创散饷同艰辛。民恋推官不忍去，死守孤城撄贼怒。孤城易破心不降，奋身骂贼贼惊仆。贼能推刃公袒胸，捐生就义何从容。理灵坡下一抔土，血花溅草香蒙茸。若辈纷纷但学走，朝禄可怜养刍狗。万事何如一死难，南八男儿真不朽。精灵在天为尾箕，可但文章丽奎斗。此书娓娓道家常，处分人事周且详。篇终数语致慷慨，城存兴存亡兴亡。想当磨墨盾鼻上，羽书旁午犹神王。健毫著纸飞不停，天马行空龙滚浪。沧桑二百余年多，鬼物守护神总呵。后生得见亦眼福，文琴谢砚同摩挲。
忆西山（清·郭柏荫）	西山如故人，一别逾廿载。昔年同对西山人，祗今寥寥几人在，惟有西山青不改。金台小住曾几何，畅饮未尽金叵罗。征尘又碾轮头铁，西山游屐空蹉跎。别来回忆西山面，浓苍数点盘烟螺。何日青鞋与布袜，重约胜侣攀藤萝。
秋夜迷怀（清·郭柏荫）	平生论史眉飞扬，独喜汉吏称循良。头会箕敛谁作俑，既雨犹欲烹宏羊。尤而效之罪又甚，咄咄毋乃丧心狂。亟思投劾遂初志，畏此谴怒中徬徨。吁嗟乎！疮痍未复事供亿，三郊三遂需刍粮。暂累吾民岂得已，所惭从政非管商。闾阎膏血长官泪，慎勿攫取充贪囊。宽之一分亦元气，愿揭斯语悬堂皇。碧天浩浩明月午，独对官阁焚心香。
