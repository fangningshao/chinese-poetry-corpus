海舶行（清·李徵熊）	山如砺，河如带，我朝车书大无外。东渐西被朔南暨，四海茫茫与天际。番国波臣群稽颡，职方年年图王会。翁洲东南第一关，汪洋波涛通万派。清晨放去流求船，飞烟一道金崎界。更历闽广达安南，扬帆西上路迢递。马塍暹罗噶喇吧，瀰漫天风惊砰湃。柔佛吕宋𠲰𠰺吗，纷纷岛屿列海裔。深目长鼻椎髻来，百物罗罗凭市侩。扶桑之东虞渊西，竞向中华献珍怪。氍毹毾缎羽毛，多罗斗缕布火毳。白檀青木阿萨那，鸟卵象牙间玳瑁。鹦鹉如雪或如丹，孔雀似锦鸟倒挂。玻璃瓶盛红毛酒，色艳琥珀酌大贝。峨舸遥出水晶宫，千尺帆樯来月竁。区宇隘前朝，幅𢄙越往代。纵横谁知几千程，秦皇汉武徒夸大。间立海岸望晴空，闽商欣欣输关税。
