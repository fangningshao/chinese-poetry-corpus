属疾寄曹剑亭（清·钱维城）　　五言律诗　押侵韵	微疴如小隐，闭户即山林。节序抛孤枕，生涯剩苦吟。霜中群木尽，雨后一镫深。持此萧闲味，应符静者心。
雨后过平阳县（清·钱维城）　　五言律诗　押齐韵	雨过空翠滴，风转弱云低。一路杏花发，满山春鸟啼。人家斜崦口，城郭夕阳西。不信尘中得，行行惜马蹄。
桃花岭（清·钱维城）	陟巘疲千盘，幽壑屡延伫。遥见前山人，招手可共语。层峰起趼下，琐碎不可数。白云滃其间，倏忽若吞吐。深秋无定风，容易作晴雨。石窄滑不支，涧深危敢俯。螺旋已无径，蚁附复可取。人生苦局促，撇捩羡鸟羽。未尽三十程，曦轮过停午。
观瀑（清·钱维城）	灵泉窦云根，飞洒自天半。初如匹练下，触石遂零乱。飘萧恍雨霰，隐约冒菭藓。雾气幂虚亭，霏微著几案。潭底无定珠，东西湿遥岸。客游凉素里，屡欲衣裳换。失口讶垂虹，惊风忽中断。雷霆乍砰击，琴筑复疏散。谁喷冰雪怀，高唱接云汉。太白今则遥，翘首再三叹。
定远山行见田间蓄水有法禾黍畅茂即事述怀（清·钱维城）	山田上下如划棋，十步五步沟通池。农家父子水为命，蓄积升斗同金资。节宣起闭重分寸，兼察地势分高卑。自然服习等卧起，非有智巧夸神奇。气疏每至风雨好，泽润并得疠札稀。扬州厥土惟涂泥，田实下下经所嗤。沟渠未失古遗意，东南财赋天下推。北方惰农亦锄犁，禾生满野无町畦。关门枕肘问晴雨，嗷嗷开口凭天时。禹勤畎浍首兖冀，谁其隳者不可稽。遐哉卫李安所责，荆吴亦岂当年基。屡烦明诏拯疮痍，亦有使者纷躯驰。奉行岂必尽不善，事等创造惊愚黎。中丞崔公纪昔分陕，下令凿井民犹咨。于今稍稍食旧德，乐成图始理则歧。况今屯种逾安西，轮台蒲海咸得治。遂人潴舍职不讲，奚取百万供军资。安得九扈官农师，赤坟白壤泽毕陂。游谈莫问是与非，滮池汩汩禾离离。男耕女馌不敢嬉，三钱斗米何足希。
