岳武穆王铜爵歌（清·凌和钧）	古爵斑斓高寸五，文字郁律蛟龙舞。云是嘉泰四年造，相台后裔祀忠武。忠武祠宇松柏苍，金牛湖畔金陀坊。生恐精魂招不得，却铸彝器荐椒浆。馨香上达为王侑，王欲下咽眉应皱。若教痛饮抵黄龙，何用款字精忠籀。生气旁魄物与传，尘劫受磨五百年。商尊掊击鲁壶碎，神灵呵护非偶然。吁嗟乎！秦张当年漏鈇钺，麦饭浊酒春秋阙。子孙岂少不祥金，徒供当官铸佞骨。
