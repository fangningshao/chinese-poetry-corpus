冯唐墓（清·吴怀珍）　　五言律诗　押寒韵	汉代名臣墓，风前立马看。残碑荒藓合，古木野云寒。流滞年华促，明良际遇难。挥鞭行不得，回首望长安。
湖上同蔡子鼎谭仲修（清·吴怀珍）　　七言律诗　押齐韵	轻舟一棹入湖西，和尔行吟过白堤。宿雨画桥烟水碧，空山乔木鹧鸪啼。吾曹啸傲仍诗酒，大地兵争日鼓鼙。凄绝长河控南北，登高雪涕为群黎。
送蒋恭亮之东台（清·吴怀珍）	白日欲落风在林，前啸狐狸后悲禽。问子行役向何所，大江自北黄河南。江水东入海，河流日澎湃。河伯何不仁，屡作人民害。君不见今年六月黄河决，生灵百万皆鱼鳖。况复干戈海内多，江淮浩浩常流血。我已轻出子复尔，掺执子袪不可说。吁嗟岁阑风雪寒，长途愁子衣裳单。樽前强起互相酌，为子高歌《行路难》。歌成予亦从此去，回首江南渺烟树。
