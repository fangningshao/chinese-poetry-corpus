武胜关（清·赵湛）　　五言律诗　押文韵	草店乱山口，岩深隔暮曛。皇图三楚尽，列宿九何分。控远容巴寇，关贫减戍军。秋风南羽便，寄谢洞庭云。
道经凤阳（清·赵湛）　　七言律诗　押虞韵	飞楼缥渺海云孤，山顶星坛定有无。不信青田占气象，还教赤县变荒芜。瑶台归鹤悲辽水，玉寝啼鹃拜鼎湖。闻说梵宫遗宝衲，月明珠树少栖乌。
访张天池兼讯杨观察筠湄（清·赵湛）　　七言律诗　押鱼韵	裴子岩边新卜居，六年烽火断音书。相逢应讶形容老，失路真惭义气疏。战伐何方寻乐土，饥荒吾里渐丘墟。岘山若遇洋开府，忆否漳南旧隐庐。
赠太平马学博 其二（清·赵湛）　　五言排律　押纸韵	我友殷宗山，畴昔宰濉水。式庐得澹台，佩之等衡芷。分手三十秋，逝波去若驶。垂老感知遇，泪下不能止。流水与高山，古人复可起。
晓登关山望六合有怀黄逊庵明府（清·赵湛）　　押阳韵	山口挂残月，树色晓青苍。登危陟层坂，历险凌崇冈。力衰五步歇，仆夫相扶将。下瞰同旅人，伛偻行趋跄。顾余头白翁，驱策游何方。故人有黄子，绾绶宰江乡。畴昔枉尺书，走使过洺漳。温语慰衰朽，冰雪洒肝肠。吾里值岁俭，尽室无宿粮。老妻裙不完，稚子充糟糠。苦被八口累，奔迫道阻长。黄子敦古处，不与俗士行。车笠有前期，久要应不忘。
省心吟（清·赵湛）　　押庚韵	玉函藏宝镜，光莹若冰晶。三时不拂拭，便见云烟生。抚躬问方寸，百岁空营营。五色乱我目，六欲牵我情。苟不自琢磨，安得常清明。芳矩接前哲，黾勉崇令名。
赠太平马学博（清·赵湛）　　押侵韵	名山不在高，名泉不在深。所贵清冷色，玩之怡我心。之子山川秀，冲怀寄遥岑。六十困寒毡，白首无知音。丹室偶然遇，兰雪生我襟。高话对微雨，如听松间琴。契合各有数，倾盖比黄金。
