秋夕泊舟汇泉寺有怀（清·徐子威）　　五言律诗　押寒韵	云水夕漫漫，苍烟沈石坛。僧归孤棹晚，月下一钟寒。旧雨隔千里，秋琴成独弹。重来泊萧寺，落叶满湖干。
秋杪同张春江汪菊墅两太史李石泉司马张渔村孝廉登岱遇雨（清·徐子威）　　七言律诗　押元韵	飞来峰上倒清樽，回首苍茫海色昏。万壑杉松喧日观，九秋风雨撼天门。秦王玉牒何人见，杜老雄词我辈论。千里倏然开夕照，三山东望紫云屯。
访赵小沧（清·徐子威）　　五言绝句　押陌韵	湖干秋雨歇，湖上秋山碧。为访素心人，苔痕染双屐。
秋霁游北园怀唐小浦（清·徐子威）	八月天气佳，野色淡复浓。散步秋雨后，石泉声淙淙。悠然望远道，隔林起夕钟。凉风送归雁，草际咽鸣蛩。湿烟流村落，斜阳远近春。苍苍水云外，秀绝两三峰。晚眺思公子，沿堤采芙蓉。
