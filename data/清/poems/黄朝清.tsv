问天（清·黄朝清）　　七言律诗　押阳韵	踟蹰搔首叩穹苍，世运时机孰主张。造物推移应有故，吾人际会岂无常。贤愚果否因材笃，富贵真由积德昌。显晦升沉曾不爽，古今浩劫几红羊。
新竹（清·黄朝清）　　七言律诗　押尤韵	离离弄影暑将收，玉版参禅进一筹。历节当途初见重，虚心入世乍怀柔。才教有伴维风气，肯信无君脱俗流。待列古今经史籍，文人藉尔①證千秋。
吴凤墓（清·黄朝清）　　押真韵	淋漓热血丈夫身，著眼千秋有此人。没世番情无反覆，当年苦志历艰辛。魂来仗剑为雄①鬼，魄动随风化宿燐。墓草凄凉谁吊古，可怜遗泽被生民②。解救同胞肯杀身，头颅断送亦奇人。年多过客浑閒视，日久凭谁致荐辛。墓土迄今沉碧血，山花终古绕青燐。平生任侠犹馀事，愧死居官祸及民。
