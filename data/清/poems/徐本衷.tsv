由都江堰至上元宫（清·徐本衷）　　五言律诗　押阳韵	一径穿云去，松间鹤自翔。小桥支古木，敝屋隐崇冈。樵斧丁丁凿，山花细细香。仙都看不远，晴翠染衣裳。
将抵灌口场口占（清·徐本衷）　　五言律诗　押庚韵	沼溪幽径曲，雨止讶新晴。石峭云犹住，峰回路忽平。牧童驱犊饮，老树集鸦鸣。遥望人烟集，逢场酒已倾。
初夏过友人新居（清·徐本衷）　　七言绝句　押庚韵	爱閒此物最怡情，竹屋绳床午睡清。除却酒瓢无长物，满帘新绿雨初晴。
由石碑铺至常道观（清·徐本衷）	十里入云峰，步步超尘表。松桂似幽人，空谷环相绕。略彴驾危岩，小憩入遐想。不闻人语声，万壑松涛响。
