石头城（清·丁裔沆）	君不见龙骧将军意气豪，连帆战舰明珠袍。雄师八万挂席进，角声吹断黄云高。鸾旗半卷青山里，鱼龙悲咽秋江水。自将玉篆付官家，不遣将军折一矢。赤乌事业不崇朝，尽逐东风散怒涛。横江振旅铙歌发，白发将军看宝刀。寄语横行且复休，孙郎战骨随蒿丘。当年割据山河壮，谁道降帆下石头。
湘灵怨（清·丁裔沆）	楚山青，楚江永，幽弦出水寒波动。青丝短，别恨长，碧潭浸月照微茫。声清切，惊落叶，夜半啼猿愁不歇。听悠悠，湘水流，苍梧缥缈黛云秋。猿声急，丝声咽，吹入《竹枝》转凄绝。竹烟浮，泪未收，寥天清怨泣渔舟。
