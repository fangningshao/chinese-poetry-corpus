墙下小轩题壁（清·王复）　　五言律诗　押支韵	小筑三间屋，幽居春事宜。林深知鸟乐，墙短爱梅欹。地占金陀里，禅参玉版师。经营真不易，谁寄草堂赀。
次韵答红泉题予游草之作（清·王复）　　七言律诗　押支韵	他乡负米记年时，惜别怀人得句迟。系马垂杨村店酒，落帆斜日女郎祠。心酸南浦江淹赋，肠断东风贺铸词。不是天涯倦游客，此中愁思更谁知。
送褚霭岩之淮阴（清·王复）　　七言律诗　押支韵	断魂细雨散如丝，别袂依依柳下持。草色青迷沽酒处，杏花红点渡江时。相逢定下南州榻，怀古闲寻漂母祠。我亦天涯潦倒客，河干待挂一帆迟。
送邵二云编修入都（清·王复）　　七言律诗　押真韵	论交半载饮芳醇，祖帐新图越水滨。海内才名唐制诰，胶西经术董天人。扁舟安稳图书重，长路寒暄眷属亲。到及六街春色早，编摩藜火夜重陈。
上元前二日郑红泉钱百泉约斋汪云壑陈东川过集斋中（清·王复）	淡宕试镫风，历乱催花鼓。盼春春已来，淑气盎亭午。南荣坐故人，清襟散蘅杜。瓶卉香细浮，幽禽屡窥户。对此景物和，欢言酌芳醑。笋韭愧粗供，厨乏络秀女。笑语粲烛花，暖意尊前煦。惟兹文字交，便拟醉乡侣。中覆暗自欣，战拇纷难数。百斛亦何辞，独醒真徒苦。婵娟月满帘，掩映色殊妩。工巷联臂歌，往来同织组。试教影吟三，未许更催五。狂思买良宵，那辨金如土。
冬夜金阊道中舟行听雨同徐秋湄作九叠鼓字韵（清·王复）	作寒雨意浓，饱帆风力鼓。镫影接山塘，市声收夜午。襆被湿气侵，篷罅漏痕杜。撇捎忙点篙，淋漓怜船户。邻舫语喁喁，红烛共倾醑。萧萧暮雨歌，愁杀荡舟女。凄清冷未眠，炉灰拨难煦。烟波连震泽，共济欣有侣。花店七里情，高楼两岸数。阿谁同梦甘，奈此别情苦。徐陵绮语工，风流玉台妩。湖云黯回首，愁绪萦如组。淅淅增闷怀，初程才百五。何处馆娃宫，脂粉变田土。
玉存赋长句赠行次韵留别兼呈杨西禾（清·王复）	同云四野雪意生，津头衰柳寒烟横。故人恋恋未忍别，黯然携手难为情。长安远望三千里，回首乡关隔江水。日昨褰裳共溯洄，渺渺相思乱荒苇。寓斋近接巷西东，垆头取醉招扬雄。寒窗促坐语凄楚，地炉榾柮深宵红。感君意气勤相访，乞米同怜困尘鞅。燕赵冰霜我北征，殽函风雨君西上。隆冬泽腹坚不波，客里谁歌《毋渡河》。颖士才名空负仆，杜陵离思独骑骡。芜城隔岁追前景，踏冻相携万松顶。犹记高楼大道旁，烟云变幻随蛟蜃。何日双眉得暂开，悲歌且上燕昭台。男儿三十不得志，一身飘泊同飞埃。临歧百感纷今昨，香土还期来岁约。酒人击筑和荆卿，乐莫重逢故交乐。
寒食日雨中吴竹屿先生招同钱献之洪稚存孙渊如集杏花春雨山房看花用昌黎寒食日出游韵（清·王复）　　押敬韵	百卉待泽如渴病，花信番番吹转盛。朝来泼火恰如期，黯黯檐端湿云映，野外闲情拾翠偕，城南嘉约摇鞭竞。绛帏高卷赏秾华，药鼎微温伴清咏。含风翠筱弱欲扶，带雨红妆欹不正。及时良会安可多，过隙韶光岂能更。先生早自遂初服，廿载名山天所命。白公旧赋紫薇诗，杜老新歌白木柄。云霄故人远见招，河汾弟子交相庆。冷节才逢插柳新，殊乡仍展维桑敬。座中钱孙话昔游，芳草天涯阻遥夐。二分月影到芜城，千顷波光泛明圣。频年远道各羁孤，几月官斋欢合并。争看好古发幽情，亦或耽吟同僻性。向晚廉纤响渐稠，笼阴绰约枝交横。屋角频听鸠妇呼，篱根暗想龙孙迸。良宵拌共倒深卮，陋质真惭对清镜。沈沈漏箭早催归，既醉还期缓觞政。六街镫火照初更，料峭穿衣寒尚劲。伫教来日快新晴，还拟寻芳趁佳令。
