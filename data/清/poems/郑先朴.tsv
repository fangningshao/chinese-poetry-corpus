雨后游岳麓山（清·郑先朴）　　五言律诗　押真韵	微雨如膏沐，妆成岳麓春。碧沾枫叶嫩，红湿野花新。帆影辞家客，书声闭户人。自卑亭畔路，游眺几逡巡。
读韩诗（清·郑先朴）　　押麻韵	酒力如春风，入眼能生花。好书如故人，相对宜擎茶。醉读昌黎诗，万象莽无涯。宝鼎留古字，逼视惊聱牙。清镜写物形，酷肖无舛差。有时恣恢奇，月黑鬼盈车。有时出清新，日升天卷霞。大巧反若拙，夸目时尚奢。傥有弦外音，千古惟一家。
新晴出游（清·郑先朴）	杜门不出惟看雨，天地模糊水气浓。忽卷烟云生霁色，起寻山水散愁客。春回千嶂铜生绿，日晃一溪金在镕。笞笠满原秧满野，果然久雨不妨农。
