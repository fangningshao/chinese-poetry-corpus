生查子 垂柳，呈外（清·王琛（洛珍））	春丝难自持，殷勤动檐马。檐马未停声，郎马嘶花下。归鞭笑语迎，共入荼蘼架。嗔柳太无情，薄幸教伊打。
卜算子 西园同唐静因夫人咏紫薇（清·王琛（洛珍））	可怜百日花，清露垂垂湿。络索鲛绡霞帔重，临风人独立。小榭月朦胧，曲沼波光织。院落沉沉灯火深，弦繁催管急。
谒金门 遥青阁春晚（清·王琛（洛珍））	春正好。桃李满院开了。草色青青帘逼绕。落红童未扫。一望云迷山杳。嗔杀卷中人老。燕子双双归恁早。捲帘月挂小。
鹧鸪天 题山园，和束佩君（清·王琛（洛珍））	地僻林深人迹稀。重阴寂寂掩双扉。竹窗半启炉烟细，残梦初醒酒力微。云作盖，芰为衣。山容黯淡水光低。鸟啼花落消长昼，小立空阶月到西。
