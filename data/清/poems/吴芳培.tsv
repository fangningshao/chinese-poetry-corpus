登齐云山顶（清·吴芳培）　　五言律诗　押元韵	四顾无高阜，群峰此独尊。泉声雷万壑，云气海千村。路转蜂腰细，崖空虎迹存。何年方外客，化石立山门。
和霁芸二弟新秋感怀之作（清·吴芳培）　　七言律诗　押东韵	曲肱欹卧小园东，宝鸭香残午篆空。热不因人荷上露，惠而好我竹间风。睡魔每到愁城伏，诗将全凭酒地雄。尽日扪心思往事，寒镫夜雨与谁同。
金陵道中（清·吴芳培）　　七言律诗　押歌韵	岸边山色绿嵯峨，旋放轻舟入汊河。郡郭尚遥先见塔，江流已远欲无波。避人沙鸟惊飞去，招客湖菱唤卖多。隔浦寒芦孤月上，清宵伏枕听渔歌。
鸡鸣寺望后湖（清·吴芳培）　　七言律诗　押尤韵	寺在鸡笼最上头，后湖千顷望中收。绿萝丛里曾书库，白藕香中只钓舟。北极浮云孤阁迥，西风残照六朝秋。一声玉笛红牙拍，肠断秦淮旧酒楼。
散策（清·吴芳培）　　押寘韵	独坐苦无聊，散策城南寺。恰近日中期，乡里趁墟至。寄卖两庑下，摆列书画肆。偶然一触目，恶札墨猪字。破烂小说本，唾余人所弃。诗文新剞劂，锦函藏箧笥。检阅一二卷，令人昏欲睡。有客喧呼来，云是迎官吏。风尘眯我眼，急欲出寺避。出寺逢丈人，衣冠与俗异。邀我欲同行，情款颇真挚。无奈一启口，便足败人意。强作尔馨语，喳唅不见愧。豪门及显达，丁宁问再四。我笑不欲答，揖别如展翅。墙阴见牸牛，饱食眼贴地。相对惟牛好，不问人间事。
舟中望九华山（清·吴芳培）	五月买舟浔阳道，水色天光入怀抱。仰面贪看两岸山，连崖不断苍翠好。抢风直下皖城东，江边烟雾清若空。瞥见天工刻削青芙蓉，使我一朝豁然明双瞳。雕镂嵌空花萼秀，玉树交拂云霞红。巑岏迥出众峰表，冈阜那敢与争雄。譬如畸人逸士昂然立，衣冠须发不与寻常同。昔时太白欣见此，名以九华易九子。梦得平生叹奇绝，不让太华及女几。我亦见之发狂叫，急欲扶筇蹑云峤。峭帆风紧不可留，末由登陟逞闲眺。迄今默坐忆山容，独觉玲珑呈万窍。
