磻溪（清·李柏）　　五言律诗　押东韵	东辞太白雪，西谒玉璜宫。一水芦花外，两山翠柏中。周南熊梦远，秦国凤楼空。历历斜阳草，秋光自昔同。
凤泉别墅（清·李柏）　　七言律诗　押尤韵	斗室无尘竹径幽，柴扉画夜掩寒流。日沈涧底鱼窥镜，月上松梢鹤踏钩。才薄羞陈《三礼赋》，家贫难买五湖舟。乘闲且看南飞鸟，归宿层峰最上头。
潼关（清·李柏）　　七言律诗　押庚韵	雄关巀嵲巩西京，险甲中原天府名。三国封疆分一水，五陵锁钥寄孤城。王侯老去河山在，揖让风衰战伐生。割据由来非一姓，岂徒失鹿是秦嬴。
山房咏怀（清·李柏）　　七言律诗　押鱼韵	贫贱休嗟隐者骨，山家乐事在樵渔。茹毛时御皇初膳，营窟长安帝世居。浩荡乾坤舆盖共，广长江汉瑟琴舒。客来如论元纁事，笑指飞鸿过太虚。
山行（清·李柏）　　七言绝句　押东韵	漫道桃源路不通，溪行十里道心空。鸟啼流水落花外，人在春山暮雨中。
卓烈妇（清·李柏）	黑云压城城欲摧，北风吹折琼花飞。扬州乙酉遭屠戮，卓氏贞魂至今哭。将军降敢丞相死，一家八口齐赴水。池中土作殷红色，血渍波痕转逾碧。曾闻精卫能填海，一勺之池想易改。
白山有乔木（清·李柏）　　押侵韵	白山有乔木，其高五百寻。上枝拂月窟，下根潜极深。日月宿其巅，霜雪不敢侵。千年一卷叶，九垓失其阴。千年一开花，香传天地心。他山有蔓草，芳花绣石岑。琐琐含春意，妒杀松柏林。
在频山子德大弟宅喜晤子祯宋隐君歌以赠之（清·李柏）	甘泉高士年六十，老骨如鹤山头立。携楮易种出烟霞，足迹不复至城邑。与我相逢频阳道，不言不揖但大笑。吾弟引手指其人，云是谷口之子真。谷口有田一百亩，躬耕尝与渔樵邻。近日愁见石壕吏，掉臂东来陟岭峋。一卧西堂十余载，青鞋布袜折角巾。胸藏千卷不知富，家徒四壁不知贫。世间万事不知好，惟有研田可隐身。柏也闻之发浩叹，仰视浮云过霄汉。幡然欲辞太白雪，与君约钓砚海畔。砚海洋洋大无岸。
