竹窗（清·甘汝来）　　押沃韵	夙心赏此君，久别觉眼俗。老僧有清意，数竿植槛曲。客来坐禅床，开轩凝眸绿。疏影挹清风，为余解烦溽。
古杉诗（清·甘汝来）	南昌古豫章，以树名郡治。梓生松阳门，荣悴关隆替。南康吾支郡，巘山在其地。上有陈蕃墓，两杉入云际。谁其十年树，乔木匪偶寄。下钟地之灵，上秉天之气。象山我家茔，马鬣封先世。土角流金星，形家兹可志。婆娑一古杉，孤干亭亭植。春夏敷荣华，秋冬弥苍翠。太传坟前杉，上下论年岁。吁嗟此古木，且似植其类。惟我大父母，矫矫同风味。盘错系纲常，磨砻成节义。会合待千年，造物有深意。雨露日滋荣，永言受荫庇。
铜柱（清·甘汝来）　　押药韵	丽江炎荒之锁钥，南控安南壤相错。距关一舍分茅岭，汉家铜柱高岝崿。伏波峻业何峥嵘，英风万古震寥廓。当日楼船下交址，疾扫狂童等残箨。二徵授首传京师，九真革面复疆索。郡县其地中土同，螳背安敢复张攫。五季陵迟世多故，部领邪行乃横作。宋元帅征屡无功，包荒无乃太孱弱。蛮夷犷悍本性习，朝廷驾驭藉方略。将帅岂乏英雄姿，推毂无能专委托。有明英公亦人杰，功与伏波庶相若。中官继镇求珠犀，纨裤握兵拥帷幕。遂令封豕肆狂噬，内地旁州恣侵掠。惜哉用武功不究，议祖捐之满台阁。爵予世及用羁縻，国威如斯亦稍削。今代圣神御区寓，六合以内并包络。况乃近地非辽绝，岁修贡职尤谨恪。我来行部视边徼，义取诸豫严关柝。顾瞻前烈迹未湮，来者树立当奋跃。肯念平生马少游，畏此毒气熏蒸瘴乡恶。
杂诗（清·甘汝来）	偶寓西山侧，日夕看不足，遥爱峰峦秀，清扬好眉目。白云出其巅，玉泉流其麓。花木发清香，鸟鸣无断续。我生蒙尘垢，劳形日碌碌。欲往恣游眺，冠盖苦结束。念我筚门友，晶莹双璞玉。不贵安得贱，不荣安得辱。逝将黄鹄举，灭迹栖岩曲。幽人有同心，相期在空谷。
