题石室藏书图（清·刘蘩荣）	闻昔我祖姑，贞静本淑质。相夫兼教子，治家敦朴实。卓识明大谊，忠厚积隐德。克笃生吾亲，年已近三十。吾亲总角时，聪明即起特。作诗见清新，读书深有得。所以吾祖姑，爱亲尚柔克。严法孟母迁，勤效敬姜织。教亲穷经史，必当求绝识。教亲务圣学，不可听异术。教亲明世务，通达贵正直。教亲习礼仪，谦约尚谨饬。每当塾课归，亲即侍几侧。夙夜奉慈颜，动必循典则。书声四处闻，闇然居石室。嗟乎吾祖姑，乡闾本共式。披图神往之，能不忆当日。
