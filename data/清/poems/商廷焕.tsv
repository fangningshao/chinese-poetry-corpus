夏园晚坐（清·商廷焕）　　五言律诗　押阳韵	元蝉噪夕阳，绿重柳成行。有客当风坐，空庭过雨凉。日长青史伴，人静白莲香。微露新眉月，林间澹澹光。
寄怀郑芝庭上舍（清·商廷焕）　　七言律诗　押真韵	玉立仙才郑子真，王园曾与逐车尘。悬弧尚记同庚子，解剑恒思订甲寅。竞病每联茅店雨，尖叉时煮瓮头春。西风昨夜敲檐马，坐对黄花似故人。
