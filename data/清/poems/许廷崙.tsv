纨扇（清·许廷崙）　　五言律诗　押文韵	入手团团好，冰纨却暑氛。衣香风满座，鬓影月遮云。读画怀秦女，吟诗悟汉君。莫教轻扑蝶，销损縠罗文①。
蒲扇（清·许廷崙）　　五言律诗　押盐韵	颇有书生味，编蒲手自拈。招风来习习，遮雨滴纤纤。柏子松花共，荷香竹影兼。偶然挥扇坐，不觉似陶潜①。
鱼唇（清·许廷崙）　　五言律诗　押真韵	海物虽惟错，烹鱼共爱唇。吞钩前日屡，送酒此时频。巨口应争羡，丰颐倍可珍。不须耽丙尾，一种味偏新①。
保生帝（清·许廷崙）	保生帝，不医国，当医民，功德在民宜为神。喧腾五月龙舟开，海上王拜帝君来。帝颜微笑送王归，五色香花夹路飞。霓旌风马不得见，袂云汗雨①空霏霏。归来倾箧坐叹息，斗储忽罄虚朝食。巳抛绫锦劳歌喉，又典衣衫换旗色。清时乐事人所为，浇风靡俗神不知。神不知，降祥降殃天无私（施懿琳编校）。
戒鸦片歌（清·许廷崙）	游戏习所移，因循过已积。上智不如愚，请歌三可惜。鸩毒日以深，脂膏日以竭。金钱易粪土，耗用亦可惜。误学韦苏州，晏起日已夕。一月得几日，分阴亦可惜。揠苗伤苗根，泄水涸水脉。匆匆百年间，此身亦可惜（施懿琳编校）。
鲲身王（清·许廷崙）	落花如尘香不歇，紫箫吹急夕阳没。灵旂似复小徘徊，解缆风微讫不发。碧波涵镜逼①人清，照见轻妆水底月。龙宫百宝纵光怪，洛水明珰汉皋佩。淫佚民心有识伤，升平馀事无人缋。神来漠漠云无心，神去滔滔空②水深。士女杂沓举国狂，年年迎送鲲身王（施懿琳编校）。
罗汉脚（清·许廷崙）	罗汉脚，不为商贾不耕作，小者游惰大饮博。游手好閒勿事事，酗酒搏击群狺狺。果尔擒至即扑死，一时风俗为之驯。作法于严弊难止，作法于宽复何恃。藉以负戈祋①，驱以就耒耜，不然百人坐食一人耕，鸠化为鹰橘为枳。刑法重，恩德深。金刚目，菩萨心（施懿琳编校）。
伽蓝头（清·许廷崙）	伽蓝头，尔何不生庄严香界，忉利梵天，雪山之顶，鹫岭之巅。亲见世尊定后禅，木樨①花发共馥郁，菩提树影同连蜷。伽蓝头，来何由，得非仙风吹实落炎州。坐使交梨火枣忽无色，瑶草琪花皆生愁。色香味，无与俦，伽蓝头（施懿琳编校）。
昭忠祠（清·许廷崙）	红墙一角夕阳斜，古木森森栖暮鸦。行人动魄下马拜，断云坠落天之涯。赤嵌城外涛飞①雪，风惨潮悲声悽②绝。白水还如曩日心，碧山已变何年血。在昔生祠祀功臣，功臣不朽千万春。庸庸那得共庙食，老死牖下犹灰尘。奋袂一呼衽金革，尺寸皆能勒竹帛。身没王事投汨罗，招魂欲唱灵均歌。崇祠并建妥以侑，雕甍金碧瞻巍峨。能使顽廉懦者立，教忠可以海不波。呜乎，教忠可以海不波③，棱棱④正气扶山河（施懿琳编校）。
