凤县道中（清·周有声）　　五言律诗　押文韵	直到青天上，何知径路分。岩峦森气象，风雨极声闻。石势存危栈，林烟续断云。客衣殊太薄，叹息此劳筋。
梓潼县（清·周有声）　　五言律诗　押先韵	不到潼川县，安知栈阁悬。城孤才得地，山拓渐容天。树色旌竿直，江流藻绘鲜。神灵俨祠庙，一为指星躔。
樊口晚泊（清·周有声）　　五言律诗　押支韵	樊口传幽胜，轻舟向夕维。天空江气静，风定暮帆迟。绕树乌三匝，推篷月半规。还怜苏玉局，迁次几年时。
偶兴（清·周有声）　　七言律诗　押鱼韵	凉风飒飒度前除，独树萧条伴索居。人比僧闲耽习静，月先镫上照摊书。吟高便欲争儿读，瓶罄终犹赖妇储。一笑年来博囊粟，未知谁得食吾余。
夜坐（清·周有声）　　七言律诗　押侵韵	老觉腰鱼重不禁，宵分百虑感侵寻。松楸山径荒逾昔，荷芰平湖梦至今。破屋鸣机寒女怨，故巢移树夜乌吟。紞如街鼓朦胧月，谁识空斋寂寞心。
电白署中与魏丈春台话旧（清·周有声）　　七言律诗　押真韵	电转蓬飞讵有因，天涯忽此共残春。删诗不厌频涂乙，饮酒何妨竟过申。感事便同蕉鹿幻，观心渐近木鸡纯。诛茅他日应从老，未要宫袍稳称身。
清岚山（清·周有声）	人家住峰顶，我行时见之。遂逾数百折，始获叩茅茨。主人拂尘席，邀我憩征疲。村居不四五，往往绝烟炊。携榼请馔具，日暮空筐归。未知有蔬笋，况乃思甘肥。提壶试斟酌，不辨渑与淄。岂无饥渴情，何为异肝脾。谓言百尺岩，九仞不及施。昨逢十日雨，众面生光辉。自从五月来，谁复陈巾匜。悲哉人间世，生理乃若兹。我劳尚不解，彼困何能支。明发舍之去，相看俱涕洟。
少陵草堂（清·周有声）　　押麌韵	诗人未合享茅土，少陵草堂竟千古。逾阡度陌一相寻，此间亦是城南杜。乔林森森径旁取，隔断钟鱼同法鼓。短垣曲路转修蛇，十丈青鸾作行舞。升堂气象自完肃，廊榭欹斜尚枝柱。虽然雕落余结构，譬过衰门剩规矩。浣花溪水碧溶溶，还照高寒好眉宇。传闻此堂昔颓废，往往鼯鼪窜榛莽。邸舍闿从异姓王，新宫焕作神仙府。一时奔走盛簪绂，供张纷纶杂牲脯。行厨花里玉盘来，犹似江干驻严武。转眼繁华顿消歇，空令胜迹随风雨。客谈往事殊叹嗟，窃念古今增仰俯。人生岂藉势力存，姓名不共榱椽腐。秋风当年竟卷却，百代诗城自坚树。那须唧唧效寒禽，戢翼卑栖计毛羽。君不见马家宅与奉诚园，毕究迁移谁是主。
