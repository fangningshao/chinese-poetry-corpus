送郭十四南归（清·黄易）　　五言律诗　押微韵	踏雪送君去，江南笋正肥。花随春雨密，帆逐乱云飞。归兴浓于酒，波光绿上衣。官闲贫亦好，来往总忘机。
游洛阳道中（清·黄易）　　七言律诗　押阳韵	嵩少归来指洛阳，崎岖历后尽康庄。人夸走马看花地，我爱寻僧选佛场。苔藓残碑迷汉魏，战争旧垒认隋唐。前贤只羡西崖好，配食香山葺小堂。
题刘观察纯斋忏心图（清·黄易）　　七言绝句　押庚韵	身经万里头初白，名已千秋心自清。慧业忏除禅味好，筼筜深处听泉声。
郑鲁门得停云馆遗砚（清·黄易）　　七言绝句　押文韵	边阑题认黄初字，小印镌疑国博文。合与先生书篆隶，雨昏时候起寒云。
杨兄鹤洲购赠元氏赞皇石刻有汉篆三公碑甚奇喜极复求沈君愚溪觅之（清·黄易）	古人不可见，古迹亦有数。灵奇秘幽邈，难致空怀慕。杨兄元氏来，古物欣所聚。启箧见百幅，如涉山阴路。墨翠开春岩，字明点烟鹭。坛山强弩张，白石神虎步。封龙残字四，亦得褚欧趣。最奇三公碑，琳琅汉玉箸。虫蚀二百字，瘦蛟蟠老树。疏密任意为，篆隶体兼具。或屈玉折刀，或悬针垂露。或疾若风行，或郁若云布。辨文知冯君，祷降甘雨屡。绝类五凤砖，证字亦有鲁。欧赵录不同，或未身亲遇。我见诚奇缘，狂喜不能语。平生嗜古癖，于此得饱饫。汉代六名山，元氏碑尤著。便欲策杖探，羁栖苦难赴。官阁有休文，神交托心素。遥结岁寒盟，可同金石固。驰求三百番，疗我烟霞痼。
