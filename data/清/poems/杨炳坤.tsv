住芨芨台，大风雪，呈乐彦亭将军（清·杨炳坤）　　五言律诗　押微韵	大雪满弓衣，劳人塞上归。朔风号万窍，冷月晕重围。白首神偏旺，丹心愿讵违。龙泉犹在匣，破壁几时飞？
乌兔水途次阻风，简徐雨田二首（清·杨炳坤）　　五言律诗　押阳韵	传闻乌兔水，地接十三房。坤路潜相结，雄风蠢尔狂。沙痕时滉漾，山势欲低昂。倘藉吹嘘力，扶摇万里翔。
天山碑（清·杨炳坤）　　七言律诗　押阳韵	岌岦丰碑纪有唐，当年君集破高昌。刀烧枉自夸寒热，日月旋开化雪霜。百载封圻空叹曲，千秋文笔却推姜。祗今过客徘徊处，古迹依稀认战场。
过天山达坂（清·杨炳坤）　　七言律诗	车行曲折傍回栏，到此方知行路难。东去已愁泥滑滑，西来又见路盘盘。终三十里遑言近，到二层台始觉安。若遇雪深冰冻阻，更从何处著征鞭？
望天山作（清·杨炳坤）　　七言律诗　押先韵	好与天山结净缘，时时相见马头前。上留太古难消雪，长作人间不涸泉。苜蓿春深朝牧马，菑畲岁熟旧屯田。边疆生计资滕六，合建灵祠祀几筵。
出得胜关抵松树塘（清·杨炳坤）　　七言律诗　押元韵	策蹇徐行度后门，一鞭残照指遥村。平原草长绿无际，远岫松明青有痕。满眼风光都入画，动人乡思欲销魂。石莲芳枸称佳种，药笼收来待品论。
望蒲海（清·杨炳坤）　　七言律诗　押寒韵	鞟壁重重勺水难，蓦教蒲海动波澜。苍茫远与山吞吐，广袤浑如路汗漫。可有舟航通利济？更无鳞甲长荒寒。几时照澈天山月，濯足来看白玉盘。
