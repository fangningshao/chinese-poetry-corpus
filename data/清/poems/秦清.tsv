书崇庆常公殉节传后（清·秦清）　　押覃韵	东北有伟人，大名垂西南。政化延邛笮，啸歌抒幽覃。春嘘山矗矗，秋净水潭潭。琴能鸣其治，泉亦忘其贪。符彼循吏传，如皈弥勒龛。蚤蔚凤苞九，易报鹿鸣三。所难在大节，而匪矢空谈。牙璋入三巴，偫粮供鱼蚕。天落一将星，地震五丁男。平生忠孝亮，动与意气酣。胆固大如斗，手乃剑磨镡。舌为犀锋利，目为虎视耽。日晕生雌霓，妖魄褫虪甝。一死太山重，就之若饴甘。蠢尔如豕突，瞬顾已就戡。卓哉此鸿爪，千秋迹可探。承庥在翼子，明发慎毋惭。浩歌起遐瞩，蜀山挺翠岚。
