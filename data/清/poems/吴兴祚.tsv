江上有感（清·吴兴祚）　　五言律诗　押微韵	雨洒江村暮，寒烟下钓矶。饥鸢掠水去，老牸负云归。猺獠仍顽梗，风谣各是非。慨然行古道，任与世情违。
海口八字山炮台（清·吴兴祚）　　五言律诗　押灰韵	并马登临际，重云黯未开。班师存旧垒，遗策问荒台。蜃气因风散，涛声挟雨来。筹边劳指顾，端藉出群才。
电白县观海（清·吴兴祚）　　五言律诗　押青韵	扬帆同纵辔，咫尺辨沧溟。沙向日边暖，春从岛外青。鲸鲵今不见，楼橹昔曾经。海若知王化，年年效百灵。
舟次浔州（清·吴兴祚）　　五言律诗　押先韵	行尽粤东路，粤西又一天。是山皆瘴气，无树不蛮烟。幻语闻獠洞，歌声出蜑船。遐荒风景异，化俗愧前贤。
和友人韵（清·吴兴祚）　　七言律诗　押江韵	荒城落日空千堞，堞外秋飞燕影双。几片残霞归暮岭，无边黄叶下寒江。昔年说剑曾无敌，此夜论文未肯降。兴尽顿忘更漏永，风吹凉月照银釭。
重台（清·吴兴祚）　　七言律诗　押灰韵	携将清兴陟重台，白社何缘共举杯。殿角微风驱暑去，峰头斜日剖云来。数株宝树迎人立，几片昙花向佛开。倚遍石阑寻妙句，钟声已过碧山隈。
