临江仙 中秋后一夕风雨（清·华侗）	昨夜月明明似水，今宵雨碎风鸣。广寒宫阙白云扃。名花如有恨，好酒亦无情。不睡推窗还看取，残萤小照昏庭。蛩螀凄楚不堪听。疏星难暂露，来日可能晴。
苏幕遮 桃花（清·华侗）	火初新，春欲暮。霞灿云蒸，催放玄都树。姐妹红衣秦洞住。重到刘郎，不见渔舟渡。夕阳溪，芳草路。似笑无言，却把韶华做。杨柳丝丝相闲处，嘱咐东风，莫遣清明雨。
卜算子 秋窗（清·华侗）	暑去渐凉生，小室宜深邃。卷起帘儿对好山，墙角幽花媚。静夜怯灯昏，无酒难成寐。风惹芭蕉雨又来，点滴惊心碎。
