雁门童子歌（清·董葆琛）	古来奇迹那有此，有此奇迹出童子。不能刃贼亦杀贼，一十七贼同时死。童子随宦居天堂，仓卒贼势来披猖。尽掠孩提驱以走，日暮同次黄梅乡。飞龙药店暂安宿，一儿无言众儿哭。却喜群贼无我虞，逡巡谋贼进鸩毒。鸩毒一中群贼诛，众儿相向犹踌躇。此身自顾无生理，亦仰余药捐其躯。凄凉野寺江村畔，欲绝未绝神不涣。手作家书贻家人，其志已毕魂乃断。我闻此事心暗悲，五尺之童才智奇。自古无独却有偶，千载以上童汪锜。
