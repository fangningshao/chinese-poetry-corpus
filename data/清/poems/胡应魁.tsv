太极亭记事诗（清·胡应魁）　　七言排律　押萧韵	金鳌突怒涌灵潮，首戴蓬壶矗紫霄。渤澥安流缘重镇，岩峦环拱俨班朝。红亭忆自初春筑，碧宇新将太极标。八卦列成分脉络，一元资始见根苗。胚胎万象机还伏，笼罩千门势独超。幽旷忽焉开异境，升平允矣庆崇朝。乾坤蕴奥全呈露，溪岭妖氛总息消。倏报渠魁争面缚，为闻长吏作书招。百寻铁索长鲸贯，五色牙旗归马娇。佩犊俗移清井牧，听莺兴到集宾僚。枝头鸟语因歌乱，槛外花香逐袖飘。高阁夜深催进酒，小楼烟冷识吹箫。园林此际推名胜，墟市当年怅寂寥。客喜如今符颂祷，我怀在昔起忧焦。林陈搆乱共诛戮，黄廖连谋复结腰。最易潜踪山杂沓，况多游手众浮嚣。地灵有述能旋转，邦本宜培怕动摇。苛政不曾除猛虎，好音何以感飞鸮。天心可向人心卜，杀气恒凭和气销。但使官民联指臂，那愁盗贼煽风谣。玄关孰探阴阳秘，彝训原同日月昭。思患豫防惩怠缓，立成为本戒虚骁。濂溪图说须详释，海国琴声未易调。留赠后来登眺者，我言窃愿比刍荛（吴福助编校）。
