晚次安乡县（清·刘士璋）　　七言律诗　押文韵	西风摇落雁行分，向晚移舟酒半醺。水护县楼秋柝出，林藏古寺暮钟闻。来朝便鼓湘江柁，何日踏开衡岳云。欲向重湖看明月，洞庭木叶落纷纷。
荆门别王峻封（清·刘士璋）	下马邮亭饮君酒，君醉不辞酌以斗，故人情笃重分手。并行共宿三旬同，长途渺渺随秋风，河梁一赋嗟西东。人生聚散岂非数，他日相逢定何处，我返自崖君且去。
