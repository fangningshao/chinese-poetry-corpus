当涂将归留别葛谦斋（清·安致远）　　五言律诗　押庚韵	残春南寺客，日日计归程。旅梦松阴满，乡思艾叶生。莺花催客恨，风雨壮溪声。莫作江南客，从来多旅情。
过鄚州（清·安致远）　　七言律诗　押庚韵	古戍苍茫朔气横，黄尘扑面野云生。人传燕赵悲歌地，水咽荆高变徵声。百战河山余废堞，清时烽燧尚孤城。萧萧落日催征骑，愁听荒笳到耳鸣。
登青州北城楼（清·安致远）　　七言律诗　押歌韵	广固雄图揽胜过，万峰飞瀑泻长河。时清鼓角秋全静，地近烟岚雨易多。石柱鳌吞翻地轴，铁幢龙怒起盘涡。千家市逐浮槎尽，祇有西风吹逝波。
