醉歌（清·于芳洲）	夷齐死于名，蹠蹻死于利。一笑古来人，多为名利系。古人已矣醉埃尘，不如饮酒全吾真。酒酣梦入醉乡去，忽复捞月沧江滨。觉来不问此何日，一声长啸通天津。
谢文节公号钟琴歌为吴素江明经作（清·于芳洲）	信州兵败公潜踪，随身长物惟号钟。垂帘卜肆一再鼓，惊猿唳鹤凄心胸。东山桐，西山梓，发露精诚声变徵，几时流转入燕京，跣足麻衣抱琴死。沧桑变易五百年，断丝枯木若为传。自来神物久必显，岂肯灭没随秋烟。吴君嗜古兼尚义，铭刻摩挲叠山字，解囊坏漆郁苍凉，斑斑尽是遗民泪。遗民泪竭东海枯，冬青树老啼哀乌。请弹丞相《松风曲》，再访闽中《何氏图》。
