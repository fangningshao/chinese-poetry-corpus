无题（清·徐嘉干）　　七言律诗　押侵韵	凤凰枝上绿云深，甲煎香烧似水沉。鹦鹉帘栊春盎盎，枇杷门巷昼阴阴。三年有刺犹怀袖，一柱无弦欲碎琴。风断罗浮残绮梦，缟衣隐约杳难寻。
潜园嘉荫轩分咏春暝曲 （清·徐嘉干）	绿杨垂鬟下拖地，暝色春融土膏腻。烟云过眼收玉京，帘前燕落相思泪。檐铃细语春眠回，扑蝶听鹂醉未归。园扉斜开石泉冷，笛韵幽扬出苔井。片月当空挂一钩，杏花楼畔涵人影。
