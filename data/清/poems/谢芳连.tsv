孟夏山中晚坐（清·谢芳连）　　五言律诗　押微韵	孟夏变物候，景仄风光稀。石林湛雨气，山月连阳晖。鸟语遍幽涧，人声隔翠微。弹琴迟渔者，衣上落英飞。
溪村早起即事同邵八丈子湘作（清·谢芳连）　　五言律诗　押元韵	早起杏花白，饭牛人出门。野田多傍水，深柳自为村。比屋尽耕稼，服畴皆弟昆。爨烟犹未散，林鸟乱朝暾。
宿山园（清·谢芳连）　　五言绝句　押哿韵	小雨松径寒，人归夜深火。宿鸟栖未安，惊飞落山果①。
密雪望行人（清·谢芳连）　　五言绝句　押梗韵	人行犬雪吠，密雪迷村影。欲扣酒家扉，山桥一蓑冷①。
题李百药三十六湖草堂（清·谢芳连）　　七言绝句　押东韵	钓罢归来解钓筒，题诗灯火夜深红。湖村犬吠人眠尽，商女棹歌烟月中。
西溪道中寄友（清·谢芳连）　　押屋韵	日夕浮清溪，时时望林屋。孤舟移白蘩，细雨闻鸡鹜。波涵远山灭，树隐寒烟复。倚楫想幽人，城虚怅独宿。
溪村欲雪忽忆朱竹垞太史小长芦捕鱼幽兴遥寄（清·谢芳连）　　押语韵	水冷小长芦，渔舟自容与。舷际下鸬鹚，衔鱼向何许。烟暝雪将来，如闻隔芦语。
月夜汲中泠泉（清·谢芳连）	新月泉上出，江华照衣冷。扁舟荡秋桨，汲取波中影。昨与山僧期，煮月翻瓦鼎。
