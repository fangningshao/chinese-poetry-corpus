出峡（清·董敬舆）　　七言律诗　押蒸韵	霜威扑面欲生棱，枯坐篷窗唤不应。笑指彩云辞白帝，贪看红树下黄陵。冷猿哀雁声何楚，暮雨朝云画未能。知有精灵镇来往，碧虚想像最高层。
重至关中（清·董敬舆）　　七言律诗　押阳韵	陵墓累累古道旁，我来凭吊感兴亡。碑焚野火埋秦畤，瓦出春耕识萯阳。旱苦叶彫黄阁树，宵深燐语白沙场。城南韦杜莺花劫，一度吟看一断肠。
十刹海观荷用苏文忠公金山诗韵（清·董敬舆）	北人不识江与湖，潴水为潭便称海。金源十刹迹成尘，指点烟萝果安在。空馀高柳绕坡陀。屋宇之外皆澄波。恍到江南水云壑，花时微病游人多。嗟余淮海迟归楫，大难米贵长安日。六街车马涨尘沙，白汗翻浆午曦赤。何期到此清吟魄，片云著意催诗黑。柳丝历乱夕阳明，三两沙鸥睡不惊。辇下才人半相识，招呼况具杯中物。酒酣兴极忆家山，不安寒饿真痴顽。归心日夜无时已，梦落苍霞半江水。
陈伯潜太史宅喜晤宝竹坡学士（清·董敬舆）	深丛蹲孤罴，冷面寒于铁。百寮仰丰采，重臣亦心折。谏牍心写藏，钦公有施设。延陵吾故人，捐躯事何烈。廷议悯孤忠，公为表其节。抔土傍惠陵，千秋埋碧血。言念平生欢，五哀为郁结。贱子田间来，颇亦耻干谒。华筵获良觏，形神为愉悦。杯酒话名山，神往水云壑。冻鼓起岩城，惜此仓皇别。
采石舟中走笔寄呈刘绍庭孝廉（清·董敬舆）　　押东韵	峭壁陡立洪涛风，孤影倒入鼋鼍宫。建业千峰似奔马，磅礴至此形将穷。蛾眉博望渺天际，大江东去青濛濛。我来吊古意怆恻，所惜不见大峨仙子锦衣玉带乘云鬉。骑鲸仙去倏千载，空馀酒楼巀嶪撑苍穹。宋虞雍公亦健者，书生唾手成大功。想其视师出仓卒，已有成竹藏胸中。或言破贼出天幸，此辈安足知英雄。英雄千古浪淘尽，惟馀二子姓氏长留天地不与江流东。问天搔首发悲咤，昏鸦如墨腾遥空。江波动摇忽变色，海天落日磨青铜。馀霞半空散成绮，寒铓激射光熊熊。天公悯我所如独不偶，故幻异景娱双瞳。忆昨夔巫返孤棹，亦于此地维乌篷。江风飒飒起遥渚，雨洗翠巘轻烟笼。芦花荻絮白于雪，青枫乌桕酣初红。终竟山川秘灵怪，朝暮变幻羞雷同。饥劬慰劳起斟酌，银鳞尺半初收筒。醉来閒抱水云宿，诗成啸傲夸穷工。因之哦诗寄刘子，缄题留待东归鸿。
