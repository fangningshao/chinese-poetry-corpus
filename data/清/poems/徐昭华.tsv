送虞英嫂归诸暨（清·徐昭华）　　七言绝句　押歌韵	落尽红衣莲子多，相看绿水木兰过。晓风不解吹愁去，偏送佳人到苎萝。
桃叶渡歌（清·徐昭华）	可怜桃叶渡，落日行人暮。双桨打清波，春风缓送桃叶过。祇今桃叶渡头稀，艇子江头归不归。
因探亲吴门同虞夫人游虎丘（清·徐昭华）	阊门日出晴鸦噪，两桨閒寻虎丘道。宿雾犹含堤上花，流云已渡波间藻。红栏上下傍水行，画船歌吹来倾城。回帆不尽掺挝意，转幔时闻过曲声。斜峙山桥甫能住，香车早趁山塘去。满街栀子未开花，几树垂杨自飞絮。到门知是梵王宫，台榭连云曲径通。棕棚覆叶沽茶碧，漆柱遮油卖杏红。我寻生公旧法席，蹇裳一上生公石。龙剸绝壁尚留池，虎去中林杳无迹。登山四望更无山，但见山藏古寺间。绕地松楸看去密，空庭塔影落来圆。修廊诘曲几回度，又听归鸦噪前路。夕阳一片寺门边，不识真娘在何处。
塞上曲（清·徐昭华）	朔风吹雪满刀镮，万里从戎何日还。谁念沙场征战苦，将军今又度阴山。长云衰草雁行平，砂碛征人向月明。思妇不知秋夜冷，寒衣还未寄边城。
舟泊垂虹桥重翻吴江闺秀诗有感（清·徐昭华）	吴江之水春泱泱，水边曾蘸青螺香。我寻黛影不得见，对此绿波空断肠。残星点点障轻雾，左妹金闺在何处？雉堞连墙有蔽亏，渔舟荡桨空来去。茭花菰叶满江浮，画烛银缸彻夜游。曲渚流霞漾金钱，碧天清露洒琼楼。一时吟咏出花下，百尺天孙锦云絓。相隔风光知几春，教人宛转怀长夜。十幅蒲帆五两风，长桥犹跨旧城东。美人不在桥边住，盼作春天一段红。
