辛卯四月初五日夜坐时苦雨骑月（清·周星诒）　　五言律诗　押覃韵	西风连日急，夜冷过春三。淰淰云阴合，冥冥雨色酣。水深将烂麦，暖至或苏蚕。衣食关民命，天应慰不堪。
枕上闻磬（清·周星诒）　　五言律诗　押删韵	一磬泠然脆，悠悠度竹关。道心澄夜静，余响漾风间。合眼见皇古，置身如万山。五更窗欲曙，梦警枕屏间。
题画（清·周星诒）　　五言律诗　押灰韵	重重千百树，策杖自徘徊。万绿破深瓮，孤云兀废台。风吹雁毛落，秋引酒悲来。无限茫茫意，谁同醉此杯。
秋感（清·周星诒）　　五言律诗	惯觉衰翁梦，戈船鼓四更。连阴星月晦，长夜鼠狐横。醉呓奴群睡，忧嗟老独醒。一声天下旦，破暝祝鸡鸣。
春夜（清·周星诒）　　押阳韵	不睡百忧集，春深此草堂。山风时启户，江月直窥床。转烛穷花熊，缄茶养露香。幸多间事业，消得夜茫茫。
