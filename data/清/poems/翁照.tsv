蓑衣（清·翁照）　　五言律诗　押尤韵	记得寒江外，曾披上钓舟。烟波双鬓老，风雨一身秋。戴笠偏相称，垂竿亦自幽。严陵如爱此，应不著羊裘①。
迎笑亭写望（清·翁照）　　七言律诗　押鱼韵	满亭飞翠扑轻裾，大好风光画不如。数摺晚山迷橘树，一竿秋水上鲈鱼。室藏乌喙人何在，舟载蛾眉事恐虚。转眼霸图销歇尽，而今赢得话樵渔。
雨后君山野步（清·翁照）　　七言律诗　押庚韵	一缕初晖泼眼明，独行江路喜新晴。水当腊去青浮岸，山到春来绿进城。楚相祠空汀草合，吴娘船过浪花平。故乡风景殊佳绝，底事终年爱远征。
将之北河留别（清·翁照）　　七言律诗　押微韵	织就文禽作对飞，一篝灯火久相依。耦耕当日言犹在，佐读终年计转非。但使我能抛犊裤，肯教君更泣牛衣。料应不学苏家妇，金尽归来也下机①。
赠沈侍御椒园（清·翁照）　　七言律诗　押麻韵	展卷光腾五朵霞，总由忠爱发精华。诗宗杜老能忧国，文溯昌黎属大家。午夜疏灯焚谏草，春风小驿见常花①。悬知兄弟联吟处，添得新诗护碧纱。
梅花坞坐月（清·翁照）　　五言绝句　押梗韵	静坐月明中，孤吟破清冷。隔溪老鹤来，踏碎梅花影①。
涵秋亭小憩怀师十五南塘（清·翁照）	疏林过微雨，返照明残滴。独立野亭中，萧然起寒色。澄湖落雁斜，古渡啼鸦寂。不见远归人，楚天淡秋碧。
咏史（清·翁照）	周衰政不纲，征伐强侯擅。霸业复凌夷，私门势强悍。三桓七穆兴，鲁卫势衰愞。六卿专晋权，《扬水》为之先。争强互相吞，三晋六国半。俱酒为家人，倒置履与弁。如何周威烈，封侯遂其愿。坏法自天朝，史笔昭独断。司马续《春秋》，岂独重辞翰①。
送归愚沈少宗伯予告归里（清·翁照）　　押纸韵	片帆潞河来，相值在泲水。知水予告归，南云指故里。敬读御赐诗，千丈荣光起。载赓洵一德，眷注情无已。遭逢媲虞唐，进退善终始。公归有程期，我老失准轨。离筵布南池①，鸣蝉绿阴里。无计更挽留，去去波如驶。但愿南风狂，维解舟仍舣。
