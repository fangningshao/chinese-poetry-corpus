泊临淮关（清·花杰）　　五言律诗　押青韵	今夜淮关宿，开窗接杳冥。水光争月白，山影上楼青。镫火人家小，鱼虾野市腥。濠梁千古意，仙梦记曾经。
古寺（清·花杰）　　五言律诗　押文韵	驿程经古寺，小憩趁斜曛。鸟去下黄叶，客来多白云。梵声催月上，樵影隔溪分。烧芋燃僧火，尘劳愧此君。
春日登黔灵山（清·花杰）　　七言律诗　押灰韵	拨云攀磴践莓苔，小憩孤亭四望开。白鹿竟随僧老去，青山依旧我归来。泉流仍绕千层塔，春到新添几树梅。到此风尘机已息，置身高处即蓬莱。
寒雀野梅图（清·花杰）　　七言绝句　押麻韵	崚嶒白石树槎丫，仿佛江村竹外斜。雪冷山空无梦到，两三寒雀两三花。
