云中怀古（清·钱兴祖）　　七言律诗　押阳韵	山头木叶直穷荒，帝醉金天赐启疆。双观魏家传盛乐，虚楼辽代记梳妆。窟中饮马黄花瘦，岭上飞孤紫塞长。略定三关边吹断，至今犹忆武灵王。
次韵孝标弟岁暮杂感（四首选一）（清·钱兴祖）　　七言律诗　押先韵	四海无家倍可怜，家徒壁立操弥坚。马医未业终无术，虎吏难逃莫问田。学稼故应先学圃，安贫自得渐安禅。嗣宗恸哭刘伶醉，壮志销沉不诅天。
