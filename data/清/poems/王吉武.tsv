重修六贤祠成展祭作（清·王吉武）	乾坤有倾折，凭谁奠苍黄？成仁取义间，得争日月光。末世务苟话，横流决堤防。不有数君子，何以扶颓纲？明季丁否运，妇寺纷蜩螗。群贤共愤争，杌隉正气扬。暨暨有黄公，请剑击貂珰。糜烂北寺狱，冤血流圜墙。逮乎思陵末，大盗剧披猖。京城竟瓦解，宫阙屯豺狼。倪周并词臣，就义何慨慷！赋诗整冠带，引脰遂绝吭。共志有中丞，仰药裂肺肠。云车驾风马，同日从君王。维时刘与祁，解组各归乡。号咷义旗举，自矢百炼钢。未几沉荒晏，南都复沦亡。两公竟致命，先后归帝旁。一甘绝勺饮，僵饿追首阳。一起赴清波，怀石同沉湘。区区于越地，山川灵气翔。凛凛得数公，劲草卓秋霜。平生所树立，理学兼文章。末路更完节，浩然还旻苍。圣朝重褒忠，祝典载辉煌。守土风教责，表扬分所当。立庙傍黉宫，六贤共烝尝。昨秋大风雨，摧我西庑雘。周垣半倾圮，不能庇堂皇。率先亟修筑，勿使沙栎荒。榱桷新丹雘，木门饰仓琅。登堂荐蘋藻，肃然对冠裳。即事有枨触，沾襟涕浪浪。畴无君亲恩，俯仰默感伤①。
读史杂感（清·王吉武）	锦不可为冠，稻不可为齑。物虽负美质，适用那得齐。束发事柔翰，怀抱献金闺。溲勃各有长，投之在良医。外吏尚干局，锐者可剸犀。资力天所禀，不在古与稽。清庙鸾铃刀，漫然试割鸡。用才或相违，不如委沟溪。樊笼羁逸翮，盐车困霜蹄。自昔有不遭，何为叹颠隮①？
钓台谒严先生祠（清·王吉武）	钓台突兀千山里，钓竿独拂桐江水。藏名遁迹山水间，为有故人作天子。眼底不知《赤伏符》，意中安有侯司徒。京华笔札非所惯，自笑故态犹狂奴。銮舆朝临只高卧，伸脚无端惊帝座。中兴将相列宿明，不若江湖客星大。千秋片石何嶙峋，遗庙江边榱桷新。左方右谢同缝掖①，且喜不染簪缨尘。行人系棹孤亭下，瞻拜高风心独写。纷纷名利独何为，堪叹征帆往来者②。
许由瓢（清·王吉武）	瓢挂树，一叶轻。风吹濩落夜有声，不若弃之梦亦清。天下非大瓢非细，身外之物总为累①。
淳汾阳胄（清·王吉武）	令公来，敌垒开，免胄直进胸无猜。花门错愕拜马首，遽前谯让执其手。指天为誓酹杯酒，愿击吐蕃赎厥咎。此时神策观军容，方建大议幸河中①。
李临淮靴中刀（清·王吉武）	大将不能辱于贼，靴中置刀雪一尺。自拚热血战场倾，不令众死身独生。大旗连飐鼓声陡，前锋小却命取首。突骑陷坚壮士吼，河阳破贼兽散走，幸无监军掣其肘①。
破龙涧（清·王吉武）	法雷夜响沧江底，铁井怒裂毒龙尾。空山石破真珠喷，一夜化作莲花水。潺潺万壑听琴声，野花落涧春香生。清寒自是泻石髓，霜液岂染蛟涎腥。火鬐电鬣从天下，至今寒泉尚馀赭。千年松老褪苍鳞，犹似蜿蜒神物化。山僧晚汲风满衣，洗钵贮得真龙归。胆瓶插花佛前供，雷雨还从钵内飞①。
刘参军锸（清·王吉武）	伯伦沉酣，万古转睫。解酲五斗，随身一锸。块然土木，委化从之。杳杳冥冥，天方醉时①。
