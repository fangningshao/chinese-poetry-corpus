螺墩偕同人宴集（清·徐盛持）　　七言律诗　押歌韵	重向螺墩载酒过，桃花人面复如何。琵琶声咽潇潇雨，环佩魂消瑟瑟波。天亦有情容客到，人能无恨得春多。逢场作戏寻常事，肯为簪缨易薜萝。
九日偕龚沤舸郭小岩门人范生问庭萧生含素唐生云溪王生清如游青原山登高席间分韵得来字次山谷韵（清·徐盛持）	平生抱山癖，人事撄氛埃。名山多负负，到处空复回。登高访青原，盘纡白云隈。冈峦互扃钥，深入豁然开。巍巍净居寺，殿阁森良材。佛家亦兴废，今昔良可哀。蹑屐遍探幽，言寻山水涯。嵚崎磊落石，飞云绝梯阶。亭台半倾圮，结构无文榱。泠泠曲涧泉，清不受尘埋。听泉待月桥，道心生秭垓。天工胜人为，此理讵疑猜。我闻王姚江，讲学辨根荄。聚徒居此山，岁举春秋杯。书声振林谷，相得遗形骸。千载杳难期，五贤祠山摧。吾道竟何如，后学谁追陪。讲堂不可再，俗僧徒掀豗。吊古感苍茫，𤠔鸟声清哇。人杰地乃传，我今七贤偕。重阳无风雨，欢携酒榼来。扪萝意延伫，日暮舆夫催。何时买山隐，归路重徘徊。
