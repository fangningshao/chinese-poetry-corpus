题谢孝子（霖）侍疾图（清·赵良栻）　　七言律诗　押微韵	娱亲仍著老莱衣，慈竹平安愿已违。北斗香焚虔午夜，西山景迫恋春晖。诚通神鬼幽兰洁，梦入池塘寸草腓。十有八年如一日，抱铛孺慕等依依。
秋虫（清·赵良栻）　　七言律诗　押尤韵	百卉雕零肃气浮，閒云黯淡不胜秋。萧萧木叶堆荒圃，唧唧虫声入破楼。草露寒烟三径晓，豆花凉月一棚幽。丁东檐马窗前响，四壁争鸣起暮愁。
