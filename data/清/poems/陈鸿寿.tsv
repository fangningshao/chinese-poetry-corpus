葛岭怀古（清·陈鸿寿）　　七言律诗　押尤韵	明月香风十二楼，平章湖上恣句留。半间未许神仙占，后乐何知将士忧。蟋蟀声骄蘋草捷，鬼车啼断木棉秋。福华编就看如梦，流水桃花为尔愁。
塞上曲（清·陈鸿寿）　　七言绝句　押尤韵	白骨青磷瀚海头，琵琶一曲起边愁。眼前滴尽征人泪，并作黄河地底流。
阮云台阁学师重摹石鼓歌用东坡韵（清·陈鸿寿）　　押有韵	我后坡公几辛丑，集古不见六一叟。石鼓又经七百年，点𪑮欲化长虹走。涌盄渫㳿既聱牙，趩𧾨{豕唇}蜀讵适口。何如古癸字无多，畴兹疑案坛山后。前年天藻重编排，抉剔文义还什九。其𦚎孔庶羉𣬎𣬎，亦有鱮鲤橐杨柳。收缩元气归豪芒，转动天枢灿星斗。从臣才艺简选精，珍宜拱璧悬臂肘。连江伪刻何足论，若粟去秕苗去莠。琅嬛仙人一代宗，龙文健笔苏韩友。金石借证经史讹，斤权㞼殹悟鷇{孛殳}。天下流传秘本希，三百余字袭蝌蚪。缅思苏李张窦徐，欧褚虞杜皆前耇。品评墨妙群推崇，猎碣潜驱犬羊嗾。诸侯剑佩骋雄俊，锡以彤弓及鬯卣。大书深刻理则那，昭示日月振蒙瞍。陈仓凤翔踪迹奇，不将荒幻等岣嵝。日炙雨淋致漫漶，要其气体弥深厚。重摹安置郡学中，参订同观志某某。十三经版各辉映，凤翥龙翔属谁有。由来作人邦家基，南山颂栲北山杻。竟拟兼金耀虓虎，青比朱丝约刍狗。爱古端资汲绠深，如公真与颉籀偶。惜早沈沙更嵌金，遂令读者徒搔首。岁年甲乙从缺略，毋怪亭林事攻掊。我闻神异靖康时，济河风大重莫取。至今璧合珠亦联，圜桥左右离尘垢。文武成康流泽长，中兴遗迹蛟龙守。贞珉况复树东南，文物声名长不朽。吴山峨峨浙水深，猗欤休哉万年寿。
宋自公堂后双古柏（清·陈鸿寿）	玉池双桐近百尺，天台古藤垂万年。昔从泰岱问封禅，攫拿龙虎盘风烟。空堂无人老狐入，夜深屋脊鸺鹠泣。白雁飞归五百年，两行苍翠沾衣湿。一株藓蚀稍空腔，一株劲直不肯降。离纚琐碎散璎珞，砚池乱落柏子香。题名远纪熙宁代，东坡旧友分明在。耤田手诏保宁军，元畅楼高碧山对。
西汉黄龙砖八砖吟馆分赋（清·陈鸿寿）	咸阳汉龙兴，工筑事稠沓。冠山朱堂崇，瓴甋旊人纳。此砖纪黄龙，铭文椎响拓。苔蚀文多残，测蠡义难合。病已虫识成，祥符报杂遝。黄龙见广汉，火及宣室閤。乌啼未央宫，改元岁一币。当时执拊桴，无为苦批泣。大黄兆威斗，铜仙泣萧飒。残甓埋荆榛，月夜狐狸踏。幸非凿臼科，庶免累层塔。四角暨中央，完好少齧踏。何年出鄠杜，何时渡泲漯。中有地里书，镐吐复丰喝。吾师志金石，剪镫卜簪盍。虞敦识立位，虢钟辨革堂革荅。五凤时代同，砖珠双韎韐。八砖耀日华，宾从互酬答。研墨铜雀瓦，写诗趁官蜡。
