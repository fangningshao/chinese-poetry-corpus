读王先生猷定四照堂诗书后（清·刘大观）　　七言律诗　押庚韵	西江诗派本然清，造句还如玉琢成。百怪盘胸能匠物，孤岑晦迹恐沽名。博桑日影桃花寺，韎韐风涛铁瓮城。目断长湖人渐老，黄冠麦饭独关情。
桂林即事（清·刘大观）　　七言绝句　押灰韵	白云长护孔明台，台上扶桑花自开。一夕东风天骤暖，梧州已送荔支来。
得张庐峰消息（清·刘大观）　　七言绝句　押鱼韵	胥江一棹暮云疏，心似蛩蛩失駏驉。正苦春愁难自遣，海风吹到故人书。
