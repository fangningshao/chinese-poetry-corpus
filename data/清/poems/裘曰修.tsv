江行怀古（清·裘曰修）　　五言律诗　押侵韵	清诗成漫兴，浊酒得孤斟。芳草自朝暮，浮云无古今。江山供野眺，风雨入长吟。南国经过地，劳劳客子心。
晚步书所见（清·裘曰修）　　七言律诗　押微韵	村落萧疏瓦屋稀，槿篱花谢杞苗肥。趁虚客度深林散，看剧人从近市归。柳外佛镫双碣废，岸边渔火一星微。意行乍觉新凉动，习习水风飘夹衣。
杨柳店有晋太傅羊叔子祠盖故里也读壁间旧句云老决收吴策辄成长律（清·裘曰修）　　七言律诗　押支韵	杨柳阴阴太傅祠，行人下马读残碑。遗言杜预才堪代，敛手张华计不疑。我谓孙王归洛后，略如隋帝破陈时。登床若忆何曾语，下濑楼船空尔为。
雄县（清·裘曰修）　　七言律诗　押侵韵	疏疏杨柳荡秋阴，瑟瑟西风飘客襟。人到中年易哀乐，地非吾土倦登临。沙盘远戍三关险，浪拍危桥一水深。北际南垂大如许，夕阳千古此消沈。
辽阳州（清·裘曰修）　　七言律诗　押青韵	襄平遗垒此初经，一水依然走百灵。劫火销余千顷渌，战尘飞尽四山青。旧京尚识龙兴地①，仙迹难寻鹤化形。极目海天缥缈外，寒云漠漠雪冥冥。
寄魏懋堂（清·裘曰修）	娟娟美人隔秋水，浓阴匝地寒光起。清砧断续西风生，数声飘入遥天里。白日荡荡飞鴐鹅，岱宗远意青如何。壮怀欲吐空自诧，我当把酒谁当歌。去年高会华簪集，意气纵横妙无敌。旧欢忽堕两经秋，俯仰人间坐愁寂。羊城骊唱那可闻①，三湘使客吟暮云②。虚堂瑟缩不成寐，月落屋梁疑见君。
江行怀古 其二（清·裘曰修）　　押虞韵	江左开基后，人争艳霸图。衣冠垂六姓，襟带到三吴。对客挥谭尘，当筵击唾壶。风流与割据，此意久荒芜。
