吴越王舍利塔（清·周震荣）　　押青韵	凤凰山前万松岭，碧波云鹤空遗亭。表忠观但存二石，金涂塔况余千龄。深宫五夜范金土，西域如来留影形。白莲迹古僧难问，白石斋头诗可听。家山梦远桐乡好，雅事人传翠墨灵。坐想临安千载上，笃生异人五季丁。弩却胥涛楼叠雪，衙排石笋山围青。万姓依王王佞佛，佛身千亿千穹冥。蜀汉同时纷割据，触蛮一角悲磷萤。丛丛谁衣山头锦，戚戚终怜牛角鼮。翠钿紫陌春花辇，私第黄金海物瓶。还乡唱罢王孙去，保叔崔峨月入棂。乌井荒祠遗老拜，北邙宿草东风醒。君去更寻握发殿，苍苔败瓦，或有功臣型。
题黄小松吴宝鼎砖拓本（清·周震荣）	宁饮建业水，不食武昌鱼。武昌材瓦以朽腐，太初宫畔昭明居。昭明楼阁高千丈，不作卑宫神禹想。尔时陶尽公卿，此日遗文搜嵻崀。黄金斑斓车耳失，小篆犹存一十一。遥知鼛鼓偏荒村，木梯浮江非所恤。苍苔碧藓吹东风，烧砖比玉坚相同。紫盖黄旗俱寂寞，荒凉铜雀大河东。铜雀之研几春秋，此砖幸未经雕锼。江南春归花草稠，共醉田间聊以支吾头。
