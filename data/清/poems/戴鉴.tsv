柬陈行之（清·戴鉴）　　五言律诗　押真韵	潦倒成何事，支离笑此身。养尊惟有懒，医俗莫如贫。对雪思佳酿，探梅爱早春。谷寒吹暖律，难变白头新。
舟泊京口作（清·戴鉴）　　七言律诗　押先韵	荻花摇落见苍烟，渺渺江流接楚天。独鸟飞沈秋草外，乱山青到戍楼前。潮通泽国寒生月，风飐樯镫夜泊船。沙际渔歌兼牧笛，中宵䀨起水窗眠。
孙若望谢珙县归过访话旧有感（清·戴鉴）　　七言律诗　押豪韵	剑阁连云入梦劳，十年重见意萧骚。破巢似我空三匝，愁鬓看君有二毛。不负家风存旧笏①，得归宦海息惊涛。通门老友无多在，往事闲追首漫搔。
对雪（清·戴鉴）　　五言绝句　押屑韵	素影上帘旌，玉宇殊清绝。斗雀傍檐飞，触落梅梢雪。
岁晚入都途中杂咏（清·戴鉴）　　七言绝句　押齐韵	迢迢古道客栖栖，风卷黄沙落日低。岂是此身同代马，年年只向北风嘶①。
丁丑岁暮喜史梅裳归自河中（清·戴鉴）　　押微韵	冰雪满川陆，南天鸿雁飞。故人在宛洛，岁暮今始归。春色已堪玩，酒徒相见稀。间散足为乐，孰云吾道非。
田家杂诗（清·戴鉴）	和风扇微暖，郊原淑气新。昨夜时雨过，万物同一春。邱墟上朝日，荷锄见农人。岁功自兹始，为志诚殷勤。既耕当复种，筋力多苦辛。拮据有时息，谈笑聚四邻。少长虽异姓，欢如骨肉亲。问彼何能尔，去伪存天真。
