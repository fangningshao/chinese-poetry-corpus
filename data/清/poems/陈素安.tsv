调笑令 咏蝶，示舍妹慕洁（清·陈素安）	蝴蝶。蝴蝶。记取花香时节。双双舞白翻黄，影弄帘帷日长。长日。长日。飞上个人裙褶。
忆王孙 春夕（清·陈素安）	花梢斜挂月纤纤。绣线才抛玉指尖。燕子嗔人不下帘。闷恹恹。翠黛愁多不用添。
琐窗寒 闺情（清·陈素安）	砌竹摇波，瓶花弄影，月痕微度。新寒太甚，怕启绿窗朱户。听檐梢、风耶雨耶，搅来落叶纷无数。和碧梧墙外，琼箫一曲，断云归去。无绪。伤孤处。见绛蜡烧残，泪珠似许。脂痕拭尽，莫到心灰无主。背银缸、愁整凤衾，者宵怎觅前梦处。唤侍儿、且放罗帏，数更筹五。
