舟泊樊口登西山（清·黄锡彤）　　五言律诗　押庚韵	樊口西山路，春风送客程。烧痕侵断垒，荒草入孤城。江汉东流大，兵戈满地生。家园回首望，日暮不胜情。
银河（清·黄锡彤）　　五言律诗　押庚韵	玉宇涵秋景，银河彻晓明。旁罗星焕烂，徐转气澄清。终古不改色，浮云空自行。谁能测深浅，脉脉总无声。
杂感 其二（清·黄锡彤）　　五言排律　押宥韵	深山有古柏，蔚然抱奇秀。斤斧不得施，经冬比松茂。特立出云表，幽姿壮岩岫。凉飙入乔柯，千亩共芳漱。葆此梁栋材，愿托南山寿。绳尺工料量，毋为造物囿。
杂感（清·黄锡彤）　　押屑韵	邛蜀阴崖中，中有太始雪。结冰层峦巅，万古人迹灭。炎旸偶一照，溶溶作幽咽。涓涓成江河，防崩石溃裂。杀人发屋庐，骨肉伤断决。乾坤大包容，重阴性激烈。愿布阳和春，无使严寒结。
