怀来遇雨（清·明泰）　　五言律诗　押齐韵	飒飒来凉吹，浓阴去径迷。烟横高树断，雨压远村低。斜日明山外，归云过水西。遥知城市近，风定乍闻鸡。
秋村（清·明泰）　　七言律诗　押阳韵	旅雁湖天足稻粱，薄寒终日据匡床。薜萝月小门深掩，蟋蟀声多夜乍长。到处田塍收稼穑，谁家砧杵捣衣裳。先生那有经秋计，只对黄花略举觞。
仲春漫成绝句（清·明泰）　　七言绝句　押元韵	芳草依依没旧痕，望中新柳识山村。余寒任在东风里，燕子来时不闭门。
九日登山（清·明泰）　　押屑韵	归雁背寒飙，阳卉摧霜雪。辍策登高冈，张组酬嘉节。谁言酒一尊，可解肠千结。放眼足愁人，感时易伤别。风尘天地暗，故旧音书绝。乡关万里遥，斜日烟中灭。
秋日东郊晚步（清·明泰）　　押梗韵	禾登野色宽，叶落孤村冷。山径牛羊下，柴门鸡犬静。时有暮归人，历历月中影。
