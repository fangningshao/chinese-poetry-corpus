五老峰后万松坪（清·徐延寿）　　五言律诗　押冬韵	浓翠侵衣冷，回环种万松。中间无别树，前面是何峰。林密遥藏寺，山深晚听钟。半空云影散，青吐五芙蓉。
法海寺访空上人（清·徐延寿）　　五言律诗　押鱼韵	随身瓢与笠，此外更无余。懒补破衣著，爱寻贫寺居。香厨三顿粥，石榻半床书。日见禅窗下，甘蕉日渐疏。
南归渡扬子（清·徐延寿）　　七言律诗　押庚韵	浩浩悲歌击楫声，瓜州镫火聚寒城。空言天堑分南北，不使中原罢战争。漂泊孤身衣有泪，兴亡终古水无声。惟余两点金焦在，日见潮痕落又生。
霖臣过绿玉斋同克张小饮（清·徐延寿）　　七言律诗　押文韵	柴门雨歇履声闻，径草春香尽种芸。绿醑花前消永昼，白衣天外看浮云。三人入座无残客，终日开窗有此君。芳草不堪怀远道，梦中金虎阖闾坟。
燕子矶（清·徐延寿）　　七言律诗　押元韵	冯夷吹浪啮山根，云树千重暗白门。故垒尚闻双燕语，空江曾见六龙奔。杨花暮雪行人路，杜宇春风古帝魂。扣枻中流频唤酒，客情难遣是黄昏①。
建州符山寺别楚黄樊山甫（清·徐延寿）　　七言律诗　押先韵	共借僧寮一榻眠，离家愁说两经年。断云古驿过樵水，凉雨孤舟忆楚天。千里别情芳草外，五更残梦落花前。城南歌舞今消歇，又见关山月上弦。
新淦县拜周公瑾墓（清·徐延寿）　　七言律诗　押灰韵	水畔巴丘古县开，周郎祠宇傍泉台。霸图当日成何事，才士无年实可哀。荆楚干戈终古恨，小乔环佩几时来？来涯孤客逢寒食，特为停舟酹一杯①。
登幔亭峰（清·徐延寿）　　押萧韵	孤峰矗云起，千仞何岧峣。峰巅平若砥，满地皆云苗。王子昔张帽，曾孙宴通宵。千人布瑶席，万丈横飞桥。我来访奇迹，本为山云邀。晴云生杖底，咫尺通扶摇。俯仰天地窄，鹤驭安能招。人间信可哀，曲罢风萧萧。
