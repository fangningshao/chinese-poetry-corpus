春日游南山寺即景（清·基生兰）　　七言律诗　押尤韵	平生雅爱入山游，闻到南禅兴未休。十里杏花红雨路，几层杨柳绿荫楼。望中湟水三分涨，城里炊烟万户稠。读罢残碑频感慨，雪泥鸿爪几人留。
北山烟雨（清·基生兰）　　七言绝句　押元韵	几番雷送雨倾盆，雾锁北山晨复昏。多少楼台云树掩，天然图画米家村。
虎台怀古（清·基生兰）　　押麌韵	在昔南凉王，穷兵复黩武。纵横河湟间，动辄提桴鼓。好战国必亡，率为西秦虏。世隔几沧桑，久已骨朽腐。独此一荒台，岿然历千古。
