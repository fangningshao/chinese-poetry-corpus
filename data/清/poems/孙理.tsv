道州（清·孙理）　　五言律诗　押支韵	九峰霄汉上，苍翠总堪疑。古木重华墓，秋风二女祠。流传踪迹幻，歌哭性情移。极目江山近，苍梧日暮时。
涞水秋夜（清·孙理）　　五言律诗　押真韵	乡关归梦远，庭树晚凉新。久旅惊秋月，长贫累故人。移镫饥鼠避，入户语虫亲。燕赵悲歌地，从来感慨频。
临邑晚眺（清·孙理）　　七言律诗　押先韵	晚照晴开万井烟，凭高秋意满山川。催寒砧杵连村落，截雨虹霓挂海天。南国苍茫迷远望，西风摇落感流年。泺源两度吟黄叶，又听犁城八月蝉。
城楼晚眺（清·孙理）　　七言律诗　押庚韵	城上楼虚夕照平，荒郊摇落客心惊。林间风咽蝉声老，塞外云扶雁羽轻。浮世自来迷蚁穴，故乡今已订鸥盟。高空谁伴孤吟兴，羁望徒伤万里情。
去嘉祥作（清·孙理）	官贫橐装轻，仆夫候旦发。推挽出南城，旷然眼界豁。如彼拚飞鸟，饮啄樊笼脱。清明景气和，原草青青茁。驱车即往路，回首忽如失。迟迟闾阎间，历历忆前日。川原旱潦忧，经营志未毕。尸素愧清时，字人有何术。
双槐轩（清·孙理）	我来何所事，日卧双槐间。槐颠群鸦噪，日夕望巢还。幽独易生感，况复西风寒。芳园渐摇落，鸣虫凄夜阑。仰视天边月，三五正团团。明月几回圆，归思邈云端。遥怜儿女忆，望月起长叹。
