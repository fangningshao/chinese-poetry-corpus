琅邪绝顶怀渭清（清·刘翼明）　　五言律诗　押真韵	地势东南尽，交情老大亲。山如华不注，人念李于鳞。沧海怀君赋，浮云笑我真。独余千古意，空远莫能陈。
过重萝山留别主人丁平之（清·刘翼明）　　七言律诗　押阳韵	桃源有路问羲皇，题遍伊人薜荔墙。弘景原非松不梦，辋川本以画为庄。秋光到树红千叶，水气浮山绿一行。有客何来逢细雨，重阳连日作高阳。
自渠丘同马三如宿王申甫峒峪别业（清·刘翼明）　　七言律诗　押元韵	南山深处问南村，饥渴残阳地主尊。衣有神珠仍乞子，路迷芳草见王孙。桃花流水春开瓮，细雨斜风客到门。偏具隐心无隐迹，只将种果种仙根。
九日霞标山中得遇丁孟白共饮（清·刘翼明）　　七言律诗　押支韵	风雨平生若可期，每临空谷益多悲。三秋足念惟吾辈，四海何人见此时。醉貌疑添枫叶色，论心况对菊花枝。怆然设酌来句漏，又起天边万里思。
寄戴宾廷（清·刘翼明）　　押皓韵	携手上营丘，春水映春草。别来复如何，不信蒹葭老。明月生新潮，白石啮古道。古道自漫漫，秋水复浩浩。
