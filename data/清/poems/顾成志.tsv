读李客山先生武平分水坳定界记（清·顾成志）	鄫人沤菅鲁人怒，筐筥争桑构吴楚。尚闻六里作鸿沟，彼粤此闽阚如虎。闽邑曰武平，连粤平远城。天子颇闻粤人横，负众侵疆狎县令。诏书特敕两铜章，判以沟涂毋力竞。武平许君气何豪，单轺来会分水坳。却闻隐隐鸣钲鼓，忽见青红旗乱舞。车中一笑此何为，回头从者色如土。野云黯黯日将落，脱辖呼人无一诺。独挥羽扇抗群咻，风驰云合围戈矛。桓桓许君神色定，亲把舆图作明证。健儿突入欲甘心，拉虎批熊只手胜。是时许君起大呼，幺么鼠子敢犯吾。挥刀折齿前令胡，吾能杀汝如腐雏。广福桥头故吾士，赫赫鬼神可欺乎？朝廷威行九州外，尔等跳踉行尽屠。万夫垂头齿打舌，旗卷枪抛各求穴。鞠躬谢罪辞咿嚘，彼何人哉平远侯。立石巍然峙坳头，我疆尔界标千秋。吾闻汾阳王，入卤惟单骑。昌黎书生耳，镇州强不避。为国焉能更爱身，浑身是胆发乎义。懦夫畏贼掩耳奔，不惜巾帼羞三军。天下英雄竟谁是，千载而下乃见今许君。许君老友曰李子，慨然奋笔识终始。发难能令壮士惊，折冲足雪鲰生耻。此事此辞炳日星，我欲大书千本与万本，张之凡百有位庭。
兰芽云吟山房作（清·顾成志）	素心渺何许，不见一年矣。春风落阶前，陈根发泥底。有如思故人，忽得书一纸。感此芳讯难，欣然愿觏止。敷荣不求媚，迟迟若有俟。烦尔种花翁，晨夕候之子。
