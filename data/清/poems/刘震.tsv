固关道中（清·刘震）　　五言律诗　押东韵	崎岖天路仄，径绝险摩空。直此盘回上，何难霄汉通。阴晴山向背，苦乐辙西东。百二秦关接，重重控禹功①。
甘宁庙（清·刘震）　　五言律诗　押元韵	百骑功成后，将军庙貌存。春秋还血食，风雨正黄昏。墓木神鸦拱，江声战马奔。东吴多俊杰，何地有招魂？
祖龙（清·刘震）　　七言律诗　押灰韵	六国丘墟九宇恢，更张周典见雄才。驾临东土崇台构，宫压南山复道开。只见壁随山鬼至，那闻药自海船来。阿房转瞬繁华歇，却与《诗》《书》共劫灰①。
望岱（清·刘震）　　七言绝句　押先韵	玉检金泥历代传，振衣千仞是何年。风吹一片青冥色，万朵芙蓉落马前。
岘山（清·刘震）　　七言绝句　押文韵	当涂典午事纷纭，西蜀山川付暮云。我到岘山无泪洒，秋风曾拜卧龙坟①。
送罗万峰三首（清·刘震）	佳会不可常，客子心郁陶。他时纵复遇，何以永今朝。严风西北来，辕马鸣萧萧。积雪满天涯，倦鸟思故巢。黯然离别情，泣涕上河桥。
易水歌（清·刘震）	田光一死今古难，荆轲入秦发冲冠。仓黄当日绕柱走，踞坐笑语神犹完。残忍惨刻贾人子，以信服物非齐桓。奈何轻欲学曹沫，可怜易水千秋寒。高渐离，臛其目。人击剑，我击筑。报仇更比漆身苦，两人后先得死所。血随易水流不止，荆高至今犹未死。君不见鲍鱼之臭不可闻，戍卒一叫骊山焚①。
画鹰（清·刘震）	李君知我善苦吟，图画示我开胸襟。芳春烂漫忽如扫，悄然动我三秋心。阴森一树龙夭矫，尺寸行间千尺杳。千尺高柯立鸷鸟，笔洗秋空天色老。霜翎如剑自无敌，集者欲飞飞者击。庭中花木雀倒窥，过眼一飞如箭激。男儿意气敌万人，安能刺促老此身①。
峄山湖余紫岩太守同作（清·刘震）	扁舟北来太行左，拄颊微吟效《梁父》。岱宗千里蔽浮云，湖波仿佛商羊舞。冥鸿亦似畏惊涛，天半群呼声正苦。春前堤岸今湖心，尚有禾苗碍柔橹。主人诗情最高远，指点苍茫作怀古。秦皇李斯安在哉！峄山碑断苍烟埋。君看湖水乘秋涨，犹带咸阳暴气来①。
