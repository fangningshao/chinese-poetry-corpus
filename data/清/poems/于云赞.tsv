周上制剑（清·于云赞）	考工桃氏职为剑，万用高曾守不变。遗制空存遗器亡，坐规成法目如眩。一锄斸出苔花班，隔三千年与相见。把剑按记穷心思，名义程法两得之。茎颈后喉按剑首，腊形象鬣杀旁披。承身隆起即为腊，黄钟之数繇此推。以腊校茎茎长倍，双后匝轮中茎施。身五茎长无参差，合之古制称上制，易田说剑真我师。吁嗟嚱！嬴颠刘蹶今何有，一剑完好落吾手。嗜古性成少不廉，比是贫家矜敝帚。目穷之罘探鸟虫，手攀岣嵝拓蝌蚪。得此差足证遗经，校勘分寸陈编守。祇恐四海望澄清，会当一麾出神武。君不见，三尺龙化翔神霄，云雨须臾周坰郊，安用累黍徒锼雕。
登狮子岩示徐生（清·于云赞）　　押豪韵	谁倩倪迂洒画毫，狮林累累出平皋。行滕孤往吾犹健，绝巘同登子可豪。远听秋声动寥廓，俯临云气匝周遭。雷峰西下山千万，一障东蟠此最高。
