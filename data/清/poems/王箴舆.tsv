夜课（清·王箴舆）　　五言律诗　押鱼韵	至老不相放，床头烂卷书。呼童乞火后，共妇剪衣初。夜气通灵府，清声入碧虚。陶家懒惰子，责让复何如。
奉酬鲁庶常启人（清·王箴舆）　　七言律诗　押歌韵	前梦耶俞可若何，飓风吹起射工多。牴牾终为青苗社，谈笑犹存赤壁歌。堪许同心论寂寞，会揩善眼度婆娑。袖鞭一揖先归去，翻有离肠系汴河。
立秋后一日雨（清·王箴舆）　　七言绝句　押庚韵	乍可秋情隔夜生，风初拂拂雨初清。似将几点芭蕉上，绘出虚堂一种声。
得归结庐先寄舍弟季亭（清·王箴舆）	鸾凰遗好音，众鸟鸣且悦。海鹏负青冥，塞鸿踏春日。延颈远罻罗，疾翮脱一发。露行早然犀，夜寐屡惊蝎。劳薪吹烬灰，膏雨濯余蘖。勒恩返旧山，焚香拜明佛。我本蓬蒿人，初心悔未决。念亲似秋草，应添头上雪。有弟如晨星，同系天边月。
晓渡黄河（清·王箴舆）	是日出河口，超然益耳目。久不见东流，寒光夺晨旭。其声烂不收，澒洞若犄角。我心际无外，幻想九丁凿。自天而下之，中凡几万曲。一气所簸扬，何须辨清浊。古来大圣人，疏排绝梱束。孔德斯为容，控搏乃相触。海上有神仙，周天无可欲。无欲斯无为，无为化自足。
青州道中见诸山（清·王箴舆）	遥见城南山，瞳曚日方陟。山气喷山烟，山烟幂山色。譬如好画手，间有无意墨。有意无意间，能著空中力。昭融散若整，蕴蓄出犹入。盎然已在前，揽之不可即。若叩诸山名，山名无一识。
