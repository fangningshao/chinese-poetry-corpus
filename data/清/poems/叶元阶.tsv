鸥飞阁（清·叶元阶）　　五言律诗　押微韵	高阁旷一览，茫然思所依。自怜无逸翰，得意且孤飞。天地此时迥，风波旧迹非。弗争鸡鹜食，讵蹈弋人机。
空情（清·叶元阶）　　七言律诗　押侵韵	常恐情来强自禁，薄团寂坐不闻音。养成琐子玲珑骨，参到莲花自在心。尚恨幡轻风易动，谁言湍激石终沈。空王枉说空诸相，费尽檀施遍地金。
满拟（清·叶元阶）　　七言律诗　押东韵	满拟繁花照眼红，卷帘晓雾忽濛濛。亦知簧舌惭春鸟，偏有冰心语夏虫。莲叶待舒仍怯雨，蕉阴微展已知风。寻常物理看何尽，枉说江郎赋恨工。
