昨行书所见（清·孙廷璋）　　七言律诗　押萧韵	残梦扶头酒半消，一重霜气湿帘腰。堠亭戍卒低吹火，野树山僧早挂瓢。衰柳河桥犹有月，荒芦村港不能潮。凤城回首鹓鸾侣，正合薰香赋早朝。
长安秋兴寄伯兄（清·孙廷璋）　　七言律诗　押庚韵	一枕西风梦不成，乡心横似乱云生。天涯总为伤贫贱，陌路谁堪托死生。小院夜阑闻落叶，破窗凉紧逼长檠。自怜作客曾非惯，凄绝中宵络纬声。
洋河道中写怀（清·孙廷璋）　　七言律诗　押支韵	畅好清秋碧玉卮，苏台十日醉杨枝。却抛银甲弹筝夜，来逐黄皮缚裤儿。江上鱼龙愁战伐，山中猿鹤怨奔驰。封侯第一归来早，莫到韦娘宛转时。
答潘辛芝舍人见赠次韵（清·孙廷璋）　　七言律诗　押真韵	间居乞得著书身，潘岳才华粲若春。家有老苏传述作，诗如狂李感星辰。凤池一昔工裁诏，马磨如今苦给贫。嶰竹终难淇水老，周家方自责伶伦。
云栖禅院留题（清·孙廷璋）　　七言绝句　押青韵	丈室天花倚翠屏，定中一磬落秋冥。鬓丝旧感都除起，听讽莲华小品经。
乙卯六月六日集小云栖寄公房同周拜轩孝廉叔云太史李莼客太常家子九季才次少陵宿赞公土室第二首韵（清·孙廷璋）	苍然溯湖阴，到寺水亦静。北风堕诗语，聊复乱松影。炉熏蔼清微，趣与名理永。冰簟泛无湘，雪铫煮寒井。高歌互间作，烟好无异秉。吾生坐寡能，梦落江海迥。岂不慕揽辔，笑人惧清颍。朅来远公社，初喜不吾屏。携尊竟萧晨，冉冉月生岭。湿云渡水来，凉透鹭丝顶。
秋日杂感（清·孙廷璋）	酒酣忽不适，枨触登高台。天门亦咫尺，浩浩秋风来。造化谁办此，与世为百哀。阴云郁万里，杀气何崔嵬。其下多战死，白骨萦紫苔。自从鼎湖去，日积昆明灰。痈溃谁所养，误国首庸才。桓桓郭尚父，骑箕竟不回。忧勤贻庙堂，未惜毂屡推。移军或开府，诏书必亲裁。授钺为上将，专阃无疑猜。征募遍诸道，算缗急于雷。微胜张首级，殊锡出上台。传言侍中貂，峨峨遍舆台。至竟儿戏略，但闻坚城颓。今年弃湘汉，明年失江淮。朝闻两河破，夕报三晋摧。齐鲁千余里，卷地无蒿莱。神京亦震荡，中原何有哉。苍生实何罪，浩荡罹此灾。亡者日山积，血肉厌虎豺。存者能几何，生意如枯荄。虚秏在闾里，国计必与偕。朝廷于赤子，如民保其孩。一旦不并活，为计当析骸。元气日沦丧，滔天方未涯。
雨中出城访莼客则出游南湖诸寺矣次日柬寄（清·孙廷璋）　　押虞韵	春阴币地雨骑月，新涨拍天城枕湖。有时轻赍就箬艇，想见练带悬薇壶。茶烟寺寺水杨柳，村瀑崦崦山鹧鸪。题诗到处穷屐齿，吁嗟谢公今岂无。
