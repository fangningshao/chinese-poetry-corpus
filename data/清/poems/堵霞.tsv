金缕曲 题西子思乡图，即代西子自叹（清·堵霞）	容易韶华度。最难堪，秋容惨淡，秋声凄楚。江畔芙蓉刚半吐。多少月笼烟护。那似我，随风飘堕。遥望乡园何处是，怎苍苍、独把红颜妒。全不管，捧心苦。屧廊深邃宫闱暮。甚来由，娇丝脆竹，朝歌夜舞。听说沼吴须籍妾，武将谋臣几许。偏用着，温柔戈斧。他日身随荒草没，更何从、认取耶溪路。无限恨，向谁诉。
十六字令 春望（清·堵霞）	愁。几片飞花过小楼。春归否，尚在柳梢头。
