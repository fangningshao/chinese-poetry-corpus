商妇篇记汝阳事（清·鲁曾煜）　　押纸韵	问妾何人妇，商家执巾■（彳徙）。枯杨生其梯，亦自称连理。前年贩洞庭，今岁粜吴市。妾尝处空闺，独宿鲜娣姒。妾貌苕之荣，妾心水之止。东邻何少年，自矜冠玉美。妮词致黄金，新声挑绿绮。为妾谢少年，越礼禽行耳。庭前雪皑皑，江上石齿齿。石坚不可泐，雪净不可滓。付命朱丝绳，妄念君休矣。
