大尖山下最佳处（清·马思赞）　　七言律诗　押冬韵	林泉何处养疏慵，准拟移家占一峰。木未饱霜浓过夏，水初收潦净于冬。山阴白昼疑天雨，潮响黄昏杂寺钟。一事病夫犹当意，茯苓根护万年松。
插花山居诗同弟寒将作（清·马思赞）　　七言律诗　押鱼韵	未必桃源便弗如，此乡洵美是吾居。衣冠俗俭风犹古，耕凿人多力有余。绕屋定栽千个竹，几家同种一池鱼。近来长算村翁富，卖与山田得买书。
