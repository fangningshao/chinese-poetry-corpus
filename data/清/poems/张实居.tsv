会仙山（清·张实居）　　七言律诗　押尤韵	峻极中峰此独幽，天低日见白云浮。西来岳色孤烟秀，东望沧波一勺流。金简坛迷虚夜月①，赤松迹杳凛高秋。不知山顶何年辟，流水柴门胜概留。
清明（清·张实居）　　七言绝句　押庚韵	桃花乍放柳初生，叶底春禽送好声。人在四围山翠里，斜风细雨度清明。
感遇（清·张实居）　　押屋韵	吁嗟问苍天，苍天何沕穆。生生与化化，总之属疑独。青女散霜雪，万物悉蛰伏。达人志功名，下士冀寸禄。大哉千载猷，巧迟宁拙速。轗轲忆生平，使我思毣毣。尝言徂远征，貂裘袭文縠。骏马比騄耳，宝刀号青犊。往来射平坂，驰驱猎林麓。鹰鹘多所获，皆是凤凰族。烽烟连四塞，中原正逐鹿。强众暴弱寡，荒陬□□□。我亦流离人，中怀旷若谷。前临大江边，波涛怒如覆。鲈鱼此处美，菰老莼丝熟。倚马眺金焦，凌空势矗矗。天堑南北分，峨舸发连舳。为咏横槊诗，流连而三复。洒泪望新亭，帆轻云龙逐。行行入石城，停留未信宿。夜半楚歌起，重围惊如簇。将军弃雕戈，士卒脱弓韣。须臾内变生，谈笑肆诛剭。辕门已系颈，仅尔免彝戮。丈夫气沮消，归途来仆仆。堕露饮木兰，残英餐秋菊。惆怅故乡秋，西风破茅屋。蓬蒿满阶除，凄怆墄下竹。存亡已相半，去者无竿牍。楼头狐昼鸣，墙外鬼夜哭。有园成瓦砾，松声犹谡谡。断木栖野鹤，残荷伴孤鹜。掩卷泣蓼莪，回首悲风木。架上藏父书，手泽不能读，日夜事桑麻，莨莠胜佳谷。凉风已届候，草木皆肃肃。为曰检衣裳，御寒无旨蓄。小时固庸庸，长大复碌碌。
王烟客先生长白山图歌（清·张实居）　　押先韵	泰山东北址，副岳惟肃然。茂陵刘郎封禅处，金枝玉叶尝绵绵。太常兴到山图出，千峰万壑相钩连。黑气淋漓走风雨，笔痕缥缈生云烟。会仙崔嵬三千仞，峰峦剑立树倒悬。大谷两嶂更奇绝，或如狮吼或象眠。源源不断绣江水，黛溪百折清且涟。展卷恍入翠微里，伏生范老同周旋。我家小山临黄谷，负耒独耕谷口田。闲上摩诃采芝草，却临黉堂酌醴泉。手握绿文蝌蚪字，寻真日日踏层巅①。闻有仙人号白兔，倒骑白兔凌青天。仙人不知何处去，柴门流水今依然。
