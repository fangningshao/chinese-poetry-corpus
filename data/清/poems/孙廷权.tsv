永顺道中（清·孙廷权）　　五言律诗　押东韵	置散成羁旅，搜奇恼化工。啸歌三楚外，行卧万山中。冰雪心难熨，烟霞路易通。夔州诸咏在，一和少陵翁。
岩门（清·孙廷权）	叠嶂高于云，人在云之上。混茫一气凝，罡风不能飏。万柄青芙蓉，亭亭尽舒放。俗尘我已离，奇观谁所贶。远郭浮蜃楼，孤村萦蚁圹。密疏棋布局，连断卦分象。伟哉真宰功，顷刻呈千状。数折入岩门，厥势更雄壮。危崖碎欲倾，乱木森相向。龙虎久郁蟠，何年方得畅。王公重设险，兹山为保障。窃据何代无，乘机扼其吭。平羌策自良，改土事为创。列戍戢干戈，职贡登纁纩。休教伯图启，敢与王师抗。戎马限虽宜，榛荆辟须旷。致远舟车通，深慰黎民望。
自生桥（清·孙廷权）	兼山忽中分，屹屹势难动。绝涧驾修梁，有马不能纵。谁运昆吾刀，雌雄截螮蝀。轻捷与蹒跚，到此两无用。造化设危机，恐遭仓猝中。如随地轴回，未许天门羾。入险群猿迎，出险怪禽送。劳生敢告劳，痛定远思痛。安得奇肱车，万里云程控。
苗刀歌（清·孙廷权）　　押豪韵	沙渠土司悍且豪，大为容美小散毛。纳地久降诸峒长，尚存苗种悬苗刀。此刀出匣三尺水，吴潭素练翻秋涛。春鹏长尾自皎洁，鸊鹈安用寻常膏。蛮儿矫健逞身手，累年剽掠横相遭。官军缓攻议剿抚，民居杂处思奔逃。留兹利刃经战斗，往往深夜闻鸣号。即今向化买牛犊，兼有就学娴风骚。朝廷德威加四海，金兵不向皋兰鏖。罗平妖鸟避鹰隼，大宛天马随蒲萄。东南自充财赋薮，零星荒土轻秋毫。我来割符已数月，喜见风俗勤耕陶。蛮君发冢一十二，苍藤绿树啼猧猱。奠安有方赖守牧，奸宄屏迹弓矢韬。此刀弃置常不用，遥看日月霜天高。
