伊犁军营（清·阿桂）　　五言律诗　押尤韵	欲扫妖气净，岩疆战不休。人犹争马革，天已厌旄头。刁斗三更月，关山万里愁。渠魁何日灭，非直为封侯。
大军次永昌有作（清·阿桂）　　五言律诗　押庚韵	王师毋尽杀，胁从贷余生。一将功何有，千军怒未平。投戈收战骨，撤幕返春耕。仰喜皇心慰，边陲已息兵。
话旧赠钱冲斋观察（清·阿桂）　　五言律诗　押真韵	忆昔承师范，萧斋只两人。始从亲研削，直至命冠巾。经历风波险，甘同疏水贫。十年情意重，爱我比祥麟。
感怀用苏文忠公寄晁美叔韵（清·阿桂）　　押先韵	少小重意气，局蹐訾前贤。惟知一往乐，谁能计万全。而今衰老矣，狂直多弃捐。心迹聊自慰，功成付与天。百忧如猬集，扰扰白发年。虽廑生还想，宁知口碑传。胡不赋《归去》，恣意穷芳鲜。松竹荫我庐，朝昏饱云烟。泾渭自清浊，美丑何憎妍。不见亦不闻，幽谷长日眠。撷彼南山茶，松枝活火煎。一瓯涤内热，快意耽静便。岂必觅丹砂，妄与神仙缘。醉乡亦复好，遑惜囊无钱。
