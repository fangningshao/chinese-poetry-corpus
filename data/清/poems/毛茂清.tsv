踏莎行（清·毛茂清）	闲里心情，病馀诗酒。匆匆寒食清明后。柳丝无力绿低迷，花枝有恨红消瘦。春晚韶光，暖风吟袖。炉烟不动湘帘昼。夕阳天外乱山多，望中又是愁来候。
临江仙（清·毛茂清）	一夜西风细雨，惊心芳事将阑。恹恹睡起小屏山。断魂随落絮，残梦怯啼鹃。欲问春归何处，空怜花自无言。几回吟望向风前。不堪芳草色，争奈夕阳天。
齐天乐 络纬（清·毛茂清）	碧梧芳信惊初到，秋声晚来无数。金井阑边，豆花篱落，做得凄凉几许。萧萧振羽。似一度高吟，一番低诉。乍断还连，依稀吹入小窗户。还疑春茧曳绪，引秋情暗起，宛转千缕。锦字萦愁，哀弦纺梦，独立空阶风露，不胜酸楚。共促织鸣悲，寒螀啼苦。絮尽新愁，夜凉谁共语。
