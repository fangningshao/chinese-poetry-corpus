谒高忠宪止水新祠二首（清·蒋遵路）　　七言律诗　押鱼韵	高公止水傍城隅，是处成仁返太虚。江相当年无别榜，贾生异代孰投书。冥冥杜宇移残昼，黯黯荒烟接故居。肃拜新祠灵爽切，九歌终古荐椒胥。
题华补庵菰川庄图（清·蒋遵路）　　七言律诗　押歌韵	南郭先生隐薜萝，相传耆旧日经过。此图仿佛移丘壑，想见风流足咏歌。菰米秋连鱼浦阔，藕花香接稻田多。不知胜地今殊昔，怅望前溪叹逝波。
泰伯墓（清·蒋遵路）　　七言律诗　押阳韵	神禹开天奠此疆，让皇继至变蛮方。会稽迟霸兴于越，吴地高风自有商。梅里邑居传百代，皇山碑版照吾乡。古邱遥望安阳冢，报赛村人伏腊长。
阖闾城（清·蒋遵路）　　七言律诗　押先韵	麋鹿胥台岁几千，小城遗址草芊芊。江林舟楫喧鱼市，水步人家种芋田。山近荆溪千岫列，地殊茂苑五湖边。倦游踪迹堪投老，七十二峰明眼前。
