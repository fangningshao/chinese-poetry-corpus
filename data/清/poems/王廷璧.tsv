秋日饮李相国园亭（清·王廷璧）　　五言律诗　押阳韵	山容全入画，老树动秋香。露叶萤光湿，风巢鹤梦凉。茶烟生暗竹，酒气霭回廊。莫拟平泉侈，卢鸿一草堂。
邢台（清·王廷璧）　　七言律诗　押删韵	尘土彫残客里颜，马头隐约见雄关。草蒸湿绿长煎雨，云插空青欲占山。流水远通寒棘外，小桥孤卧野花湾。季龙宫殿知何处，惟见苍苔点石斑。
燕市有怀惟度魏子时客楚南（清·王廷璧）　　七言律诗　押寒韵	酒散繁台雁影单，十年客梦老渔竿。长镵杜甫沿山斸，短铗冯驩带月弹。回首沧桑皮骨尽，伤心湖海鬓毛残。传来战火三湘满，何处梅花续旧欢。
