怀远县（清·胡釴）　　五言律诗　押青韵	百仞悬崖上，危楼望杳冥。城连晚云黑，天近午烟青。设险通传箭，凭高胜建瓴。防边宁藉此，烽火已全停。
秋日雨后独步（清·胡釴）　　七言律诗　押先韵	远思如梦复如烟，独对秋空一惘然。处处芳尘迷定处，年年冷雨送华年。停云不解陶潜恨，枯树犹蒙庾信怜。若是三生曾有约，真从石畔问前缘。
即事（清·胡釴）　　七言绝句　押东韵	晓烟无力趁东风，十里村原半欲空。春色不知人世事，柳丝新绿杏新红。
苏武故里（清·胡釴）	月如霜，天如洗，鸡鸣天晓行人起。长安古道何莽苍，道旁大书苏武里。苏武秃节单于营，垂老甫得归神京。麟阁诸俊何峥嵘，幸附骥尾犹称荣。千古咄嗟李少卿，送君河梁泪满缨。家室灰灭声名并，陇西故居横棘荆。纵复标识宁为旌，慎哉男子毋偷生。
送徐二拓之平番（清·胡釴）	健于天马瘦于鹤，淋漓翰墨时有作。徐君少日称才人，挥毫得句何清新。狂甚不作鲁儒态，七年浪迹来西秦。近者敛才归雅正，高格雅调学王孟。昔如春卉争妖妍，今如乔木郁苍然。又似秋空望远水，平沙断岸罗轻烟。嗟予短浅无所似，傲弄诙嘲为长技。君也谓可与谈诗，唱和奚啻吹埙篪。行吟坐啸与戏剧，棋局酒盏相追随。欢娱未极复惆怅，别予径行西塞上。西塞莽荡予曾游，黄河源连青海头。此去登高俯大漠，脱帻横槊真风流。到日傥能遣健足，急须寄示《凉州曲》。
