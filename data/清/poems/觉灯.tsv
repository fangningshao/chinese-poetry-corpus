自题小照遣怀（清·觉灯）	昔为行脚客，负笈辞故乡。三参海门国，一度莲花洋。莲花洋接光熙顶，去寻梅福烧丹井。绿摇海水与天浮，一洗年来诗梦冷。携筇复向双峰来，楼阁不劳弹指开。夜有鱼龙妒高卧，洪涛激石如奔雷。我住焦岩今五载，杨岐事有几人解。江头孤月此心明，苍狗白衣时见改。远公净业与谁修，空山独立愁复愁。流光似水去若此，渐觉霜花白上头。
