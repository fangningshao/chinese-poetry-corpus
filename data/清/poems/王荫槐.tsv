昆山过顾亭林先生故里（清·王荫槐）　　七言律诗　押真韵	郡国关心利病陈，玉山遗老负经纶。河汾弟子兴唐室，辽海先生自汉民。落日荒陵挥涕泪，征车断碣访荆榛。高门宅相都零落，故里经过感替人。
晚渡钱塘江（清·王荫槐）　　七言律诗　押灰韵	罗刹江声殷似雷，扁舟摇兀怒涛堆。身从大地孤鸥泛，潮挟群山万马来。南渡衣冠秋草寂，西陵鼓角夕阳哀。古怀牢落真无懒，呼取余杭酒一杯。
雨后同孟棠孝廉夜登玻璃泉清心亭（清·王荫槐）	三秋积雨多，客夜听泉至。溟濛峭峰顶，疏林冱云气，秉烛照回廊，古径压空翠。西风吹高岩，打头乱叶坠。长淮寂渔火，暗听惊涛沸。万瓦黑甜中，一镫隐湖寺。兹地数登览，夜景领尤异。烹泉话石栏，眼前获新契。亭名玩清心，澄澈平旦意。何用警霜钟，静理悟禅谛。
焦山放歌怀子颐并寄柳村徵君（清·王荫槐）	浓云一片浮空来，郁律万古青不开。东风料峭布帆送，到眼倏忽惊楼台。海门东去波接天，一拳突兀洪涛间。长江泱漭望不极，万里一碧流春烟。阴崖百丈暗松柏，石磴盘盘入空碧。绝顶高翻鹳鹤巢，天风泠泠生两腋。丈夫不合淹市廛，不能富贵还学仙。桃花洞口笑相识，白云待我三千年。肩拍华阳隐，袂挹焦孝然。骖鸾驾鹄任所往，安得复有人世摧轮折毂之险相忧煎。我家杜若洲边往，咫尺蓬莱屡回顾。风尘澒洞损朱颜，十年悔不携游具。山僧导我深篁行，指点斜阳作晚晴。沙边白鸟一双起，江天绚烂朱霞明。琅琅净玉钟郁郁，瓜洲树风潮窅冥。援孤琴松声，恋客不能去。故人曾吹铁笛来，磨崖好句惊仙才。西风何意遽吹返，嗟哉抑塞尘与埃。种竹翁，元真子，相望盈盈隔江水。金丹悟道卧元关，天子蒲轮徵不起。虚堂明月照清辉，鱼龙寂寂春星低。幽怀梦绕江南北，瀛海茫茫独鹤飞。
雪后寄子颐（清·王荫槐）　　押文韵	径僻随鸦步，亭高俯雁群。风回陡山雪，天暗妇湖云。转漕纡时策，防河异昔闻。美人寒倚枝，空谷欲何云。
自盱眙至金陵道中作（清·王荫槐）　　押阳韵	秋风吹桂树，驿路飘清香。淮山一夜雨，霁色催晨装。寥泬天宇高，新雁争先行。倦眼盼晴云，老鹘亦高翔。野人衣食谋，所乐惟稻粱。江淮夏盛涨，流冗良可伤。高原幸有秋，如云罢亚黄。旅食勿云贵，且复歌金穰。
