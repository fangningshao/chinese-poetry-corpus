闽中新乐府（此诗收于王松《台阳诗话》）录二首（清·林纾）	检历日，检历日，婚葬待决日家笔。欧西通国无日家，国强人富操何术。我笑马迁传日者，史笔虽高见斯下。日家争宗鬼谷言，咸池死耗兼丧门。又言葬地有方向，贪狼巨门兼旺相。贪狼巨门此何神，一神能管万万人。不管生人偏管死，向人坟墓作风水。向之则吉背则凶，无乃偪仄神心胸。西人事死道近墨，自亡迨葬廿四刻。若使人人待日家，丧堂已被巡捕逼。葬亲我国胜欧西，必须择日真无稽。一心孝，一求福，一半欣幸一半哭。我想此时孝子心，天人大战堪捧腹。因之追论司天台，好言休咎斯奇哉。星流彗见皆言祸，占经论说真蠢才。立冬以后流星会，地球行入流星内。占言星走主乱离，同治中兴却见之。彗星轨道有定处，一年各有应行度。嘉庆之时彗竟天，何由国泰民丰年。须言人事舍天象，大家无作懵懵想。天变由无一定殃，日家之说尤荒唐。惠迪从逆理归一，不必长年检历日（黄美娥编校）。
闽中新乐府（此诗收于王松《台阳诗话》）录二首（生髑髅）（清·林纾）	生髑髅，生髑髅，眶陷颐缩如狝猴。痰声来，嗽声续，黔到指头疲到足。汗渍眉心泪注目，逆气辘轳转心腹。溺泄便溏沾被褥，明明有鬼加钳梏。斗然眼见芙蓉膏，一时神妙穷秋毫。对灯抽吸才几转，意气直蹑青云高。骤如危病脱，手足均灵活。问君乍奚啼，犹如地狱沈泥犁。问君今奚笑，不图为乐如斯妙。烟瘾之苦说难了，纵情多半由年少。或从夜话耽银灯，烧烟同卧谈兴增。或从春院讲酬应，到头善果菩提證。或从醉后解宿醒，误却金刚不坏身。或从小病代方药，转教痼疾膏肓作。凡此皆言受病始，再言收局难堪矣。富贵人居安乐窝，日斜未起如沈疴。无论大事误军国，儿孙踵武将如何。何况寻常百姓家，那能馀身耽烟霞。蓝缕求人人惊倒，时时注目如防盗。生路将穷死路来，手头已乏心头好。计今惟有开烟局，烟归官卖加钳束。无奈官中重税金，祸根深陷牢人心。寸心私祝戒烟会，救护神州休陆沈（黄美娥编校）。
