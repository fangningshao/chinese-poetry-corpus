移居小白村（清·刘玺）　　七言律诗　押寒韵	野居无事洛之干，一杖逍遥任考槃。青玉映筐挑马齿，紫云摇壁斗鸡冠。客登秋阁生毛羽，山向诗人露肺肝。林静月明高唤酒，又听渔唱过前滩。
秋日杂诗（清·刘玺）	读书一万卷，不救苍生穷。借问昔所读，今与石田同。露泠蝉不语，草吟乱百虫。时物自迁变，君子忧忡忡。何以缓斯忧，埋之酒杯中。酒边落清响，不知是秋风。醉咏松竹间，萧洒开心胸。
