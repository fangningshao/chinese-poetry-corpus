新桥叟（清·史有光）	新桥老叟七十七，白发蓬松面黧黑。一儿已死孙早孤，出外萍飘觅衣食。伶仃孤苦迫衰年，活计惟存半亩田。去年种瓜收倍利，今年种瓜瓜脱蒂。火云覆地如炉烘，讹言上天降赤龙。此翁担水新桥畔，曲背辛勤手浇灌。黄尘扑面恶热侵，力尽心忧魂倏断。噫嘘欷，此翁可怜不惜命，半亩瓜田竟身殉。
