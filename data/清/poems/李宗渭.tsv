樊川（清·李宗渭）　　五言律诗　押麻韵	司勋去已久，零落野人家。一夜杜陵雨，满村山杏花。鬓丝天共老，归思客长嗟。蹋草行吟遍，樊川春日斜。
晚过临平山（清·李宗渭）	朝从西湖来，衣上柳花碧。举棹百里中，两头见山色。山光近复远，不觉日将夕。水际上渔人，烟中语山客。明发下滩行，遥遥径微白。
淮阴侯（清·李宗渭）	饭信谁？淮阴母。杀信谁？汉宫后。饭惜英雄杀忌才，千古具眼此两妇。有贤不用斯亡身，重瞳区区真妇人。
