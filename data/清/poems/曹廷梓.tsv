夏初即事（清·曹廷梓）　　七言律诗　押寒韵	疏慵野性任盘醒，巧自营营拙自安。亲剪园蔬烹鸭脚，手芟庭草种鸡冠。残红嫩绿催新句，小雨疏风送薄寒。布袜青鞋春兴足，箧中检点旧轻纨。
题画（清·曹廷梓）　　七言律诗　押东韵	雾岫烟峦插碧空，诛茅结广绿阴中。苔痕乱点参差石，竹影纷披淡荡风。十亩芳塘云树绕，半帘飞瀑野桥通。烦君添个寒江艇，容我疏狂下钓筒。
追挽树参兄（清·曹廷梓）	君子同祖兄，幼小未相识。大父即世时，相见客堂侧。君年十四五，来此共晨夕。惟予及佑之，与君最莫逆。转眼各分飞，君颇不自惜。数年事樗蒲，衣履拚一掷。数年歌饭牛，身执奴隶役。骏马堕深堑，跃起势腾踯。奋足向康衢，回首万钧力。折节肃至忠，见赏高季迪。香山白先生，雅意勤指拭。濯淖污泥中，还为光明璧。存心既愈坚，饥寒亦愈迫。枵腹谈诗书，谋道且谋食。文坛既拔帜，家乃徒四壁。浪迹游兰陵，交游尽硕德。笔耕既逢年，家储有担石。心惊我后人，举案恒戚戚。倾囊购侍姬，再索而再得。得子囊复空，杏林谈命脉。青箱易砚田，未免为人惑。救贫更益贫，贫病转相逼。握手半月馀，悲哉已易箦。屈指数十年，回首空今昔。
