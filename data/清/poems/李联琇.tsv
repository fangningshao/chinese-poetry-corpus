夜抵延平驿馆（清·李联琇）　　七言律诗　押庚韵	好山偏傍恶溪横，到此山程胜水程。岭入画来兰若占，滩无舟处竹箄行。市嚣一霎旋经镇，塔火微明渐辨城。欲向龙津觇剑气，深更冻雨宿南平。
春兴 其二（清·李联琇）　　五言排律　押陌韵	寄园树槐柳，秾春但一碧。邻家为补景，出墙杏花白。宛然臣里姝，自成词赋客。微风度兰麝，宿雨炫容泽。远近嫌疑间，含情两脉脉。于兹不三年，当为大夫惜。
悔昔篇（清·李联琇）	屠龙破千金，巧技支离误。刻猴斋三月，无成触燕怒。洴澼安知摧越军，簉弄徒言答《韶》《音蒦》。君不见，制科习气古来耻，平生悲咤吾虚度。六年应举业时文，八载登瀛课律赋。日为小诗心不间，夜书细字身如锢。卢仝束置《春秋》经，李沆忘参《论语》句。俳优久习无文章，古义稀闻况时务。猝逢世变需人才，太息谁储济川具。士为名累鱼中钩，莫待名成方猛悟。
书怀（清·李联琇）	鸡鸣太白高，人事迫人起。晨钟敲一声，兹为忧患始。我生鲜营扰，百虑皆芟除。能使终日心，长如未晓初。
赴福宁度白鹤岭作歌（清·李联琇）	身登白岩鼻，足踏巨鳌背。攀天不盈咫，观海直穷界。闽陬恒燠无冬令，到此严飙飒衣带。璆然振佩凌寒空，指挥岳灵骋雄怪。城郭在下微难辨，日轮投西低恐碍。拔戟一队张吾军，挥斧六丁凿何代。疑是巴山蛇，食象骨不碎。绕磴摩腹高昂头，蜿蜒蜕壳半空挂。又疑华阳龙，罚雨天所械。生缚倒竖如云梯，度人上升出尘壒。问之土民曰不然，由昔有鹤来蹁跹。山以鹤名复象鹤，过客逾岭窥行全。斯言验否在回望，果见如融将翔烟。终知鹤意不余弃，留送返日青行缠。呜呼鹤势盘千里，犹恋其乡不轻徒。我今寸步费经营，海角天涯枉投趾。久劳于外胡不休，鹤兮鹤兮为我谋。
三百三十有三士亭歌（清·李联琇）	吾闻羊城使院仙掌石，九曜飘零太湖白。当年刘疏药洲，锾罚罪人运灵壁。鲰生不作岭南游，未抉榕根摩藓刻。落星浩劫话沧桑，遥悯千夫困鞭策。何如遗爱播瓯闽，庭贽纷纶献瑶席。北平学士创池亭，点首诸樊语鸿迹。珊瑚入网竞罗珍，羔雁成群俨披籍。归装不压郁林船，载酒奚夸扬子宅。后来司空摹作图，题墨曾邀先大夫。诗中恨不拜石丈，太息輶轩迅一驱。夙披手泽怅难见，两世神交迟觌面。石渐兀臲亭更倾，重整规模供赏燕。漫怀学士与司空，坐亭读诗泪如霰。皋鱼风木触悲辛，召伯甘棠迹未沦。去思在口兼在目，远利近名非所珍。三山瘠土今益贫，安用寒虫输算缗。臣门不费一钱贽，怪叹峰峦重累人。
自福宁旋省度白鹤岭（清·李联琇）	陡绝舆夫肩，高出飞鸟翼。鸟飞有时集，夫无半岩息。半岩欲倾泻，可下不可立。一舆直压肩，扛举万钧力。奚翅上山劳，舆如牵井汲。匪徒夫力竭，舆中亦危仄。上苦缒城升，下防倒箧出。漠漠舆帘外，茫茫海难测。謦欬生风雷，吹落杳无极。以手障舆帘，不敢一转侧。兢兢坐如塑，自午洎日入。岭尽官吏迎，乃得下舆揖。
春兴（清·李联琇）	劳久思一间，间来即生懒。观书亦云适，胡为卧持卷。一叶未及翻，颓然合双眼。睡味与书味，酝酿十分满。不知春昼沈，花阴渐斜转。卷从手中堕，枕低恣蹂践。有如带宿酲，软饱浪抛盏。觉来闻书声，童塾课方展。何以导儿曹，此生太偃蹇。旁人谬相谓，高卧非荒湎。梦中岂得句，呓语兴不浅。走觅南邻伴，斋扉反扃钥。春晴谁不出，我亦一登阁。面城无街市，旷远横溪彴。倚槛数行人，茫不辨老弱。转为行人窥，仰指且前却。足未入官府，讶见此乘鹤。庾亮多宾僚，是否官同乐。相望渺千里，遥情未容度。何处暮苍然，一绳纸鸢落。
