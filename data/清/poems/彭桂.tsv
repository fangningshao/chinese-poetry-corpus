建初弟来都省视喜极有感三首（清·彭桂）　　五言律诗　押庚韵	相持莫下拜，拭泪认分明。讶尔颜何瘦，令余痛失声。饥寒留剩骨，患难得馀生。乍见浑无语，那堪悲喜并。
怀邓孝威（清·彭桂）　　七言律诗　押庚韵	北风吹雪别芜域，垂柳春来倍系情。江寺月明楼尚掩，海田潮退岛堪耕。送穷心事宁闻道，排难风尘亦好名。何似闭门长啸傲，一床书卷付镫檠。
同苍符过王勤中怡老堂（清·彭桂）　　七言律诗　押阳韵	宰相当年怡老堂，云仍七叶守青缃。成弘盛世思元老，晋宋新亭满夕阳。蕉叶雨斜侵砚几，藤花风细落书床。推君逸少兼摩诘，文藻东吴独擅场。
和楚人李子鹄寄阎古古先生（清·彭桂）　　七言律诗　押庚韵	千秋身在固非轻，肯任他年青史评。空想《大风》歌沛邑，只馀落日吊彭城。巢由岂尚高人节，楚汉徒成孺子名。寄谢北山猿鹤侣，不烦泉畔涤尘缨①。
答怀阎再彭（清·彭桂）　　七言律诗　押寒韵	记别淮阴掷钓竿，楚天云树竟漫漫。徒劳问答皆《宾戏》，始信文章果《说难》。肥马尘中孤客贱，严霜梦里故乡寒。自惭未得酬知己，腰下吴钩怕解看。
出宣州过箬岭入歙州界遇雨（清·彭桂）	游子倦行役，攀折畏险阻。宣歙尽山城，峰峦互撑拄。从箐裹郡县，仄涧跨垣堵。兹岭何岧峣，悬道通一缕。峭壁插天门，裂石界地户。泉奔脚下雷，风啸空中虎。朗日眩神魂，旅人怯亭午。况乎我独行，缥缈入云雨。
扬州鹾署为董江都故居，署后有祠，遗井尚在，丁巳秋瞻谒感赋（清·彭桂）	邹鲁儒风湮，嬴秦强力逞。苏张舌肆矛，申韩智设阱。典籍付劫灰，仁义弃荒梗。亭长马上来，功成亦侥幸。苟且由萧曹，因循及文景。卓哉江都相，晁贾非可并。三策本《春秋》，反覆诫修省。正谊与明道，功利所亟屏。至今两庑祀，千秋日星炳。管子霸者佐，思以富强骋。官海始熬波，国用因不窘。后世桑孔辈，锱铢收几尽。淮南百万租，设使俾专领。趋膻如蚁蝇，处浊同蛙黾。谁令先生居，一朝作金矿。我兹瞻荒祠，三叹中耿耿。幸有遗井存，悠然自清冷。独来𣂏寒泉，对之涤心影①。
夜饮阎再彭席上听孙良侯挝鼓歌（清·彭桂）	空堂昨暮闻疏雨，飒飒秋声满庭户。可怜今夜露华中，明河碧汉还如许。堂中烧烛夜宴客，有客酒阑起离席。自言挝鼓声最豪，奋袖操槌将欲击。欲击未击手徐低，坐上先教众乐齐。众声杂作一声下，倏如蛰雷动春溪。鼓声如雷手如电，须臾迸激飘飞霰。管音何亮磬何幽，忽卷诸音联作串。初听缓，襞裂一声回抱腕。乍闻急，百万军中单骑入。急复散，芦荻萧萧遍鸣雁。散终促，悬崖万点乱喷瀑。有时宫，海涛汹涌红日中。有时商，凤皇九子鸣锵锵。有时角，掷地兜鍪起舞槊。有时徵，有时羽，徵如呜咽滩流水，羽如间关莺滑语。五声都会鼓声中，低时能辨高能融。直教上拂星斗乱，直教下彻井泉空。仰看缺月银墙上，边风露草吹相向。鼓声阑出画堂中，只觉天清与野旷。于中能识鼓中神，扬桴击节旁无人。渊渊沈沈有妙理，能动高云不动尘。听君击鼓悲无那，好歇鼓槌来入坐。自从惊起渔阳鼙，多少江山都入破。二十年前日夜闻，野花沙草吊残军。到今凝碧池头问，只有雷生曾报君。客闻此言神欲夺，两手忽落双槌歇。鼓声一止截众声，空里馀音犹恍惚。耳边尚觉来阗阗，与君尽醉酒怀前。开颜但为主人饮，今年欢会知何年。劝君打鼓莫轻下，世无曹瞒安足骂？主人纵有岑牟衣，不遇祢生未许借①。
