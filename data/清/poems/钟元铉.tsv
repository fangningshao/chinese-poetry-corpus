青玉轩植梧偶活志喜（清·钟元铉）　　押纸韵	半尺梧桐当春徙，棕裹细荄封泥滓。不惮远来乖土宜，孤干横肩八十里。薶根一月未见生，心焉惊疑怪已矣。瞥然一见二寸芽，参差嫩绿风吹起。根气欲充枝欲长，亭亭独立无所倚。秾艳灼灼移人情，所以看花羡桃李。我性冷淡宜耽幽，偏于梧桐有独喜。结子不与凡木同，点缀叶次珠累累。岂在一叶识秋心，直干疏枝无委靡。
