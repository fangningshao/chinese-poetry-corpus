秋日谈长益方尔止见访同家弟昆白赋答（清·梅磊）　　五言律诗　押阳韵	粳稻朝初获，荷花晚更香。萤飞将草乱，牛饭就松凉。斯世多充隐，吾徒或醒狂。秋林携小谢，吟咏可相当。
黄池晤陈伯玑即别（清·梅磊）　　五言律诗　押先韵	薄暮闻君至，沿途问客船。残虹明驿树，归鸟破江烟。立语殊无序，孤征极可怜。柳桥分手处，新月正娟娟。
奉答李叔则明府招同张稚恭汤君谟晚集（清·梅磊）　　七言律诗　押元韵	汪边荒草欲黄昏，好客烦开永夜樽。杨柳月明栖海燕，桃花水涨上河豚。乱离词赋才将尽，故旧穷愁伴几存。此夕高堂丝管发，狂歌难禁醉中喧。
秋日龚芝麓总宪招集孝侯台（清·梅磊）　　七言律诗　押灰韵	寻秋日爱城南路，吊古周侯况有台。廿载乱离为客过，半生怀抱见山开。松寒翠色侵衣履，菊老风香到酒杯。向晚凭高更搔首，一声霜雁月中来。
寄刘伯宗兼问次尾诸孤（清·梅磊）　　七言律诗　押支韵	九子山头草木悲，五年江上雁鸿迟。吹箫食拟从人乞，吞炭声还畏友知。吾道荆榛空岁序，中原战斗几须眉。只今才彦看将尽，爱尔冰霜独自持。
春日杂咏（清·梅磊）　　七言绝句　押齐韵	云度千峰日渐低，柴门深闭响山西。东风不识人愁思，水长花开鸟乱啼。
春日寻李研斋杜苍略（清·梅磊）　　押养韵	酒病不可支，佳会复难爽。踌躇减米钱，为买肩舆往。道旁双古松，飒飒送清响。到门寻杜生，与之偕幽赏。李侯志节人，山水情浩荡。闲庭呼酒尊，芹笋杂鱼鲞。围棋互胜负，古今共抵掌。努力重斟酌，无复尘世想。归途片月生，梨花白苍莽。
韩圣秋舍人见过响山草堂即事（清·梅磊）　　押有韵	旷览世故多，毕志力南亩。矧耽山水幽，卜筑遂云久。朝耕暮垂纶，草木甘同朽。讵谓名姓存，空谷来吾友。怀旧古道稀，兹意君何厚。感德情倍殷，拮据启户牖。山鸡去屋啼，竹鼯隔篱走。入室简盘餐，藨客一何有。僮仆采樵归，邻家贳新酒。昔贤气谊真，定交在杵臼。炊饮忘主宾，至今美庞叟。君怀原古人，此义良有取。
