园居即事（清·赵春熙）　　七言律诗　押尤韵	深惭堂构负贻谋，检校琅函觅好修。竹树渐看三径满，琴樽幸藉一毡留。析疑烛剪宵中雨，学画山呈老外楼。逸兴更邀群季咏，惯搜癖事互拈阄。
盘道寺（清·赵春熙）	石磴十八盘，盘盘下天半。窄不得连骑，高欲回飞翰。如何古殿宇，撑起崩云断。上仰万仞梯，下窥百尺涧。癯僧不自危，转为劳人患。石窦引清泉，药苗堆短案。意仿赵州茶，且坐挥征汗。万岫苍翠环，千章森绿暗。一线露天痕，浮青怯仰瞰。树杪转行人，旋磨蚁零乱。藉非稍息肩，颠蹶将遗憾。始信天地仁，低昂倏改换。平衍地数弓，乃在㟏岈畔。更假涓滴流，暍暑资清灌。无险不能夷，求安须历难。敢以片刻间，前途弛负担。努力复振衣，登峰拟转盼。
除夕即事用东坡集中馈岁别岁守岁韵（清·赵春熙）　　押个韵	菜根咬尽好，底用辛盘佐。冻雪积柴荆，璀璨胜泉货。春帖映檐明，字字如斗大。戏彩童孙欢，忭舞俱慵卧。青镫吐焰红，金粟频辉座。村酒饮屠苏，老幼转如磨。一室笃天伦，清福自谓过。更检古诗篇，阄韵呼儿和。
