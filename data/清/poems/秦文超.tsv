过漂母祠（清·秦文超）　　七言律诗　押元韵	清淮水涨岸添痕，望畏长堤古庙存。一饭偶然怜饿者，千金何必重王孙。母能忘报真高谊，汉不酬功实寡恩。我亦江湖垂钓客，经过聊为荐芳荪。
燕中吟（清·秦文超）	贞女耻自媒，大儒耻自炫。古人藏岩穴，贤声动州县。安车聘不出，明王犹北面。季代重制科，词章罗英彦。士气日以靡，士心日以变。四方窃名流，被褐来畿甸。滥刻诗与文，彼此相夸诞。朝暮马厩中，欲乘阍吏便。东阁与西掖，千金重一见。是曰通声气，不惜身卑贱。有时关节灵，凤池叨首荐。得意骄后生，衣钵相流传。亦有不得志，奔竞日云倦。譬彼倚市门，色衰遭人谴。穷通由彼苍，岂必事攀援。徒丧廉耻心，千秋污笔砚。不见韩范辈，浩气留书卷。
