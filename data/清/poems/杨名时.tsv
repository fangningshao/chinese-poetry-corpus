丰泽园御试论赋蒙赐饮馔仰聆训诲恭纪（清·杨名时）　　五言排律　押灰韵	圣代文明盛，薰风禁篽开。温纶宣玉阙，彩仗莅仙台。捧日弹冠庆，承恩珥笔陪。荣光浮太液，瑞霭接蓬莱。漾楫清荷里，维舟翠荻隈。华班佳树下，珍膳御厨来。散步通璇圃，环池藉绣苔。香分天禄札，文待孟坚才。湛露沾天泽，需云挹帝杯。炉烟临水泛，苑鸟隔花催。纳卷劳询问，随人赐剪裁。重闻申巽命，窃幸荷深培。顾分弥知惕，扪衷敢自猜。抒诚盟夙夕，秉训凛昭回。永戒虚憍习，期殚樗栎材。皇仁逾海岳，何以效涓埃。
瀛洲亭秋夜读书（清·杨名时）　　押庚韵	盛代崇文地，雍雍起凤鸣。尊经罗坟典，开馆延豪英。秋色入庭宇，槐风日夜清。请业瞻人范，休居乐友声。欣兹作人泽，敢忘稽古情。旁搜惬心赏，默识探其精。抗怀在千载，徽音聊可赓。向晦万感息，群动寂无营。素节兼静候，道机日以生。壁空门不掩，时见孤月明。
安溪夫子示留别之作辄赋鄙言呈诲（清·杨名时）	邃古斯文启，圣作垂为经。尼山手修定，炳然陈日星。理非由外铄，期复性践形。深慈拯迷没，振铎使之醒。邈邈汉唐来，名儒亦挺出。见本未刊枝，犹为后贤黜。荣华限小成，与圣固异术。卓哉濂洛兴，标末悉芟铚。静虚而敬直，心学相授述。灵钟闽峤闲，哲人后先匹。接迹五百余，宗盟罔替佚。脉络得真传，精微或超逸。六籍拨沈翳，百家汇为一。源自昆仑注，环混无沦汨。浩然沛九垓，卷之藏于密。渊乎夫子心，谁与嗣音者。知之怅已艰，允蹈怯尤寡。小子亟沿洄，踯躅类驽马。自兹痛惩艾，图新旧云舍。抗志怀明哲，努力崇大雅。勿塞涓涓流，凉踽任议野。脉尔守心箴，长希入圣冶。高山望岂赊，一仰一倾写。
