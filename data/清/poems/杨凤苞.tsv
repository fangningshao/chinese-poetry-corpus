城濠览古（清·杨凤苞）　　七言律诗　押元韵	废隍尚见黑云屯，叹息三兴破楚门。钱俶锦衣空内属，尉佗左纛漫称尊。白驹北梦舟中夜，黄叶西风水外村。当日群雄总安在，野乌啼上女墙昏。
暑夜（清·杨凤苞）　　七言绝句　押尤韵	暑雨萧寥向晚收，小庭夜景近新秋。一林露叶约凉思，满地湿萤如水流。
浴马歌（清·杨凤苞）　　押东韵	八旗厩马高缠鬃，庌社既祭臧仆同。乘秋放牧东浦东，黄衫老奚最趫雄。指挥按辔摇玲珑，银鞍解却香罗幪。四蹄决波行若空，一形十影流镜中。葑绿倒晕桃花红，圉人蹋浪学凫翁。轻爬短刷开肉骏，振鬣跃出上跨虹。柳阴衔尾嬉凉风，𥬞云骏气非聋虫。皇图万里车书通，烽火不彻甘泉宫。西域岁贡青海骢，天间上驷刍豆丰。县峰薄日伏皂终，何事汗血矜奇功。
后浴马歌（清·杨凤苞）	昨日浴马三堤间，今朝浴马九曲湾。十什五伍濯云锦，砂岸顾影高如山。银鬃雪浪皎秋练，鱼海龙堆眼中见。翻腾倒卷条支波，不让昆明习水战。临安旧是宋行都，炎兴马政非良图。邕管岷黎岁开市，百纲驿送传军符。白石茅滩屡大阅，超骧万匹森成列。兰筋碨磊宝铰缠，骏尾萧梢五花缬。是时淮北数出师，内厩火印专监司。蕲王已去鄂王戮，纵饶铁骑空争驰。江南设险在天堑，千里轴轳上流占。金缯休掷川广秦，逸足何曾得腾闪。六更寒尽王气终，夕照冷落塍西东。神驹贡到茀郎国，游牝饱秣重华宫。我朝考牧鉴前代，骐驎院满蠮螉塞。对此想像玉河头，堵墙观者雀翎队。
