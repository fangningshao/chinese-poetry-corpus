朱竹垞太史著书砚歌为曹种水言纯赋（清·邱光华）　　押阳韵	太史跋扈翰墨场，罢官长揖归故乡。北垞之南南垞北，有亭万卷罗缥缃。著书等身老弥笃，如起废疾针膏肓。经兼郑孔史班马，此砚晨夕时相将。忆昔太史返大庾，一百八石载归航。朱砂斑红雀斑黑，鸲鹆眼碧鸦眼黄。已闻榜人窃其九，余亦散尽无留藏。复从何处得端产，轩然一笑谁能详。曹君博物清门彦，频年鼓棹游维扬。倾囊购得太史砚，巧偷豪夺嗤襄阳。近来好事工作伪，片瓦辄欲夸香姜。即如樊榭跋此砚，谓曾过眼见数方。晴窗展玩三叹息，鲁鼎真赝空评量。物因人重伪亦好，况喜石质尤精良。流传傥入俗人手，何异黠鼠衔生姜。谁知精灵默呵护，前归樊榭后古香。从兹定见虹贯月，沧江夜夜生光芒。
