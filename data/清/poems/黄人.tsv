舟中望虞山作歌（清·黄人）　　押先韵	虞山如牛终古眠，倔强不受秦王鞭。白云压背梦未醒，懒驮老子登青天。狂生家在山之边，日与猿鸟相周旋。少年意气如雷颠，缒幽凿险常独前。左摩七星顶，右拍维摩肩。有时夜半凌绝壁，一枝铁笛叫破芙蓉烟。寸管蛟跳舞，双袖鹤蹁跹。磨剑剑矗石，弄珠珠喷泉。西俯具区东沧海，千岩万岫一气相连。有如珊瑚出水发光怪，又若诸天游戏随意浮青莲。青莲不可采，巨浸将成田。造化怒我清福太求全，驱之出门年复年。林壑无主我常客，埋头尘海殊堪怜。山中同伴几谪仙，随风坠落相后先。钓台一竿已抛撇，虎溪三笑空俄延。惊人奇句千百篇，烟云失色苍苔镌。别山无一语，买山无一钱。归舟却喜与山遇，黛痕一抹侵珠涟。乌篷兀坐日气煎，灵孔早被浮尘填。云虫虫兮饥蝉若，风虎虎兮樯乌联。瀑布悬空不得上，榜师催发声喧阗。故人见面未许近，霞情云意添缠绵。咿哑一声交臂失，过门透色空垂涎。犹幸初平叱石石不起，应无移文来数狂生愆。虞山高眠得静便，狂生如牛还受尘缰牵。火迫即墨邑，风走太史迁。何时对月息残喘，一蓑一笠归卧山之巅。
点绛唇 骑马出镇海门（清·黄人）	夹道长松，青骢款段穿城北。一山翠色。雉堞中间隔。远寺斜阳，金碧时明灭。人声绝。石连云迭。中有龙喷雪。
