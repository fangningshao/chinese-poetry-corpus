游则灵潭（清·吞珠）　　五言律诗　押先韵	巉岏纡鸟道，飞瀑碧潭悬。岚影孤城外，松风古寺前。神龙留坏穴，绿树驻晴烟。削壁谁题识，游踪不记年。
山海关（清·吞珠）　　七言律诗　押尤韵	万堞苍茫横渤海，群峰环抱拱神州。松涛乍撼金城动，蜃气遥连紫塞浮。险辟雄关增壮势，寒侵细草入边愁。当年百战分争地，何幸升平翠辇游。
凯旋入独石口（清·吞珠）　　七言绝句　押冬韵	独石城边暮霭封，马嘶犹识去时踪。出关屈指才三月，踏破云山几万重。
三忠祠（清·吞珠）	萋萋河畔草，黯黯城头日。居民莽牢落，荒祠迥独出。螵蛸罥户青，赑屃绣苔碧。往尝读遗传，三公事如一。茅庐三顾恩，鞠躬许汉室。凛凛《出师表》，经纶邈无匹。西风五丈原，呕血千秋泣。何知广汉儿，曲笔肆评骘。宋赵当南迁，国势已潜坼。志在抵黄龙，痛为奸桧抑。金牌销壮心，功成旋复失。吁嗟文文山，艰危存社稷。一蹶兴国军，再踬五坡役。被执抗不回，从容成大节。砥柱障狂澜，汗青耿赫奕。正气天壤间，三峰高崒嵂。我来瞻庙貌，慷慨仰前哲。河水流汤汤，秋风鸣瑟瑟。鄙彼二心臣，经过应战栗。
集海棠院送梅耦长南归分得春字（清·吞珠）　　押真韵	古寺白日丽，东风吹蹄轮。川红澹颜色，落砌痕犹新。群贤会高座，送客兼送春。春既不我留，客复追红尘。梅君都官裔，卓落洵绝伦。诗得敬亭秀，心焉愿卜邻。今日离歌发，三叠为伤神。莺啼绿杨枝，蝶恋芳草茵。长途远千里，橐囊仍羞贫。停鞭斜阳里，觅句应怀人。归及宛溪绿，好寄双文鳞。
登澄海楼次韵（清·吞珠）	凭栏一望天连海，海风来自扶桑外。长波万顷荡琉璃，鳌断山摧动澎湃。危楼足下生动摇，目眩倏忽飞洪涛。云谲波诡浩无际，岑㠂点缀如秋毫。斗然烟霭众峰失，淼瀰一气晴光溢。东流直下析木津，南注还归沃焦窟。絪缊造物初，此源无时无。始信齐州烟九点，蒙茏八柱青天扶。浤浤汩汩朝还暮，沧海桑田知几度。而今试问采珠人，此中果否鲛人住。
