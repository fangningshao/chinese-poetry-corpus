赠别少典（清·查容）　　七言律诗　押青韵	鸣榔伐鼓不曾停，月落津楼见晓星。芳草自分南北路，垂杨相送短长亭。歌残银烛愁难别，劝尽金壶醉未醒。岂为燕台师郭隗，一时客去感飘零。
送武曾之宣府（清·查容）	由拳城头月华白，张灯置酒宴征客。由拳城外柳条青，平明相送出津亭。羡君意气真无比，此去幽州几千里。揽辔遥看冀北云，挂帆径渡淮南水。太行山高日欲斜，边风飒飒飞尘沙。候骑千屯吹觱篥，明驼一队奏琵琶。上谷使者与君厚，辕门揖客论故旧。伐鼓鸣笳部曲前，锦筵红烛军麾后。觥筹交错坐忘疲，玉缸泻酒醉难辞。壮士横刀看草檄，美人挟瑟请题诗。丈夫三十犹未遇，走马穷边那复顾。野狐岭下白草枯，卧龙冈上黄云暮。客中行乐不知年，但看月出几回圆。沙场忽听思归曲，应使乡关望眼穿①。
