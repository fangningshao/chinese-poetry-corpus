看山楼对雨（清·王德溥）　　七言律诗　押尤韵	暑气全凭急雨收，望中景物接天浮。山含鳞甲迷千树，风吼熊罴撼一楼。土润不愁龟兆坼，池翻更爱縠纹稠。生涯自愧多慵放，欲荷蓑衣向陇头。
过高士坞吊太白山人即用其卜居南屏韵（清·王德溥）　　七言律诗　押真韵	几度峰头对暮曛，幽寻不惮往来频。为披榛莽求遗迹，独向烟霞吊隐人。漫稿至今传逸调，深林在昔著间身。遥遥千古谁为侣，冲晦先生可结邻。
落镫后里人竞胜复增一夜有作（清·王德溥）　　押纸韵	人情苦贪不知止，五夜踏镫兴未已。贫家一盏几踌躇，太仓粒粟漫相拟。宋朝业请增上元，钱氏买添见野史。笙歌合沓既尽欢，星月辉光尽堪喜。好乐无荒忆古风，极盛难继鉴物理。长官方且训勤俭，下里胡为竞奢侈。欲作长镫录鄙词，敬告高人定弗訾。
