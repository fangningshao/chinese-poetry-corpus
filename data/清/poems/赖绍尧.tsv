台中访傅鹤亭陈枕山二君（清·赖绍尧）　　五言律诗　押先韵	数载惊暌隔，相看各问年。形容怜我瘦，文笔羡君妍。近市心偏野，能閒俗亦仙。赠投无别物，袖里有新篇。
送献堂旭东如桢三君之中国（清·赖绍尧）　　七言律诗　押尤韵	低首樊笼貉一丘，飘然忽作御风游。鲲鹏变化渺千里，鸾凤翱翔隘十洲。大海珊瑚凭网取，小山丛桂漫淹留。年来我亦伤幽废，欲附沧溟泛钓舟。
弱水（清·赖绍尧）　　七言律诗　押鱼韵	隔绝蓬山日倚闾，迢迢弱水一封书。上言努力加餐饭，中有相思慰索居。独唱愔愔谁和汝，绮怀渺渺转愁余。无端错把洪乔怨，欲托灵犀当鲤鱼。
送陈瘦云之禹域（清·赖绍尧）　　七言律诗　押尤韵	橐笔初为万里游，春风一棹入神州。海天袖手看龙战，宗社伤心有鬼谋。尽有新诗题到处，虽非吾土且淹留。此行若过汉阳渡，吊古先翻鹦鹉洲。
哭蔡启运社长（清·赖绍尧）　　七言律诗　押阳韵	诗星一夜坠光芒，湖海同声哭蔡襄。文彩风流今未已，飞扬跋扈我犹狂。敢凭后死雄坛坫，欲起先生质瓣香。穗帐不亲坟草宿，招魂谁为觅巫阳。
秋尽（清·赖绍尧）　　七言律诗　押侵韵	霜风谡谡度空林，重九才过岁又侵。感遇未成芳草句，悲秋肯拟槁梧吟。消磨白发非初志，睥睨青樽起壮心。漫道床头无长物，篱边尚有万黄金。
落花（清·赖绍尧）　　七言律诗　押微韵	是空是色想非非，才逐春来又送归。委地从教风雨妒，漫天疑作劫灰飞。不仁造物陈刍狗，有恨江山带落晖。寂寂园亭朝复暮，忍看红瘦绿偏肥。
寄题谢颂臣先生生圹（清·赖绍尧）	男儿生不能裹尸马革事穷边，立功万里勒燕然。又不能隐形服气归神仙，白日尸解升青天。当学漆园傲吏委形骸，下饲蝼蚁上乌鸢。不尔亦当将身化猿鹤，日与虫沙相周旋。人生世上疣赘耳，溃痈决后均茫然。达人方寸喻此理，一视死生无流连。叹彼仆仆堪舆者，槁项黄馘真可怜。吾友颂臣更豪放，未死先为埋骨圹。科山山下筑生坟，前祖后妻相依傍。坟成鸡黍邀故人，走也未往神先送。万①里驰词拟赠君，未敢长歌将哭当。曾闻孔圣言，死骨当速朽。肉体非黄金，不坏亦何有。又闻宗教家，灵魂乃为宝。身②壳本六尘，火之无不可。先生儒学探天机，旁通禅理兼能诗。馀事间及青乌术，葬经岂受古人欺。或疑身后经营计太早，不过平时妄塞悲。数首生挽渊明诔，一篇生祭楚人辞。他年路过科山麓，我欲招魂一问之。
酒中放歌（清·赖绍尧）	君不见，晋魏之间多风流，刘公放诞阮公愁。刘公作词颂酒德，天真烂熳与天游。解酲五斗无不可，随身一锸①何所求。阮公咏怀词慷慨，八十馀篇多烦忧。有时忽作穷途哭，六旬大醉不能休。此中哀乐各有癖，偶然以酒忘形役。人生世上值艰虞，二公之技谁接迹。我从百代溯风骚，中夜起舞忽悲歌。倾壶且作十日饮，酒痕不敌泪痕多。螟蛉蜾蠃②半天下，白眼相看奈汝何。
次韵答梅樵见赠（清·赖绍尧）	君不见嵇康性懒好奇癖，头面不洗动经夕。忽然锻灶学养生，思向瀛洲煮白石。神仙怪诞亦何为，吊古山阳馀故宅。怜君两度值沧桑，十载海天滞魂魄。当涂典午事须臾，天教险巇增阅历。近者诛茅卜仙郊，一卷农书手不释。兴酣直欲无古人，美酒一斗诗盈百。绝交拟致山公书，甘贫未肯呼将伯。明朝约我相过从，草堂为君生颜色。
即席与痴仙幼春咏怀（清·赖绍尧）　　押屑韵	吾慕鲁仲连，东海著高节。吾慕黄绮辈，商山标遗①烈。人生贵适志，皎皎非高洁。出世忌太淡，入世忌太热。膏明终见煎，草劲还遭折。所以古圣贤，保身守明哲。不违性所安，不求世所悦。亦隘亦不恭，庶以藏吾拙。
冬日登八卦山（清·赖绍尧）	晨登八卦山，信美风景别。气和天宇澄，兹游固佳绝。冬令行春温，万汇忘惨冽。嘉木蔚①成林，欣欣相媚②悦。涧草复青青，山花况未歇。谁知造化心，正气有肃杀。羡彼兰蕙姿，含芬老岩穴。时来苟不荣，运倾或③未折。感喟遂成章，持以奉明哲④。
游八堡圳水源感作（清·赖绍尧）　　押尤韵	朝溯浊水头，暮沿浊水流。浊水汹涌无今古，导源乃自触口之山湫。就中引水筑堤闸，下溉万顷良田畴。百年乐利生玩愒，农病乃始为官忧。磺溪有司古遗爱，关心民瘼西门俦。昨日发书徵父老，欲以舆论参民谋。愧予南亩一袯襫，时从父老讲锄耰。曾闻晚禾重节候，耕种不得逾清秋。愿藉堤防出众力，速兴水利祛民愁。穰穰禾黍慰私祝，高歌同咏满车篝。
次韵答痴仙（清·赖绍尧）	骐骥伏盐车，穷年困衔勒。一朝度虞阪，盘盘上青石。驽马顾之笑，惊魂更丧魄。伤哉辕下驹，何异笼中翮。多君竹林逸，清谈间悲唶。自作颂酒文，荷锸日随侧。倒扶玉山嵇，穷浇垒块籍。酒中诚可逃，有托非沉溺。把臂同入林，相顾无愠色。知章马作船，白也诗无敌。鏖诗斗酒间，翳我终怯力。昨者示我弱，覆杯谢宾客。谓渠有良箴，忠谏耳勿逆。人世筑糟丘，九泉争点滴。纷纷醉梦中，生死成今昔。何必学淳于，一斗一石亦。我时颇疑君，谬诞听岂得。曲生虽非友，未至类盗贼。止之或暂佳，绝之恐非策。再拜受昌言，吾志不可易。
图南行送烈堂内弟南游（清·赖绍尧）	君不见，鲲鹏变化几千里，顷刻抟风任迁徙。朝游溟渤夕天池，大人豹变亦如此。毗舍耶外婆娑洋，指南针指向南航。大地旧闻称富媪，新洲今已号仙乡。土壤膏腴民力裕，犹认郑和栖泊处。舳舻远接太平洋，物产近凌西印度。百年政教属西欧，眼见东邻势力侔。不特蛮酋齐屈膝，行看骄子亦低头。廿纪移民新政策，共道南进尤宜北。已敷文教暨南邦，又树声威震南国。况闻启土辟山河，大半闽峤①越隽多。此去同文更同种，信知地利兼人和。我歌南风送君去，一篇权作南征赋。他时返棹得南琛，翠羽明珠不知数。
落花（清·赖绍尧）	匆匆百五好韶光，不信花飞有底忙。一缕香魂随逝水，连天红雨作啼妆。海棠未见梅行聘，桃树难教李代僵。草就绿章无处诉，含冤我欲问巫阳。烟雨迷濛夕照昏，满园春色带啼痕。桃花空说三千岁，苦楝刚逢廿四番。即有綵丝难系命，断无玉琯可回温。茫茫瘴海凭飞渡，可念维摩病掩门。
