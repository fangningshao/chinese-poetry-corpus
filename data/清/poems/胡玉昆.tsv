游灵谷寺（清·胡玉昆）　　七言律诗　押蒸韵	游人税驾始容登，五里森森千万层。林外草香初见鹿，涧边云至几疑僧。谁来共话齐梁事，极望当年风雨陵。无数松涛争作响，护持真藉梵王镫。
祖堂（清·胡玉昆）　　七言律诗　押齐韵	一领袈裟挂屋西，相传一祖凿幽栖。山留雨露滋薇蕨，寺俨羲皇绝鼓鼙。石磴苔深随涧转，竹楼门敞与云齐。寻僧欲问禅家事，夜半闻钟月在溪。
