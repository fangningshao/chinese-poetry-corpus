游龙眠（清·马孝思）　　五言律诗　押灰韵	少保幽栖处，溪边曲径开。涧茶留客坐，蔬饭待僧来。引水穷泉脉，当山垒月台。阶前松柏古，犹望后人培。
龙眠山（清·马孝思）　　七言律诗　押删韵	龙眠宜是逃名地，忆昔公麟隐此闲。尽有壶觞追北海，不贪仕宦惜南山。桃梅逐路争开落，麋鹿亲人共往还。春色定知游客遍，风尘怜我滞江关。
赠田琢如（清·马孝思）　　七言律诗　押鱼韵	四郊鸡犬是秦余，淳朴还推水竹居。地僻肯从游子借，径荒先命野人锄。瓶封菊蕊冬藏酒，馔入溪头早市鱼。天半逢君能爱客，不妨高枕当吾庐。
