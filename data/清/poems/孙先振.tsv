清风峡（清·孙先振）　　七言律诗　押微韵	一磴盘旋入翠微，晚来烟霭合雰霏。四山风雨龙初出，百尺松杉鹳独飞。幽谷稍闻樵唱发，中峰时见寺僧归。药苗新长黄精盛，拟办长镵与短衣。
岳麓寺（清·孙先振）　　七言律诗　押冬韵	碧藓苍苔路几重，禅关终日白云封。定中老衲须眉古，春尽深山草木浓。百丈寒流朝洗钵，数声空翠晚鸣钟。六朝风景虚岑寂，剩有岩前一树松。
抱黄洞（清·孙先振）　　七言律诗　押歌韵	几度云峰策杖过，传闻遗蜕此山阿。虚坛昼静鸣枞桧，古洞春深长薜萝。千岁猿猱缘树上，一群麂鹿出山多。丹池药鼎今陈迹，笙鹤飘飖竟若何。
