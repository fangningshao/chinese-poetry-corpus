丙戌岁朝（清·冯舒）　　七言律诗　押真韵	投老余生又到春，萧萧短发尚为人。世情已觉趋时便，天道难言与善亲。梦里山川存故国，劫余门巷失比邻。野人忆著前年事，洒泪临风问大钧。
丙戌除夜是夕立春（清·冯舒）　　七言律诗　押真韵	枯草还苏又报春，乱余留得病中身。懒携筇杖寻如愿，聊剔灯花诵逐贫。眼暗怕看新换历，镜清惭负旧时巾。闲愁总有三千斛，拟写长笺奏玉宸。
偶题（清·冯舒）　　七言律诗　押庚韵	手不扶犁舌不耕，人间生事百无成。闲思野老招寻易，偶弄渔竿得失轻。心似不温垂竭酒，家如将败未完枰。却怜世态懵腾甚，同浴还须笑裸裎。
孙孝若方广居，招看八面重台牡丹（清·冯舒）　　七言律诗　押真韵	乱来花事不关身，此日君家醉殿春。艳粉一团欹露冷，赪红八面斗妆新。朱衣拭汗思何晏，绣帔飘香忆太真。至竟形相无好句，如愁欲语总伤神。
仲夏村居四叠前韵三首（清·冯舒）　　七言律诗　押真韵	布谷声中忽过春，落红犹似恋芳尘。陌头阵阵催秧雨，树底喧喧作社人。身在可耕兼可钓，村愚忘汉亦忘秦。朝来饱吃黄齑饭，闲逐巫师看赛神。
次牧《翁六月七日迎河东君于云间喜而有述》诗（清·冯舒）　　七言律诗　押阳韵	漫言二十六鸳鸯，未抵惊魂一片香。汉渚不嫌空解佩，宋家应叹枉窥墙。烛光高下迷琼树，月影参差妒玉堂。素女抚心天老笑，人间何物不昌昌。
初冬过尚湖（清·冯舒）　　七言律诗　押东韵	萧条帘幕不遮风，百顷清光半幅篷。山色有无斜照里，人家低湿水烟中。雁摇枯苇杆杆白，鹜映残霞片片红。如此风光谁与会？笔床茶裹伴衰翁。
柳絮二首（清·冯舒）　　七言绝句	不著根株到处生，飘为飞雪落为萍。江流看取千寻阔，占尽还应剩一泓。
过尧山（清·冯舒）	旅舍窗穿漏残月，拥被难禁朔风烈。未分曙色鸡始鸣，仆夫戒途催晓发。试问前行何所之，云有尧山峰突兀。纵横无人六十里，魑魅强梁戒仓卒。畏途闻此骨已寒，托身蹇卫宁交睫。东方残魄何希微，太白当空恣蓬勃。忽然狐兔立如人，俄尔须眉冻成雪。此时心死魂欲堕，身命已拚轻一掷。岂知险阻本无多，顷刻曈昽晓光赤。遥望炊烟五里余，草短霜乾乱行迹。中宵噩梦忽然苏，前此忧危总冰释。始信人言不足凭，直道自应无险厄。丈夫但保坦荡心，地阔天空未忧窄。
