海上望长樯秦驻诸山歌（清·朱葵之）	海上群山如群龙，之而夭矫凌虚空。苍烟沈沈远莫极，欲翻鳌极吞鸿濛。其时秋净霜天高，西风扫叶澄林皋。群山仿佛露真相，上下飘忽随洪涛。或如龙首屼相向，峥嵘双角干云上。或如龙背走蜿蜒，横互地天殊俯仰。其余一鳞或一爪，雾鬣风鬓势尤矫。最后一龙尾忽现，似护神珠疑反掉。澉山迤东乍山西，紫澜渤汨中相维。蓬莱方丈不可到，望洋顿觉开心脾。须臾风怒波亦驶，牙髭暴长飞欲起。恍惚相随群帝骖，扶桑日射天门紫。
大风次兰阳日渡河（清·朱葵之）	黄沙莽莽吹急雨，霜林败叶迎风舞。旷野阴霾疑有虎，道旁土舍三间宽。鸡栖豚栅兼牛栏，打门乞火停征鞍。枯萁饿啮驴言怒，隐约角声鸣鼓戍。大河前横不能渡，明星堕地天沈沈。寒鸡腷膊飞出林，仆夫整驾驰骎骎。竹箭洪湍盈十丈，一苇迎风时俯仰。马嘶人语河流广，曈昽曙色严关开。车声入市殷如雷，朝餐且覆尘中杯。
梦游武夷山歌（清·朱葵之）	入闽有二愿，啖枫亭荔游武夷。宋香陈紫次第已到口，惟有升真洞天未及杖策穷厜㕒。朅来芝城中，快览名山志。雷文瓷甋虹桥板，神仙踪迹传灵异。精神所结梦寐形，恍偕篯铿二子同游戏。拍肩而挹袖，飞登冲祐宫。乾鱼之祀汉腊改，尚有颜行石刻留唐宗。阳开阴合互亏蔽，纷纷涧谷团青红。天柱一峰尤直绝，积秸仙蜕庋置从同同。西壁老鹤谁所绘，霜翎丹顶直欲抟天风。大笑度石梁，玉女忽交臂，镜台冠石俨然存，莫是鱼家双姊妹。云车风马恍愡游，三间精舍幽岩幽。棹歌声中山月落，隐屏我祖曾潜修。招呼王子骞，更觅不死药，黄心木桥路断不可上，一条雪练横空落。我闻武夷君，幔亭曾宴诸乡人。东序紫霞褥，西座红云裀。长琴者谁谢英妃，短鼓者谁高子春。可哀一曲三千载，至今惟见长松吟风，苍苔溜雨，三十六峰交掩映。山鬼独足行逡逡，峰回路转魂魄悸，蒲牢怒吼飞乌踆。大梦陡然觉，披衣行咨嗟。灵景变幻一弹指，奚童却进先春茶。戴我远游冠，著我登山屐。人生白驹过隙耳，富贵功名安足恃，老死牖下非男子。吁嗟乎！老死牖下非男子，五岳之游从此始。
寿山石歌（清·朱葵之）	无诸城北山寺幽，蓉峰秀削传炎洲。地脉凑聚山气结，其间产石如产镠。等差估两计以值，籀画斯篆穷雕锼。客游闽峤羁，深岩拟博采。冯公弹铗出无车，冥搜步未探章亥。有客遗我石六方，重之奚啻珠百琲。模山范水镂奇形，龟纽螭文蟠异彩。最上艾叶绿，其次瓜瓤红。蝶粉鹧鸪斑，品第从同同。我闻岳渎有神灵，第一产士扬王庭。宝货亦足裕家国，职方贯利劳丁宁。最下之产乃玩物，坐令地骨遭天刑。南海采珠人，于阗捞玉客，歙龙尾洲端龙岩，砚材追凿人千百。石燕鼎赝辨谁详，市侩居奇争黑白。此山封自南宋朝，谢客作俑重绎骚。至今大洞成空嵌，方十里者地不毛。圣朝木不宝异物，文人何事恣搜淘。不然绿章告苍威，不然骍犊禋地祇。出云降雨神之职，勿生尤物为疮痍。石不能言喻以意，检点归装不忍弃。翻书更绎古人题，朱十有诗卞有记。
建滩（清·朱葵之）	建山如连樯，络绎八百里。一百一十滩，建瓴势南徒。洄洑旋云根，崆㟅漱石髓。一线溪弯环，百折涧逶迤。滚雪跃过颡，殷雷骇盈耳。舟行此溯洄，人力必倍蓰。龙门转龙腰，象腹锯象齿。阿弥佛号虔，黯淡人色死。迄乎渔梁终，溯自水口始。每当一滩来，邪许声四起。密织交笮䊺，纡行效虫豸。发引千钧危，风卷败萚委。出险乃入夷，由尺以及咫。篙一桨必双，晴行雨则止。我来值春三，长波皓瀰瀰。潆洄岸草香，披拂岩花紫。湘帆九面环，巫峡三朝俟。兼旬滞邮签，一叶寄行李。居然卅里程，长年已色喜。翻羡陆舆便，颇讶顺流驶。谅无缩地方，直作登天比。迟速不由人，安危守以理。沽酒酌金罍。烂醉篷窗底。
下方广观瀑（清·朱葵之）	雪山夜颓银潢泻，水势行空若奔马。琳宫一角枕山腰，珠瀑环观宜在下。云峦䆗窱开烟村，中有修竹藏寺门。寒山拾得不可见，一声鱼呗清心魂。寺门恰对前山麓，崖磴层层互起伏。殷地春雷走甲兵，洒空夏雪飞罗縠。侧出都疑琼树悬，横拖似避金松矗。万丈奔驰界赤霞，千番灌溉滋黄独。君不见，仙掌侧，匡庐旁，龙湫大小争颉颃。建瓴之势此为最，白龙首尾何昂藏。兴公作赋叹奇绝，至今翰墨流馨香。吁嗟乎！安得剡溪藤一纸，收拾青山入笔底。更谱怪松尺有咫，卧听惊涛长隐几。
偕彦山从子游卧樟楼观古樟循城闉访春草池次日由谢客岩登舟即以留别（清·朱葵之）　　押泰韵	古樟卧城闉，根内枝撑外。有如蟠曲龙，垂首作偃盖。四出纷鳞而，濛濛俯苍霭。一楼介其间，拥之若旌旆。想当城未营，枝叶靡有艾。自从鼛鼓兴，束缚苦无柰。正气养天和，内心轶尘壒。虽呈褦襶形，而鲜斧斤害。亭亭泰岱松，簇簇孔堂桧。彼势何郁葱，尔形鲜聊赖。南瞻海似杯，西望江如带。何当化龙飞，甘霖洒滂沛。
