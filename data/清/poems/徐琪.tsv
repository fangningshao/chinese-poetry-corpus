十月十七日桐城道中口占（清·徐琪）　　七言律诗　押庚韵	野草芟余岭壑明，稚松都似盎中生。天然棐几宜清供，高处云涛作雨声。时有真香通妙趣，偶留勺水助躬耕。吾家南北双峰顶，一样凌霄积翠横。
晓起（清·徐琪）　　七言律诗　押寒韵	建瓴舴艋溯奔湍，图画应知俗手难。烟带春痕上山翠，晴烘水气破江寒。津亭花绕朱幡队，野寺松藏白玉坛。欲向云崖刻诗句，他时留与扫苔看。
连州钟乳石歌（清·徐琪）	连州钟乳天下奇，阴崖千尺俱倒垂。苔须藓发界飞瀑，如鸟浴羽毵缡襹。星精月魄互激射，露华雨液融胎胚。琅玕束笋箨悬处，瞿昙闭目香定时。饥鹰渴骥不一致，蜂房燕垒相偎依。蛟潭旧友颇识面，绉瘦亦觉殊端倪。菖蒲紫茸缀瑶草，岁久石骨同拄支。叩之清声夺琴筑，雁柱欲合银笙吹。乃知珊瑚出海底，亦似荇藻纷涟漪。年深宝气自吞吐，遂与玉色争琼瑰。瀛台旧有木变石，褒咏曾贲天章诗。小臣侍从托史馆，至妙每觉难管窥。观此始信造物巧，意匠不到皆天机。比来高谈侈格物，烹炼霜霰如饧饴。五金八石别寒燠，黄埃青澒衡铢锱。岂知大地不爱宝，信手结撰凭取携。巨灵太华拟议耳，女娲戏补谁见之。我今一拳置碧盎，十洲三岛含须弥。放颠几欲傲海岳，秀采亦复争仇池。殷雷前山乍振响，呼吸如有烟雾随。夜深蜗篆竞出没，科斗如黍皆文螭。子厚欲乞定不与，稚川相访或见贻。莫教煮食同芝蕤，雪窦中有颔下骊。采之欲佐轩辕玑，万国土照红尘微。心情当与成连移，水仙一曲波湿衣。
韩江赤鲤歌（清·徐琪）	鳄鱼已去金鳞生，水晶宫阙皆通明。连蜷雌蜺夺奇采，伛偻南极排天星。如钩新蟾不可钓，五色晃漾交辉莹。葛陂秃杖几时化，琴高只手凌空擎。岂如鲦鲿入网罟，竟与图画争丹青。怀川宝气久必泄，欲起五岳窥真形。巨鳌戴山涌之出，冯夷击鼓喧而登。斯邦太守凤池客，与我俱挹蓬壶清。晚来喜共尺书至，欲助吟韵添茶笙。双瞳看朱屡成碧，得此朗澈臣心冰。咏莪幼感学诗对，鲁藻正发东风馨。泳游顿思乐在泮，天鸢梁雉相时行。岂如校人属子产，要为大造培菁英。龙门起跃尽变化，鲲鹏瞬息随飞腾。广文更为进一解，尺水虑勿容长鲸。奇姿必非池中物，盍纵巨壑归沧溟。我壮斯言夜起舞，一掷乱跳波涛腥。群灵趋拥入水府，老渔束手抛霜罾。生机何止濠濮畅，士气直共风云兴。明年画舰临江城，扬鬐或导双前旌。旁人认是海霞曙，我知卅六来相迎。
