湖口（清·张文炳）　　五言律诗　押庚韵	岸远地无势，风长水有声。乾坤湖一角，岁月客孤征。彭蠡望难及，匡庐梦欲成。我生青草客，飘泊念斯名。
方广寺（清·张文炳）　　七言律诗　押庚韵	何年尊者辟荒榛，瓣瓣莲峰入望清。洗衲石从溪下涌，闻经龙向钵中行。千门丹碧繁僧海，一壑青葱拥化城。安得西来人再现，蒲团为我话无生。
王屋仙灯（清·张文炳）　　七言绝句　押麻韵	王屋山中有我家，也曾辟谷卧烟霞。仙灯夜半朝真宰，枯木寒岩尽放花。
枣林闸喜涨同萧见龙廖于衡詹凯三邱碧上罗邺先廖浴芳作（清·张文炳）	运渠涨急防初罢，𦨴艚日午乘流下。柳青旧染新筑堤，水白大湖小湖汊。覆茅夹竹聚人烟，生平识水不识田。阑风伏雨长宿莽，沙鸥散尽鸬鹚喧。二月三月鱼族繁，沈网一击湖水浑。小儿跣足携鱼卖，小女荡舟还入村。我来贳鱼更沽酒，拂舱趺坐酌大斗。耳热乌乌歌在口，轻肥眼底亦何有。三日百里苦淹缠，闸口一板数十钱。仰天大笑谢闸吏，吾徒出处烦公辈。
