闲遣（清·朱寯瀛）　　七言律诗　押真韵	葹菉丛中自葆真，懒从詹尹问前因。老将及耄宁争智，生本多忧任贺贫。耻效纵横欺世辈，甘为勤苦授经人。握兰总受皇天眷，肯道儒冠误此身。
广王维西施咏（清·朱寯瀛）　　五言绝句　押真韵	多少蛾眉去，吴宫颦未伸。不知尝胆辈，可念捧心人。
与客论诗示二绝句（清·朱寯瀛）　　七言绝句　押真韵	洲翻鹦鹉竞奇新，闲咏于今亦少真。纵使雄才推一世，不关情性岂诗人。
答李莼客农部见怀（清·朱寯瀛）　　押支韵	一篇劳赠我，疏磊见襟期。醉与白云契，吟惟芳草知。世事慨如许，古人交似谁。鉴湖朱处士，深荷李孳颀诗。
王子献同年权河南府篆未接任旋省卒于差次距余来汴不数月也客偶谈及怆怀旧好辄成长句（清·朱寯瀛）	玉堂美人来大梁，翠蕴下阐蓬壶香。风雅粉泽似前代，再睹睢涣呈文章。内史长才迥清异，卧阁犹堪理群治。朱轮紫马何纷纭，坐使鸾皇不一试。多情好古两相怜，竹里筒贻过百笺。祇今伊水仍东注，子晋吹笙何处边。金薤琳琅称世宝，镜湖待访丛残稿。我来梁苑亦枝官，为怆君游乞归早。墨如果蜕君其仙，歌期君闻情浩浩。
