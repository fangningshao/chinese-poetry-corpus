乙卯都门杂感（清·唐烜）　　五言律诗　押歌韵	壮岁耽图史，衰年厌绮罗。无官轻束缚，有志悔蹉跎。燕市谁晞发，秦川尚枕戈。书生信枯槁，三复采薇歌。
戊戌纪事八十韵（清·唐烜）	皇帝廿四年，戊戌秋八月。其旬有三日，国乃有大罚。我时官西曹，滥膺折狱职。日抱城旦书，上取司寇谳。是日天向午，旅进缀班列。济济白云亭，冠盖正窸窣。突来高车客，并肩趋上谒。密语人不闻，掉头即揖别。众僚先屏退，行迟独居末。似传中旨至，满堂气惨慄。处分要异常，举动何仓卒。私心妄惴惴，口语互藉藉。或言事虑囚，或言行伏阙。事在三日前，圣主下天綍。归政东朝廷，新进官悉夺。东海大鳗鱼，早惊金钩脱。深宫含盛怒，钩党穷诛灭。罪甚八司马，一一付缧绁。众论方快心，有识甘卷舌。外间喧噪声，禁旅杂街卒。传呼丞相来，肩舆两飘忽。入门坐堂皇，须张面凛铁。趣召主者至，连缚六人出。敕旨星火催，决不待时毕。狱吏走且僵，伍伯整巾袜。须臾各就缚，衣冠尚綷䌨。峨峨四新参，入朝三旬劣。辄思大厦扶，竟触天柱折。其一职监察，抗疏气郁勃。同官侧目久，飞语相诋讦。更有粤布衣，未膺簪与绂。壮志不一伸，连坐太突兀。我时迫近前，木立若朽质。故人乃面之，颜忸心忉怛。传诏官人来，天宪口为述。尔等悉逆党，左右皆曰杀。跪听宣读毕，臣当伏斧锧。林君最年少，含笑口微吷。谭子气未降，馀怒冲冠发。二杨默无言，俯仰但蹙额。刘子木讷人，忽发大声诘。何时定爰书，何人为告密。朝无来俊臣，安得反是实。抗辩语未终，群隶竞牵捽。但闻官人言，汝去不得活。相将赴西市，生死此决绝。扬扬如平常，目送肠内热。步骑夹道拥，闉阇车填咽。丞相亲莅刑，事与往昔别。并有覆巢惧，妻孥不敢诀。引领就白刃，夏侯色可匹。携手入黄泉，夕阳照碧血。今日身横尸，前朝语造膝。幸赖乔公贤，为收无家骨。吏人讫事返，流涕向我说。役卒呈数纸，云是狱中笔。我时但悯默，反覆难终阅。人生遂到此，顷刻化异物。仰见天上月，照人倍萧瑟。徒步归寓庐，入门忘饥渴。家人怪我状，疑是感夙疾。约撮告之知，相对亦气噎。夜半魂梦惊，不觉自嗟叱。国事方艰虞，时政有愆失。徒闻縻好爵，谁肯念王室。养士二百年，辛苦数才杰。贡自九州来，帝曰予惟弼。求治或太急，论事或过烈。庶几鼓朝气，一洗宇宙曀。贾生昔痛哭，绛灌颇不悦。出为长沙傅，谪宦犹称屈。况我祖宗朝，钦哉惟刑恤。未闻禁近臣，中道遭黥刖。不待奏当成，一朝饱屠割。举朝孰营救，到处肆媒孽。罪状在疑似，性命快谗嫉。逝者傥有知，叫阍天听彻。人世无是非，恨难万古雪。我作纪事言，覼缕话畴昔。匪以悼其私，实为愤所切。
二哀诗·兰午亭明府（维均）（清·唐烜）　　押纸韵	沧州吾邻郡，自古多奇士。周旋文字交，知我惟兰子。早岁歌《鹿鸣》，壮年偶出仕。未膺赤绶荣，忽集青蝇矢。一官奚足恋，弃之犹敝屣。归来发藏书，今古究终始。下觑章句儒，前后等糠秕。一身甘支离，众口任訾毁。我时困青衿，相遇长安市。冠盖日纷纭，惟君独伟视。从此弟畜我，论长十年齿。会合常苦悭，两度过君里。君复京洛游，我初弹冠喜。对床话风雨，解囊济庚癸。导我语周详，爱君文丽绮。君忽掉头笑，书生见尚尔。丈夫宏建树，岂在钻故纸。陈编酣糟粕，随人效诺唯。以此取世资，咄嗟尔奴婢。东西日侵略，当引为国耻。衮衮诸公卿，了不知彼己。隐忧伏萧墙，闰位乱蛙紫。嫠恤岂徒然，兴亡有责耳。邻舍闻咋舌，窃骂君狂诡。昧昧我思之，针砭彻心髓。句留逾半载，暌违倏一纪。中间一邂逅，匝月整行李。有如饥得食，颇似鼎染指。誉我学精进，窥君貌衰委。君养丘园高，我痛垩庐倚。朝端争水火，君言斯验矣。三辅暴徒起，爬梳不可止。红巾塞里巷，朝人暮犬豕。官吏莫谁何，父老肃拜跪。君曰乃盗耳，蕴祸在内宄。忌者走相告，凶党抽刃俟。俄顷悉坌集，大索不移晷。倔强就执缚，欢呶醢之已。枯胔暴原野，家人幸料理。不日渠魁诛，沥血为君祀。我困围城中，翠华已西驶。消息故乡来，流涕但抚髀。不得哭寝门，喉梗若结痞。乳臭实召祸，贤哲独遭否。昔约君卜邻，今为君作诔。昔别客魂消，今伤臣质死。造物能穷人，先夺其所恃。欲碎伯牙琴，且隐南郭几。天池有时翻，泉台何日起。安得寄此词，置君幽宫里。
二哀诗·王湘岑参戎（燮）（清·唐烜）	王公宁河彦，家山推麟凤。曾祖谥刚节，殉国泰山重。君少负逸才，力学不好弄。追琢成文章，将为清庙供。家贫守世禄，国恩支薄俸。辛苦事櫜鞬，黾勉易章逢。上承老母欢，下教叔与仲。各举进士第，先后玉堂贡。惟君补右职，羽林困羁鞚。时有张勤果，许君为国栋。劝君脱兜牟，论荐储大用。君恋洁白养，甘阻六翮羾。执戟扬子云，思比相如讽。朝出介马驰，暮归摊书诵。我昔客京华，颇好事吟哢。定交杵臼间，羡君识鉴洞。说诗解我颐，论文释我疭。一别忽六年，天为补缺空。君备千城选，我献皋陶颂。重结金石契，忧乐誓与共。造访停吟鞭，招邀破蜡瓮。暖扑东华尘，寒蹋天街冻。快论争轩渠，得句互磨砻。往往拍案起，绝叫惊仆从。君胸罗五洲，强弱分郑宋。谭兵鄙马武，著论先江统。东邻氛正恶，庙堂事倥偬。我适登君堂，独居心有恫。太息事至此，国是尚昏霿。一战将不国，祸变由斯种。我闻疑信参，君言果亿中。岂料庚子夏，畿辅暴徒閧。咄咄密勿臣，乃为市井哄。杀掠遍衢阓，横流如决壅。君守朝阳门，匹马力制控。鸱叫昼日昏，麇聚凶徒众。乱刃随交下，须臾毕酷痛。白骨荡灰尘，碧血滴乳湩。次日我闻知，痴立若呓梦。犹忆十日前，过我食角粽。哭君不成声，赙君不能赗。妻孥仓皇避，凛凛覆巢恐。书史付一炬，遗稿莫甄综。钞存我亦失，慵放亟自讼。我时三上书，不得采菲葑。京华随之覆，䝟貐谁始纵。公卿不解事，安能责愚蠢。良人身尽歼，恩恤徒颁赣。我长君两年，后死其犹瞢。匪仅抒私悼，兼为千古恸。
乙卯都门杂感 其六（清·唐烜）　　押鱼韵	旧业荒芜尽，中年仕宦疏。任饥儿女色，懒复女友书。落叶愁难扫，名山愿已虚。故乡春梦里，父老话菑畬。
