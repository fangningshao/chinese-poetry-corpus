河南道中（清·郑日奎）　　七言律诗　押庚韵	风沙苍莽不知程，竟日荒郊客感生。廿载兵戎经百战，几家烟火聚孤城。断垣雨印狐狸迹，中泽霜凄鸿雁声。待拟绘图嗟未可，军书昨复报南征。
游嵩山寺（清·郑日奎）　　七言绝句　押删韵	十里溪声五里山，数椽梵刹万松间。老僧扫地不为客，待有白云时往还。
小隐岩（清·郑日奎）	竟日穷搜讨，幽意犹未足。更过小隐岩，随步姿清瞩。两壁势相拒，一径往如复。石跨涧为梁，僧缘崖作屋。檐飞四时溜，窗倚千竿竹。山花不辨名，溪草随意绿。风尘接混茫，声光相为触。主人意殊快，张宴岩之曲。高歌翻宿鸟，清吹振林木。促席尽绸缪，开襟谢拘束。安知高峰外，夕阳下平陆。
一线（清·郑日奎）	登高复临深，所欲尽奇态。侧身苍翠中，试足鱼龙背。两峰势欲合，万象全幽昧。仅透一线光，顿失天地大。日月无多照，欻忽异明晦。纵横罗怪石，踯躅有余碍。淙淙半空溜，直下曳潜濑。湿云凝不流，鸟声云内外。静觉雷雨蓄，幽疑鬼神会。因想开劈初，五丁力稍懈。一罅不及补，千古诧奇怪。坐啸窈冥中，无言但称快。异境岂恒遇，兹游矢以再。长揖告山灵，呵护请相待。
