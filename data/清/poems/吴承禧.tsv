过友人山庄（清·吴承禧）　　五言律诗　押删韵	数亩园中地，游人断往还。村居花事晚，春昼鸟声间。林密行闻水，窗虚坐见山。更怜朝雨足，野老亦开颜。
游山寺（清·吴承禧）　　五言绝句　押哿韵	偶来禅院坐，潇洒意殊可。僧出寂无人，林风落山果。
阿千驿晚眺（清·吴承禧）　　七言绝句　押支韵	策蹇长途细咏诗，秋风衰草乱人思。斜阳古道间回首，几树红蕉出短篱。
