农家乐（清·吴之章）　　七言律诗　押元韵	茅结山堂竹结门，何殊老杜住东屯。投间饭犊依雅舅，乘兴行田看鹤孙。岁久不烦溪洗耳，睡余喜有酒盈樽。较晴论雨消长日，自觉山家道味存。
新晴坐月有怀（清·吴之章）	残霞开晚霁，新月瞰高墉。庭花烟掩映，池草翠蒙茸。褰帷理清欢，素辉荡心胸。良时不易得，据榻挥丝桐。音响何清越，隔户来薰风。光风非我私，岂无伊人同。
归梦（清·吴之章）	东南归路将千里，高滩急峡石齿齿。昼夜狂澜吼雷霆，客子坠心惊不已。舴艋戒严旬有余，及至抵家差足喜。昨夜扁舟何太轻，乘风破浪独扬舲。出江入江须顷刻，依稀叱驭驾长鲸。式遏倒卷乱流争，瘴烟净尽天廓清。到门稚子欢前迎，入觐庭闱喜不胜。山妻呼酒酌中庭，庭下黄花照眼明。绿醅酷带寒香冽，酣饮闻鸡催晓月。西风半夜撼树巅，惊悟方知梦飞越。
