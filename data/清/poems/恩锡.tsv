季秋偕雪堂同同人重游卧佛寺（清·恩锡）　　七言律诗　押尤韵	招提佳境足清游，曳屐重登最上头。百道泉声喧客座，四围山色入僧楼。白云如絮不成雨，黄叶满林都是秋。笑语诸君慢归去，禅房花木好探幽。
感事（清·恩锡）　　七言律诗　押尤韵	积雨连朝水倒流，乡关迢递思悠悠。斜阳渐下丹枫晚，战骨空埋碧草秋。惟有谢玄能办贼，断无王粲不登楼。风尘鞅掌何时已，夜草军书祇自愁。
即事（清·恩锡）　　七言律诗　押支韵	匆匆节序问谁知，又值红榴吐艳时。客里看花难觅酒，镫前听雨易成诗。三江凭吊风云惨，四野荒凉鸟雀悲。欲挽狂澜犹未得，十年淮上老偏师。
