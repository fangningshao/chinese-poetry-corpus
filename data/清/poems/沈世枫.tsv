燕子矶（清·沈世枫）　　七言律诗　押先韵	千寻坠石瞰江堧，绝迹凌空势欲翾。神物无风翻骇浪，潜灵挟雨出重渊。岩虚䆗窱工延月，树接枝柯不漏天。试上离宫最高处，金焦雨点入苍烟。
宝华山（清·沈世枫）　　七言律诗　押麻韵	复岭重冈辇路斜，莲台高护梵王家。潭深应有鱼龙伏，山静惟闻鸟雀哗。铜殿慈云环宝相，石坛法雨散天花。寺僧亦切瞻云愿，争扫璇宫迓翠华。
日下书怀（清·沈世枫）	昔我初挟策，年当弱冠余。中外四十载，还复来帝都。城阙增气象，市阛多欢娱。衣冠徕远服，第宅耀长衢。衮衮台省中，奕奕英乂居。曩时同学者，朗若晨星疏。偶逢一二人，相揖讶髭须。所遇非旧观，老大增长吁。
