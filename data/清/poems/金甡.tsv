不寐九月十一日时至青县（清·金甡）　　五言律诗　押庚韵	耿耿怜鱼目，如临沸釜惊。暌乖判火泽，离照饬戈兵。妖乱经年伏，威棱计日平。安流忘涉险，暂遣警归程①。
卓文君印（清·金甡）　　七言律诗　押侵韵	钱刀总被土花侵，铸就琴心卖赋金。留客正宜钤酒券，缄情曾与寄愁吟。文园寂寞遗书少，汉玺摧残眢井深。一片王孙春草绿，临邛谁向壁边寻。
