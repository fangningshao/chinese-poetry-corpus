病中柬钱心垞（清·唐际虞）　　五言律诗　押支韵	兀坐自沈思，閒窗展卷迟。人无离病日，天有放晴时。孤负三秋节，空成一首诗。还持寄吟席，此味想同之。
送程鹤舲赴闽（清·唐际虞）　　七言律诗　押阳韵	一笑匆匆竟束装，飘然闽海控飞航。水从螺女江边静，月到龙王社里凉。榕叶黑连秋夜雨，橘林黄带晓天霜。衣间浣尽缁尘色，何似低迷在故乡。
题扇（清·唐际虞）　　七言绝句　押支韵	花雾冥冥动远思，春葱按遍玉参差。银河不隔红窗路，坐到东溟月上时。
书怀 其二（清·唐际虞）　　五言排律　押灰韵	大风摇坤轴，倚剑登层台。瀰迤八荒外，漫漫见蒿莱。丘墟叠隐蔽，虎豹相嗥豗。颓景薄西海，逝哉不复回。愿为黄鹄举，长歌归去来。
舟过石门（清·唐际虞）　　押药韵	离家才百里，未觉客行恶。五两逐翻风，催来石门郭。人家背山住，烟火出林薄。深竹乱禽声，斜阳澹村落。嗟哉荒戍后，鸡犬皆萧索。民俗颇自敦，穷秋念偕作。因依桑树下，时见收败箨。移棹去孤城，烟波渺难托。
书怀 其一（清·唐际虞）　　押阳韵	元驹守一垤，黄鹄游四方。寓形大块间，何者为我长。杯酒儿女欢，不浇壮士肠。嗟哉羁旅客，鹣鹣思故乡。摩挲三尺铁，生死无相忘。
