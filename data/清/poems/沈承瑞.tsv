长白山（清·沈承瑞）　　五言律诗　押青韵	帝业荒东北，兹山实效灵。龙形蟠大野，云气撼沧溟。水泻双流白，天开万古青。何年驻銮跸，珥笔侍仙廷。
松花江（清·沈承瑞）　　五言律诗　押灰韵	东去大江水，高源何处来。混同天一色，长白雪千堆。远塞茫茫划，孤城滟滟开。北山一登眺，惆怅济川材。
叶赫城（清·沈承瑞）　　五言律诗　押庚韵	还来问旧城，稼穑不知兵。水带孤村迥，风兼野马鸣。高山余破垒，半塔矗荒营。迟日乡三老，呼牛陇上行。
铁岭（清·沈承瑞）　　五言律诗　押尤韵	当门横铁岭，古郡号银州。市小人烟杂，天荒草木秋。废城丁字泊，残壁李家楼。祇有柴河水，年年绕县流。
姜女祠（清·沈承瑞）　　七言律诗　押元韵	姜女荒祠何处存，红边墙外老军屯。白杨鹳雀啼朝日，赤水鼋鼍吼夜魂。血泪抛残城北角，蛾眉望断海东门。寒衣万里心常在，传信传疑草细论。
江上吟（清·沈承瑞）	初日升东山，照耀江水赤。微风荡桃生，流水杳无迹。江上谁家子，扁舟自弄笛。散发任夷游，忘情淡今昔。幽罢人不知，苍茫烟树碧。
小茄园杂兴（清·沈承瑞）　　押删韵	良禽在高树，对语时关关。携朋坐其下，片云南山还。来去人无心，动静物自间。浩然春已暮，窗前绿不删。
