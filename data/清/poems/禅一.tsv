中丞阮公书七代诗僧额为赠拈此奉谢（清·禅一）　　七言律诗　押先韵	七代传衣翰墨缘，新标斋榜有高贤。文如北斗珍韩子，集少红楼愧广宣。新涨拍堤初过雨，妙香浮槛乍开莲。万峰深处光华甚，不让题梁玉局仙。
夜雨不寐（清·禅一）　　七言律诗　押元韵	秋晚空山冷闭门，湿云时复起岩根。大都诗思因禅悟，一半钟声带雨昏。短榻横眠聊自适，孤镫枯坐向谁论。毕生消受清閒福，惭愧难酬出世恩。
秋雨写怀（清·禅一）　　七言律诗　押虞韵	云山望里半模糊，夜气迷濛尚有湖。事去徒劳千日亿，老来为惜一身孤。竟无旧雨能分供，剩有荒田畏索租。看取淡妆浓抹态，米家难自泼成图。
筑墙围雷峰塔诗以纪之（清·禅一）　　押阳韵	五季纷纷首朱梁，乘时割据钱镠王。此塔肇建自忠懿，依稀记得妃子黄。去今八百有馀载，中遭劫火烧颓唐。剧中靓妆妖蛇出，众目争看窈窕娘。法胜有如鬼子母，战退揭谛走金刚。金山高擎一盏罩，不能跋扈恣飞扬。此妖亦是有情种，轻身失志为高阳。黄乃对白是寄托，以伪作真骇众盲。乡愚不喻窃砖去，将去磨刀切柔桑。妄言此砖镇妖孽，蛇蝎永不来蚕房。从此剔出有万万，古塔势欲倒高冈。十景之中少一景，于是山僧为主张。若云鼎新工浩大，且围八尺黄泥墙。斯举傍人皆赞叹，保护塔身计最良。我闻兴修也生喜，作诗记美助宣扬。
