焦山观音岩晚望用宋人赵冰壶韵（清·闵华）　　七言律诗　押元韵	扪读冰壶句尚存，虚亭人坐水云昏。沙头一雁丛芦没，江上千峰落日吞。扫叶深林逢白足，扶藤危磴引青猿。茫茫目送东流去，终古潺湲漱石根。
雨宿江口（清·闵华）　　五言绝句　押养韵	篷背雨潇潇，并入江流响。夜久觉船移，知有春潮上。
下尧峰（清·闵华）　　七言绝句　押冬韵	上尧峰接下尧峰，石路无尘满谷松。行尽清溪人不见，万修篁里一声钟。
晚步剑池（清·闵华）　　押庚韵	鸟宿人未宿，夜语空山清。星自池底见，僧从林杪行。悠然磐石上，坐待寺钟声。
