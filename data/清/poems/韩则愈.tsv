蕺山晚眺（清·韩则愈）　　七言律诗　押蒸韵	石磴盘旋共客登，微茫水雾认层层。桥边落日迷秦望，城上寒烟接禹陵。远浦渐昏闻过雁，柴扉半启见归僧。旅愁好借风吹去，又费先生酒一升。
灵峰洞（清·韩则愈）　　押陌韵	有峰拔地起，亭立三千尺。转折拾层级，洞天窥一隙。幽邃直佛窟，传闻太守辟。岁月既已久，石上苔藓积。洞门俯众山，双笋谁为擘。灵芝高可采，初月瀁金液。小憩招白云，藉草欲晨夕。山僧不厌人，笋蕨喜留客，终老袪尘缨，优游此山泽。
