隐者（清·卞三元）　　五言律诗　押真韵	独有烟霞意，难羁世外身。闲看林际月，漫理手中纶。丛桂成招隐，名山肯让人。逍遥吾自在，泉石养天真。
平凉有感（清·卞三元）　　七言律诗　押阳韵	泾水秦山接混茫，遥看四野静边防。层云旅雁横秋月，断岭孤猿叫夜霜。百里荆榛边戍尽，十年戎马塞城荒。残郊败垒无人迹，磷火荧荧散北邙。
早发隆德过六盘（清·卞三元）	客怀苦难昧，归心促邮程。饰马立檐下，晨鸡犹未鸣。跨鞍出郊埤，征鞭不少停。野犬隔村吠，宿鸦绕树惊。隐隐双林侧，涓涓溪水声。登山不见月，举首已侵星。苍茫云雾起，良久曙光生。千峰拱翠壁，万壑入川平。忽觉高天际，已忘人世情。
