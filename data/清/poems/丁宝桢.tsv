自灌县勘都江堰还成都道中书所见（清·丁宝桢）	去日谷栖田，来时草履屋。岁功已告成，农事应休沐。侵晨度陌阡，翻犁听叱犊。偶问田间人，胡为日驰逐。答言霜降逾，播谷兼种菽。天时不可留，人工应求速。逸居虽足思，妻子安所畜。吾侪终岁劳，有秋便云福。我闻语未终，私心如转轴。力穑如此勤，犹恐缺饘粥。念彼城市民，坐饱太仓粟。彼虽前生缘，酖毒已暗伏。试看转瞬间，饥饿满沟渎。
