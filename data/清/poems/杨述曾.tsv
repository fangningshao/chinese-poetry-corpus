题陆乾日隶书千文（清·杨述曾）	秦时王次仲，六书变体创八分。梁初周散骑，义之碎字编《千文》。羽人已化大鸟去，侍郎鬓发嗟如银。迢遥应千载，源流一一区河汾。八分鸿都石经后，元常隼尾波势尤超群。开元碑颂仅具体，韩梁张史徒云云。《千文》智永擅神妙，八百分散留江濆。吴兴王孙所传十七卷，俗书依仿赝本尤纷纷。松陵陆子嗜古有奇癖，虫形鸟迹远欲窥皇坟。一丸隃糜作鍪甲，三寸柔翰供锄耘。京华旅食坐无事，闲窗素纸舒萝纹。割分篆隶缀晋字，规模曹蔡凌右军。当其捉腕时引而不发，有如劲弩县千斤。及其纵手快盘空夭矫，有如鸷鸟摩秋雯。倏如长矛扫锋锷，突如巨石崩崖垠。屹如巍堂列柱础，绵如远岫霏烟云。攫张如怒群龙奋鳞爪，敷纷如缀百卉垂葩芬。或如淇园风动千竹叶薿薿，或如湘流帆转九折波沄沄。纤浓各意态，直曲随锯釿。含文复包质，强力还丰筋。书成应置国门外，摹观纸价逾元纁。嗟予学奇觚，拙手空辛勤。华山岱岳未经到，合阳酸枣凭传闻。玄黄剩句《兔园册》，《凡将》《急就》同断断。绾蛇萦蚓自嗤笑，偶游燕市欣逢君。一编示我插高架，缥囊珍重薰香芸。恍悬师宜帐，疑曳羊欣裙。何当数晨夕，泥饮乘酣醺。便从窃柎学梁鹄，还持奇字师刘棻。昨宵残月正离毕，飞雨飘霅雷砏磤。晓来西山起晴色，豁开东牖延朝昕。摩挲旧籍忽三叹，沈吟拂几心殷殷。张生石鼓李潮篆，杜诗韩笔万丈光炘炘。我生已晚学芜劣，文章岂直殊莸薰。摇毫掷简不知暮，起看遥树漠漠含斜曛。
