二月二日龙阳道中作（清·吴大澄）　　五言律诗　押麻韵	山村如画里，小市两三家。几担白莲藕，一篱黄菜花。草沾旗角湿，柳拂帽檐斜。津吏逢迎熟，行人静不哗。
正月二十八日宁乡益阳道中作（清·吴大澄）　　七言律诗　押寒韵	和煦天光杂嫩寒，阴晴不定计程难。土膏滋润泉回抱，山脉纵横气郁蟠。万户烟稠村路滑，一犁雨足水田宽。老农不识绣衣使，笑指鸣驺是大官。
二月朔日益阳道中遇雨作（清·吴大澄）　　七言律诗	细雨濛濛泻绿渠，时逢野老担园蔬。万竿修竹萧疏影，半坞长松僻静居。茶市将忙初试剪，秧田未插尚悬锄。个中别有王维画，一树梅花一草芦。
