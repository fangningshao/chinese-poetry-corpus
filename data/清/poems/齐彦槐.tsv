与述庵夜话（清·齐彦槐）　　五言律诗　押寒韵	握手语无尽，不知星斗阑。文章悲故友，山水忆新安。母老吾何适，家贫尔亦难。荆南一杯酒，珍重话为官。
宋祥符封焦隐士墨敕（清·齐彦槐）　　五言律诗　押冬韵	不受当时诏，何劳后世封。仙踪久已寂，帝梦适然逢。黄纸花文古，丹炉药气浓。犹嫌大夫号，唐突泰山松。
栈道岩观米海岳吴云壑陆放翁题名（清·齐彦槐）　　五言律诗　押真韵	名题山石遍，两宋识三人。诗老愁无限，书家意最真。松篁蜀栈雪，烟雨楚江春。我辈登临处，他时迹总陈。
淮上舟行（清·齐彦槐）　　七言律诗　押微韵	乳燕樯乌结阵飞，芦芽茭笋一时肥。家乡正作黄梅雨，客子初更白葛衣。欹枕梦随流水远，过江山似故人稀。篷窗日夕浑无事，卷起湘帘看落晖。
重过严先生祠堂（清·齐彦槐）　　七言律诗　押虞韵	寒泷依旧送归舻，黄叶萧萧木又枯。千古州为高士有，重来山识故人无。客星自在云台没，渔火虽多钓石孤。祠畔烟萝闻我语，一竿从此老江湖。
燕子矶（清·齐彦槐）　　七言绝句　押灰韵	翠壁丹岩两翼开，飞翔百尺有楼台。横江一只红襟燕，六代兴亡尽见来。
京邸忆卿云洞作（清·齐彦槐）	大道径其上，大川贯其中。洞门高十丈，跨水如长虹。绝壁柏倒垂，托根自鸿濛。岂有雨露到，万古常青葱。人经乱流间，小语铿洪钟。似掌一片石，宽可百余弓。名曰仙人田，阡陌横且纵。仙人犹力耕，我辈胡独慵。田尽得井穴，烛之光熊熊。深窈不可测，或是蛟龙宫。涉险生归心，西入出从东。夕阳照湍濑，炯若金在镕。钟乳类飞禽，影动群翻风。此景别来久，追写不能工。何当饮云光，一洗尘埃胸。
梅龙抱孙歌（清·齐彦槐）	江山灵气无不钟，两株夭矫梅中龙。故老相传六朝物，虬枝压倒黄山松。尾凌青霄首潜硖，翠藓苍苔作鳞甲。空江浩淼一枝横，晴昊迷离万花插。江烟江雨日氤氲，自然嘘气成香云。化作真龙飞不去，破山出火雷公焚。落角摧牙人尽惜，焦山自此无颜色。岂知根到九泉深，地老天荒枯不得。骅骝又生污血驹，龙种自与寻常殊。海风吹长头上角，江月悬来颔下珠。商柏周槐尝听说，梅龙抱孙更奇绝。左拿右攫走蛟螭，可似当年意雄杰。残冬到山蕊已含，迟我一月花初酣。梅乎梅乎故不凡，为祝焦仙弥勒好呵护，使尔千古万古魁江南。
读翼梅（清·齐彦槐）	开辟至今日，六千有余年。七十者百人，可见开辟前。自从尧舜来，圣作述者贤。寥寥四千岁，载籍如山渊。书契溯结绳，岁远不过千。此上更千岁，已逮乾坤元。盘古非一人，九州有开先。泰西与中华，纪载略傲焉。皇极经世书，凿空以言天。曰元会运世，人皆信其然。岂有数万载，渺无一事传。荒荒复冥冥，如梦如霾烟。惟有开辟初，天地相絪缊。凝之以为岳，融之以为川。人兽之胚胎，草木之根原。不知几何时，孕毓而陶甄。若自开辟后，断无万可言。吾受子江子，诵述成兹篇。
