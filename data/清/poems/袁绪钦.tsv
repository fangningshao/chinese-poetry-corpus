怀书衡（清·袁绪钦）　　七言律诗　押庚韵	碧鸡词赋动春明，回首觚棱尚有情。稷下不逢秦博士，洛中平视汉公卿。归舟日暮津门树，别酒天高海上城。今夜西风愁望远，万山重叠乱云横。
题铜官感旧图（清·袁绪钦）	伊昔道咸交，盗弄潢池甲。咆哮震宇县，剽忽肆攻劫。呼啸过城邑，千里联臂胁。烽鼙惨云外，旌竿见危业。白昼妖氛躔，汹涛势崩压。闾井哀穷嫠，道左泣逃妾。黯澹天尘昏，凄飙𨔝骚屑。曾侯初视师，戎幕乱军谍。辕门纵杀气，火焚鹰隼猎。高视清江濆，立待背嵬捷。艅艎蔽惊濑，风利呼长鬣。白水指盟誓，黄泥污巾袷。摧锋蹈洪波，忠肝郁劲铁。荩臣天所扶，蛟龙敢吞啮。章公秉大义，援溺振风烈。遂令奋神韬，总千裂双睫。雷霆荡氛雺，繁霜扫丛叶。始稽鲸鲵戮，终见鲛鳄慑。东南卒底定，戡暴资控摄。时平历三纪，川国靡舟楫。陂溆葭苇深，波镜磨新匣。鱼盐饶物利，华屋骈城堞。峨峨冠盖交，圭组盈笥箧。岂忆神武略，屡挥军中箑。元勋今不存，遗徽曜青牒。乘流寻旧垒，浮云灭孤峡。
