游平山堂（清·顾晞元）　　五言律诗　押先韵	竹密不知径，塔尖高耸天。入门踞危石，倚树听流泉。坏壁凝苔绣，晚风飞柳绵。一钩新月影，容我载归船。
独游沧浪亭（清·顾晞元）　　七言律诗　押萧韵	如此亭台竟寂寥，咏歌人去鹤难招。小桥流水门双板，夕照西风柳万条。千古知公轻谪宦，十年老我尚吹箫。东阳旧馆苍凉甚，衰草寒烟一例消。
一榭园吊孙渊如先生（清·顾晞元）　　七言律诗　押寒韵	西风影里倚危阑，杰阁崚嶒路曲盘。修竹当门云影薄，枯荷卷叶雨声乾。谈经人去虚堂静，埋剑池空夕照残。忆到五松园外路，石城烟柳共荒寒。
史阁部墓（清·顾晞元）	正气留天地，英风飒飒来。梅花三百树，齐傍墓门关。困厄悲时命，艰难失将才。凌虚发长喟，岭上鹤声哀。
