再饮泉遇雨（清·胡学汪）　　五言律诗　押支韵	却暑遂忘倦，浩然临水湄。花香添旧路，微雨濯新诗。云至既如晤，我来宁有期。间人向余笑，两度饮寒漪。
避暑小饮怡园（清·胡学汪）　　七言律诗　押支韵	强酒都缘好钓诗，怡园分韵晚凉时。傍林幽鸟如知倦，藉草鸣蛙拟为私。未约云来池半亩，不因风动竹千枝。翠微平远无忙步，明月多情最践期。
重过平越高真观（清·胡学汪）　　七言律诗　押支韵	溪流常自绕荒陴，灌木危楼是昔时。为客不堪仙事警，此身难向劫前知。苔封碣石先朝色，风递泉香出世姿。要得弥明同煮鼎，苍蝇声里漫敲诗。
贵筑旅春即事（清·胡学汪）　　七言律诗　押咸韵	年年寒食叠征衫，短发违心颇耐芟。枕上乡思碎鸣柝，梦中归路越巉岩。敝裘笑我酬疏酒，粗粝旁人劝老馋。欲达平安未成句，破窗风雨护镫函。
思州行为镇远袁功懋赋（清·胡学汪）　　押纸韵	寒山翼径来，环径绕清泚。越冈若异态，共是此溪水。野桃缭乱开，翠筱密于芑。苔锢荒碑断，芦封古桥圮。垝垣三四见，萧萧一城峙。两水合汀际，孤舟向沙舣。度津入古垣，曲巷仅容履。喧寂虽各殊，台笠尽入市。纵怀乞米书，施之得糠秕。坡公煮肉法，于此无可使。烦襟郁愁滋，恍然望溪水。明月牛渚情，适有袁夫子。
