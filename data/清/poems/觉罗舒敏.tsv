自酌（清·觉罗舒敏）　　五言律诗　押删韵	何日唱刀环，伤心醉里颜。无文难吊屈，有笔欲投班。客泪多于雪，离愁重似山。鸡竿知有待，秣马喜生还。
秋夜（清·觉罗舒敏）　　七言律诗　押寒韵	秋风秋雨逗秋寒，拥被才醒夜未阑。老屋镫昏蛩语涩，荒城笳断雁声酸。壮怀磊落知心少，世路崎岖入脚难。屈指愁肠真百结，年来乡里幸平安。
途次松树塘大雪（清·觉罗舒敏）　　七言绝句　押先韵	枕戟提戈万里天，雪深没胫马愁前。昌黎当日蓝关去，祇说潮阳路八千。
惨别离（清·觉罗舒敏）	吁嗟乎，惨别离，迢迢后会殊难期。慈亲相送泪如绠，哀儿万里戍条支。条支虽远君恩近。君儿首路心勿悲。谆谆母训犹在耳，未得生还弟先死。玉门东望白云重，隔断音尘六千里。回思车马出城东，缟素征衣血泪红。狱吏催行怒如虎，谁为隐籍悲途穷。嘉峪关前北风吼，惊沙扑面怪石走。不辨东西天黑黄，雪压征裘大于手。相逢异地尽戎羌，毳帐连云客断肠。喁喁不解作何语，意似怜我来殊乡。纵横虎爪留霜碛，疲马蹒跚宿戈壁。荒烟冷月四无人，鬼哭狐嗥动心魄。滔滔岁月如惊波，泪痕渍透鲁阳戈。生死吞声向前去，举头天外塞鸿过。塞鸿过，不寄乡书奈汝何。
访浦谦斋扣云昆季夜话（清·觉罗舒敏）	北窗一梦觉，夕阳已西隤。念我素心人，蹑履来高斋。新诗入超妙，清谈杂诙谐。幽兴犹未已，忽惊鼓角催。相送及柴门，月明松径苔。此境殊不恶，应系他年怀。
