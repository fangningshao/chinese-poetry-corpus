戊子人日寄怀陈南士（清·宋之绳）　　五言律诗　押真韵	人日逢人少，相怜必故人。乱多天未厌，老至岁难新。尘雾荒村合，田庐鬼国邻。与君生计拙，寂寞返吾真①。
随跸杂记二首（清·宋之绳）　　五言律诗　押鱼韵	殿门严鼓发，万灶撤周庐。绝壁成驰道，坚冰过属车。后尘询父老，初日指村墟。共识三驱意，何劳《谏猎书①》。
梅花（清·宋之绳）　　七言律诗　押寒韵	一年蜡屐几回看，等到花开惜到残。漠漠冻云连近远，荒荒野月照清寒。于人疏落如无意，写尔高空正自难。记得遥山旧茅屋，破扉朽几一枝安①。
