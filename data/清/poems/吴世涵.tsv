卯山（清·吴世涵）　　七言律诗　押灰韵	真人楼阁郁崔嵬，缥缈灵坛绝壁开。一室烟霞鸡犬去，三更镫火鬼神来。箫声空渡天边月，剑迹难寻石上苔。羽客不还丹灶冷，秋风林下独徘徊。
万象山（清·吴世涵）	栝城富林麓，万象殊巃嵷。芙蓉拔地起，突兀凌高穹。朅来蜡游屐，磴道修且崇。盘旋出云表，石径趋灵宫。山亭坐一览，天宇开鸿濛。群峰忽低堕，罗列如儿童。黄龙与桃隘，秀色千崖通。霜风天外来，万木钻青红。江流日夜去，滔滔不可穷。回首望少微，晓日光曈昽。矫矫云中鹤，高举青田东。恨无垂天翼，颉颃因晨风。凭栏读赵碣，石半苍苔封。淮海七百载，祠宇犹栋隆。惜哉不复作，劲节遗荒丛。山僧善款客，清斋荐葵菘。流连未及已，暮飔吹寒棕。闲情狎野鹿，逸兴随冥鸿。诘朝石门去，江上飞轻篷。
