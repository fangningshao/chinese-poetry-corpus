村舍坐雨简邻翁（清·王鸣盛）　　五言律诗　押元韵	孤村气萧瑟，几日雨昏昏。野水乱侵岸，溪云欲到门。数家依柘影，一径积苔痕。赖有忘机客，翛然共酒尊。
三峰精舍（清·王鸣盛）　　五言律诗　押侵韵	山径缘遥翠，微钟度远岑。寺门一水曲，殿角万松阴。花雨诸天近，昙云古洞深。好参黄檗义，半偈净尘心。
重过崇寿观赠徐羽士（清·王鸣盛）　　五言律诗　押灰韵	笼鹅忆往事，放鹤此重来。小别三千岁，碧桃花又开。丹还驻妙景，云冷卧香台。清浅蓬莱路，麻姑日几回。
江湾舟宿（清·王鸣盛）　　五言律诗　押尤韵	穷阴不觉暝，远岸系轻舟。雁影霜天月，芦花海气秋。镫残搔短鬓，酒尽揽征裘。欲问蕲王迹，寒潮咽暮流。
小市（清·王鸣盛）　　五言律诗　押萧韵	小市黄茅店，孤村白板桥。停骖成一宿，客思最无聊。易酒偏难醉，燕歌漫独谣。故园梅蕊发，归梦入今宵。
天门（清·王鸣盛）　　五言律诗　押删韵	白浪天门断，千崖杳莫攀。登舻一长啸，遥见谢公山。我欲浮湘去，行吟楚泽间。今宵对明月，把酒慰离颜。
秋感（清·王鸣盛）　　五言律诗　押删韵	江近凉风早，楼高野色閒。秋声先在树，云气不归山。雄剑对尘匣，新霜点鬓斑。萧晨感凄紧，独坐忆乡关。
夷陵远望（清·王鸣盛）　　五言律诗　押真韵	古戍标荆塞，危城见蜀津。云移三峡暮，江接百蛮春。行役何时已，音书总未真。登楼欲有赋，感激独伤神。
芦沟桥（清·王鸣盛）　　七言律诗　押寒韵	卧虹终古枕桑乾，泱漭浑河走急湍。马邑风烟通一线，大行紫翠压千盘。唤人喔喔荒鸡早，照影苍苍晓色寒。沙际閒鸥应笑我，又听铃铎送征鞍。
同沈侍郎暨三吴诸子集蒋君塔影园（清·王鸣盛）　　七言律诗　押鱼韵	江关萧瑟意何如，风雨招邀慰索居。自昔酒人多意气，论交名士半樵渔。洞庭落木清霜候，吴苑疏砧白露初。后夜河桥吟望远，含情好为问双鱼。
述感（清·王鸣盛）　　七言律诗　押灰韵	渚清沙白偶登台，城阙秋生夕照催。醉里高歌双鬓在，愁边画角数声来。侧身天地长为客，抱病风尘孰爱才。却忆故园三径好，扁舟须趁早春回。
赠尤水部（清·王鸣盛）　　七言律诗　押庚韵	回首冰霜绝塞行，谪居翰墨有余清。留连风月皆忠孝，挥洒才华本性情。讵止芙蓉映初日，直看碧海掣长鲸。一编细把镫前读，病眼摩挲分外明。
尤水部载酒招游邓尉探梅（清·王鸣盛）　　七言律诗　押支韵	溪云林霭望中移，晓起推篷面面奇。閒客正宜无事饮，幽花偏爱半开时。水边烟动浮空影，篱外香来露瘦枝。最喜谢公吟力健，芒鞋更拟续前期。
春尽日送同年平太史归浙东（清·王鸣盛）　　七言律诗　押齐韵	周南滞迹久同稽，把酒津亭忽唱骊。醉里人将春并去，望中天共水相齐。禹陵洞穴仙官守，越国山川谢客迷。鉴曲敢言烦特赐，乡园随处得攀跻。
秋风引（清·王鸣盛）　　五言绝句	秋风一何怒，吹折江头树。寒衣犹未成，风莫向郎处。
清樾馆（清·王鸣盛）　　五言绝句　押语韵	竹色如我閒，松风与人语。山霭入空帘，流云自飞去。
西湖葛岭有嘲（清·王鸣盛）　　七言绝句　押寒韵	忙里能閒号半闲，相公胸次本来宽。襄樊失守成何事，不抵秋虫胜负看。
小孤山下作（清·王鸣盛）	解缆溯层波，夕宿逗沙岸。亭亭见孤峰，独秀中流半。阳崖倚巉岩，阴岫屡回换。半领微径分，参差更堪玩。离离青松阴，历历白石粲。楼台相蔽亏，金碧穷照烂。氤氲岚彩明，杳霭霞气乱。彷佛神灵雨，东风一飘散。湘妃出鼓舞，汉女时游衍。光景未易逢，解佩徒深愿。怅然迟暮心，重起越乡叹。
虎牙滩（清·王鸣盛）	前日过铜柱，今晨望虎牙。性命付孤舟，急滩纷若麻。江束湍淅怒，轰轰走鸣沙。乱石森牡齿，揭天虎口砑。悬流触石转，百折飞浪花。有时喷淖起，水石相谽谺。斗矗一间屋，盘作千寻洼。俯愁裂坤轴，仰见侧日车。偶与赍俱入，便闯龙伯家。柁师工撇捩，凝竦不敢哗。狎恰已出险，身手良可夸。桅镫步头舣，旅鬓悲鬖髿。饥寒真有力，迫我轻三巴。
金文学招同钱编修载韦含人谦𢗝谢编修墉吴舍人钱赞善家舍人游万泉庄（清·王鸣盛）	九十春忽半，枯坐成书癖。金生来唤我，今日花朝期。城南足烟景，斗酒聊可携。芦塘可游钧，苔磴可攀跻。何苦掷心力，钻此故纸堆。抛书笑绝倒，此语良复佳。撩拨我狂兴，破费君酒赀。迢迢白纸坊，渐少尘侵衣。峨峨右安门，出城行长堤。山水我故人，数载会面稀。今晨喜相见，翠色浮须眉。双轮簸复停，残梦醒复迷。恰如撶子船，摇兀翻忘疲。行行三四里，道旁见残碑。感波柏下人，学仙冢累累。稍南又一冢，长生道院基。亦有仆地石，模糊剩铭词。曾闻神乐观，旧隶太常司。云何列卿衔，乃畀黄冠师。始知明中叶，秕政日以滋。回首陵谷迁，剥落螭与龟。惟余滥泉声，遥和松声哀。饮马投一钱，驱车向前陂。西山叠嶂绕，悬瀑跳珠玑，散成万千眼，处处波潆洄。此地林壑幽，洑流互逶迤。或圆偃如月，或方椭如圭。是万乃强名，其数敦细推。昔为鹅鸭所，游人不敢窥。今兹盛亭榭，纵横插笆篱。犹记祖家庄，妙绝渔洋诗。庄虽数易主，水木仍清晖。入门乍空旷，汪汪数顷池。略彴缭而曲，池水清且漪。春雪暖乍融，轻冰解流澌。东风吹绿皱，蹙作鳞差差。萧寥洲溆外，芦笋生未齐。白鸟来何心，翻飞雪樆𣘩。土山远多态，冈垄分垂义。乱筱戛琅玕，杂树纷间之。登登步高下，一步神一怡。邃馆与凉堂，䆗窱连廊。亦有卵石径，亦有罫局畦。所惜来太早，髡柳尚少稊。何况紫丁香，朱藤黄荼蘼。我侪乐閒放，不在繁艳时。爱此荒寂景，转得一段奇。攀枝蹋阁遍，乘兴寻招提。像设妙庄严，刹竿矗崴巍。蒲牢吼如牛，也复明代遗。凿名字夭斜，大抵皆阉儿。奚奴颇解事，行厨咄嗟移。招要入林间，栲栳坐水湄。自诧酒肠宽，饮若灌漏卮。坐中六七公，同里数辛楣。若论相识久，老钱及瘦韦。我兄近逃禅，吴谢各不羁。独有贤主人，乃是新相知。乐哉今夕会，醉起争留题。试待红药坼，重来问丰宜。
