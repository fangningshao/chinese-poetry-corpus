暮春三月至虞山谒受之师同游剑门（清·郑成功）　　押阳韵	西山何其峻，巉岩暨穹苍。藤垂涧易涉，竹密径微凉。烟树绿野秀，春风草路香。乔木倚高峰，流泉挂壁长。涛声怡我情，松风吹我裳。静闻天籁发，忽风林禽翔。夕阳在西岭，白云渡石梁。巘崿争突兀，青翠更苍茫。兴尽方下山，归鸟宿池旁。
越旬日复同孙爱游桃源涧（清·郑成功）	孟夏草木长，林泉多淑气。芳草欣道侧，百卉皆郁蔚。乘兴快登临，好风袭我襟。濯足清流下，晴山转绿深。不见樵父过，但闻牧童吟。寺远忽闻钟，杳然入林际。声荡白云飞，谁能窥真谛。真谛不能窥，好景聊相娱。相娱那几何，景逝曾斯须。胡不自结束，入洛索名姝。
