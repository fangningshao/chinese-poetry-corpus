临东亭看月（清·张铉）　　五言律诗　押青韵	天风吹海月，如水浸虚亭。醉客发长啸，余音入窈冥。江光秋早白，山色夜逾青。何处孤舟笛，凄凉不可听。
焦山自然庵坐雨（清·张铉）　　五言律诗　押寒韵	萧萧江上雨，急点振林寒。把酒话今夕，临风怀古欢。沧波秋已晚，红烛夜初残。我亦耽栖隐，蜗庐信可安。
石帆楼（清·张铉）　　七言律诗　押齐韵	凌江片石似帆飞，帆外危楼与石齐。万里海风天浩浩，六朝文物草萋萋。城头画角迎秋迥，杯底银河入槛低。为语山僧勤扫葺，巡春翠辇此留题。
过随园（清·张铉）　　七言律诗　押歌韵	西州门畔重经过，风景依然唤柰何。楼上重帘低夕照，桥边小艇压枯荷。绛纱帐掩人来少，黄叶林空鸟散多。此日羊昙倍惆怅，那堪扶醉访烟萝。
登剑门（清·张铉）　　押元韵	绝壁何代辟，中分称剑门。岂繄巨灵手，擘断苍云根。我从湖中来，但见云吐吞。今晨访岧峣，划然苍翠痕。攀跻甫及半，沧海浮朝暾。俯仰觉愈艰，手更烟萝扪。群山倏然低，始觉兹峰尊。缒凿历幽险，悠悠谁与论。
深云庵壁上读外舅海门先生诗（清·张铉）　　押纸韵	儿时见此诗，面壁心欢喜。盘桓日云暮，雒诵犹未已。今晨款禅扉，破灶茶烟起。尘封阁上经，蜗篆窗间几。重启碧纱笼，生气犹满纸。名山留千秋，先生长不死。
清明前三日甘墩村看桃花（清·张铉）	春半尚阴寒，闲居感羁旅。散愁过北关，独行无伴侣。颇闻甘墩中，花向东风语。快唤坝上舟，随风任容与。行行十里余，明妆无几许。遥瞻李王塘，嫣红才半吐。徒见往来艭，茶商杂渔父。回首忆年时，胜情恣豪举。分舫徵笙歌，联舆嬉士女。兹辰近寒食，光风吝和煦。穆然溯畴曩，愈觉鲜情绪。寂寞打桨还，百壶倒村酤。镫明弥勒龛，潇潇闻夜雨。
