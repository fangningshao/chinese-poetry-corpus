长命女 春日闲吟（清·吴榴阁）	东风悄。女伴秋千双拜巧。花落春应少。意倦思归画阁，扑蝶轻纨力小。额上梅花妆谢了。眉淡呼郎扫。
鹧鸪天 送夫子游吴越（清·吴榴阁）	晓起牵衣强送行。承欢客邸和皋鸣。秋江一路芙蓉艳，并蒂花开独有情。吴水白，越山青。西湖花月虎丘灯。兰桡到处都佳境，囊里应多忆内吟。
踏莎行 送春（清·吴榴阁）	莺老红残，绿垂满树。匆匆又送春光去。问春何事去忙忙，楼头燕把归心诉。雨压梨云，风翻柳絮。晚钟将到催天暮。再来端的岭梅开，花间坐卧休还误。
