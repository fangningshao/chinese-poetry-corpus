永平郡楼作（清·李文田）　　七言律诗　押青韵	渔阳东郡古藩屏，城阙岧峣锁渤溟。岚气宵深连海白，烧痕春暖入关青。天临碣石星分尾，地接巫闾屋建瓴。且喜兴中烽火静，麦畴残雪润郊坰。
宣化道中（清·李文田）　　七言律诗　押虞韵	左临虎北右飞狐，旧国千年忆霸图。绝塞关山秦上谷，极天岚采汉军都。明昌废苑生禾黍，统漠荒台长桦榆。樵牧不知兵燹事，沙陀斜日觅湛卢。
和林金石诗（清·李文田）　　七言绝句　押先韵	遗址荆榛默棘连，大唐祠像旧香烟。李融文字分明在，拟共冰潮较极妍。
万安宫遗址（清·李文田）　　七言绝句　押鱼韵	回合山川势不虚，格坚叉罕定都余。图苏河畔凉楼地，当日双溪此著书。
滦阳试院题画（清·李文田）　　七言绝句　押真韵	热河秋景总如春，绿意红情色色新。衙署上头行殿近，消闲谁似画中人。
