鹧鸪天 春日偶成（清·邓繁桢）	深院莺啼春昼悄。半生心事伤怀抱。年年芳树又舒荣，何事韶华空自老。重帘外，游蜂绕。落花满地无人扫。残红片片逐东风，愁里哪知春色好。
忆秦娥 秋夜（清·邓繁桢）	秋宵永。纱窗明月微留影。微留影。倚栏独坐，夜深人静。阶前纬络声难听。海棠倚石梧风冷。梧风冷。几多秋色，凄凉幽景。
惜分飞 秋日送谷贻二弟出游（清·邓繁桢）	怅望秋云还似旧。黄菊依然清瘦。闷折亭前柳。伤心泪湿罗衫袖。记得高堂同载酒。极目湖山明秀。往事难回首。新愁旧恨空消瘦。
浣溪沙 月夜闻笛（清·邓繁桢）	残月斜穿槅子明。谁家乃作断肠声。无端心绪最关情。风动罗帏惊好梦，披衣重起正三更。蕙兰露湿暗香生。
长相思 忆先大人（清·邓繁桢）	恸难支。苦难支。抱恨终天永日思。蓼莪废咏时。心如痴。意如痴。伶仃馀息已如丝。伤心只自知。
如梦令 秋夜（清·邓繁桢）	风动黄花影乱。月上纱窗一半。夜坐觉寒生，烛尽香残梦断。人倦。人倦。怕听哀鸿啼怨。
如梦令 初春（清·邓繁桢）	陌上绿杨如旧。人共梅花俱瘦。病起已无聊，又是困人时候。长昼。长昼。风送隔帘香透。
