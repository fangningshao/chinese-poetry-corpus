云台先生以西汉定陶铜鼎置于焦山首倡媵鼎歌命同人和之得五古二十六韵（清·方廷瑚）	吉金重鼎彝，精神孕山岳。铜花齧蚀余，得一夔已足。吾师富藏弆，古器罗梣椟。商周众赢秦，审定剧精确。就中西汉鼎，隶古铭可读。器盖蔌煮湘，鼻耳苔斑驳。共自隃麋汧，量衡咸纪录。汉帝尊陶陵，蒸尝表虔肃。五色歊浮云，金景灿盈目。火炎草木焦，硕果幸不剥。拂拭入仙馆，赖免污莱辱。吾师位鼎衡，说士甘如肉。爱士贡庙廊，俾为苍生福。爱鼎不自私，永图置岩谷。突兀古谯山，大江绕其麓。中有南促鼎，光焰四山烛。丹山珠交柯，蓝田璧合珏。自古物通神，有耦而无独。海云枯木堂，厥鼎寄幽躅。丹青绘作图，琳琅书作幅。送鼎载沙棠，絪缊云气覆。翻嗤饕餮者，岑赝纷争逐。寿梦应晋求，甲父餍齐欲。名或夸嗜古，实不能免俗。孰如此一举，鼎寿无疆祝。奇光夺珉碑，佳话压玉局。遥夜山灵朝，皓月照黄鹄。
