移家（清·郑应球）　　七言律诗　押寒韵	淡泊无营意自宽，移家东郭近林峦。鸟吟白日春前树，人整青山竹外冠。张老已知成室美，渊明但取敝庐完。由来物理难齐论，聊借鹪鹩信所安①。
和宋明府村夜原韵（清·郑应球）　　七言律诗　押元韵	世事浮沈付酒尊，海蟾高挂到衡门。身依竹节常分影，梦绕花须欲断魂。灯下书声乾宿蠹，耳中蛩①语失悲猿。怜才独有使君在，频檄诗篇过草垣②。
节妇郑氏诗（清·郑应球）　　七言律诗　押庚韵	杀身取义古为程，世上浮云一羽轻。松柏自能留正气，杨花终不是芳名。青丝半缕悬寒月，碧冢双封吊暮鼪。今日使君题赠尔，乌衣门巷觉峥嵘①。
龟山晚眺（清·郑应球）　　七言律诗　押东韵	龟山日色冷长空，竹杖行吟醉晚风。诗句都从閒里得，物情好向静时穷。清潭照影①澄云白，老树彫霜坠叶红。可是逢秋悲宋玉，暮蝉③环噪蕊珠宫②。
