遣兴（清·王嘉禄）　　五言律诗　押真韵	数日掩扉坐，阶前芳草新。炉烟清入梦，茗味澹如人。疏雨将催暝，妍花各为春。酒边有心事，不惜典衣频。
雨后怀君绣（清·王嘉禄）　　五言律诗　押真韵	骤雨传声急，西风压梦频。残镫依静夜，空馆入新春。歌哭余双鬓，饥寒岂一身。枫江枫叶满，想见闭关人。
岁除前二夕雨（清·王嘉禄）　　五言律诗　押庚韵	坐听疏钟歇，难为对酒情。残镫摇瘦影，寒雨入春声。孤馆檐花落，空阶木叶平。闻鸡知夜半，雄剑向人鸣。
城楼眺雪（清·王嘉禄）　　七言律诗　押寒韵	萧萧飞叶下林端，点点归鸦向晚看。云断中天孤塔迥，雪垂平野万家寒。隆冬薪米添忧剧，外郡流亡得食难。自欲著书频避户，暂来岸帻一凭栏。
雨霁（清·王嘉禄）　　押庚韵	空庭响初寂，檐鹊有喜声。开门看新绿，屋角微阳明。白云不归山，蔼蔼涵空行。野水奔稻沟，泠然涧泉鸣。老农荷蓑出，一锄带烟耕。稚子似我识，前村笑相迎。徘徊不知远，暝色苍然横。归路望林火，悠然动诗情。
由支硎至天平（清·王嘉禄）	凌晨冲雨行，篮舆纵遐眺。转转入深山，愈转山愈峭。沙黄由磴寒，林丹阴壑曜。但觉四壁高，已忘乱峰奥。宿雾补僧衣，惊飙堕客帽。颓崖贴紫花，虚厂缘碧茑。平芜独鸟翻，澄潭万松倒。纡回入石门，呀然豁一窍。中行颇坦平，涓涓滴飞瀑。屋近荒鸡鸣，林深饿鸱叫。前望天平山，身随白云到。
齐云楼砖砚（清·王嘉禄）	月华泠浸吴城树，一片紫云飞不去。霜寒碧甃埋鸳鸯，土花蹙鳞融麝香。朱甍绮檐挂参斗，元和使君来置酒。满阑芍药啼春红，山头鲤鱼飞化龙。绿墀香尘印罗袜，可怜焦土阿房宫。鬼镫散萤寒贴贴，灰蝶栖烟抱黄叶。铜爵香姜共尔愁，玉蟾泪滴凝清秋。
