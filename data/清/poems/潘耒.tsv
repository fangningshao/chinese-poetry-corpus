金山（清·潘耒）　　五言律诗　押元韵	万古标形胜，中江一柱尊。水分天作堑，地坼海为门。钟磬来波面，蛟龙聚塔根。蕲王血战处，坠马有惊魂①。
峡江（清·潘耒）　　五言律诗　押灰韵	峡江山对锁，不觉有江来。船向羊肠出，城临虎穴开。烧畬穿岭急，水碓拨云回。客鬓先秋白，何烦一叶催①。
西泠展墓（清·潘耒）　　七言律诗　押灰韵	三尺蓬科几树梅，梅根碧血总成苔。春山雨露僧时到，画角昏黄鹤一来。入梦有人迷北海，招魂无地哭西台。鸱夷未化钱塘水，莫怪潮声夜夜雷。
赠钱饮光（清·潘耒）　　七言律诗　押先韵	蹀血生还万里天，土床树屋尚依然。笺余《易象》研朱细，踏遍云山著屐便。久矣泥涂书亥字，凄其衰白感丁年。谁怜灵武麻鞋叟，老向空山拜杜鹃①。
经姜给谏墓作（清·潘耒）　　七言律诗　押文韵	青峰一曲抱愁云，中有先朝谏议坟。往日儿童识邹浩，到今野老哭刘蕡。山头树屋称残卒，地下戎衣见故君。埋骨便为干净土，丰碑华表漫纷纭①。
二姜先生祠（清·潘耒）　　七言律诗　押支韵	轼辙齐名世早知，百年忠义系人思。忠传折槛排奸日，义想衔刀伏阙时。两地青磷埋宿草，一山红树妥新祠。吴门野老多相识，雪涕争看《幼妇碑》。
白雪楼（清·潘耒）　　七言律诗　押东韵	百尺高眠四海空，沧溟文坫夙称雄。生平娄水埙篪应，死耐虞山玉石攻。盛世才华容傲睨，达人官爵谢牢笼。清严标格依稀在，华鹊苍寒落水中①。
登嵩山绝顶（清·潘耒）　　七言律诗　押先韵	不辞触热上嵩巅，欲遣双眸尽八埏。翠岭千重包楚塞，黄河一线下秦川。长安远隔浮云外，乡国微分匹练边。清啸一声鸾鹤应，随风飘去落何天①？
吴圣玉归自辽左志喜二首（清·潘耒）　　七言律诗　押先韵	梦想流人紫塞边，每依雁候祝南旋。不图真有珠还日，始信非无羝乳年。人痛嵇康罹横夭，天哀李燮予生全。乡音无改容颜肖，破涕应知慰九泉。
赠屈翁山（清·潘耒）　　七言律诗　押蒸韵	燕山晋塞早凭陵，老去丘园自枕肱。奉母安期蒲九节，著书弘景阁三层。琴心久歇辞谣诼，龙性初驯避弋矰。终竟才人须学道，才华减处道缘增①。
浴日亭（清·潘耒）　　七言律诗　押青韵	孤亭临望尽重溟，天水相摩不断青。日跃半洋皆紫电，潮来大地一浮萍。鹏游世界原空阔，蜃吐楼台自杳冥。何必褰裳慕蓬岛，当知此地即珠庭。
羊城杂咏（录一）（清·潘耒）　　七言律诗　押真韵	崖山尚住宋遗民，文陆当年事苦辛。穷海不春犹正朔，孤航无主自君臣。忠魂郁作潮头怒，浩气蒸成蜃阙新。异代流风多感激，草间时有纳肝人①。
马当山（清·潘耒）　　七言绝句　押灰韵	飞帆如箭劈流开，遥奠江神酒一杯。好风肯与王郎便，世上惟君不妒才。
广武（清·潘耒）　　七言绝句　押尤韵	盖世英雄项与刘，曹奸马谲实堪羞。阮生一掬西风泪，不为前朝楚汉流①。
天柱峰僧饷黄独（清·潘耒）　　七言绝句　押先韵	黄独分来瓦铫边，香丁紫芋大于拳。笑他懒瓒浑闲事，误却长源三十年①。
忻州婴杵庙（清·潘耒）　　押纸韵	烈士不爱生，亦不卤莽死。苟生颜面羞，徒死魂魄耻。生死各有立，机括妙相倚。婴杵得其深，一发存赵祀。千夫共舆瓢，不如道旁委。两人利断金，同心而殊轨。间牒有阴阳，奇正相表里。神鬼未能窥，宵小安足拟。赵朔亦何人，得士有如此。驱车出忻州，酹酒吊故里。秋风正萧骚，浩歌热双耳。带兆虽中绝，巢卵岂俱毁。藏山不可求，哀哀哭公子。
画松歌为梅瞿山作（清·潘耒）	画松不难与松似，贵得寒空磊落意。一片梢云拂雪姿，巍峨迥与凡柯异。梅君都官之后人，才华标格都绝尘。善画尤工作松树，寸管貌出千龙鳞。孤根直干势奇矫，烟涛漠漠开清晓。直如白虹亘晴霄，怒如苍龙作鳞爪。端如岩廊坐伟人，高如深林出遗老。一气淋漓入化工，千寻错落舒怀抱。毕宏韦偃不可追，粉本岂是人工为。十年看松甫落笔，黄山万树为君师。黄山之松信奇绝，太古以来无斩伐。十步蟠拿九步折，行空偃地无罅缺，支撑岩崖碍日月。嗟我不得掉臂行游于其间，尘沙日夕彫壮颜。徒对慈仁两秃干，朝行婆娑暮忘还。梅君何当访尔就茅屋。抱琴醉枕松根宿，看君作画题诗老亦足。
万年桥（清·潘耒）	旧传吴胥门，有桥甚雄壮。不知何当事，谄媚分宜相。拆毁远送之，未悉其真妄。兹来经秀江，巍桥俨在望。横铺八九筵，袤亘数十丈。石质尽坚珉，蹲狮屹相向。皆言自苏来，运载以漕舫。严老自撰碑，亦颇言其状。始知语不虚，世事多奇创。桥梁是何物，乃作权门饷。鞭石与驱山，势力岂多让。充此何不为，穹天一手障。为德于乡里，或云差可谅。不闻掠彼衣，而令此挟纩。冰山一朝摧，籍没无留藏。独此岿然存，千秋截江涨。颂詈两不磨，功罪亦相当。犹胜庸庸流，片善无足况。吴山多佳石，胥江足良匠。有能更作桥，旧式犹可仿。
泛洞庭湖（清·潘耒）　　押翰韵	九江潴一湖，占地楚封半。名城十二三，微茫缀湖畔。夏秋水盛时，涵天四无岸。中流吐日星，余波沸江汉。我行值仲冬，水落势平漫。犹然浩无涯，道里不可算。安乡抵巴陵，淹泊屡昏旦。眠餐蛟龙窟，偃息冯夷馆。风涛猛堪惊，云物奇可玩。霞蒸锦鲜新，日烁金灿烂。水浮玻璃天，山横青玉案。帆移畏回飙，雁度愁弱翰。城中标五湖，雄奇此为冠。平生慕图咏，及兹穷壮观。最喜流潦清，客水尽消散。全湖露真形，山川见条贯。惟湖有容德，不盈亦不暵。世人昧远览，临流畏湍悍。不有大壑潴，数州尽沈灌。配渎能停潆，比海齐浩瀚。愧无郭木才，神功莫能赞。亭毒思化源，望洋但三叹。
水车（清·潘耒）　　押先韵	世间大巧不自用，用物之力因自然。力大无过风与水，驱使有道天无权。帆樯辐毂皆圣作，水车奇妙尤无前。筑防壅水令湍悍，冲波蹴踏车轮旋。轮广丈余贯以轴，编筒其上巧在偏。仰则吸水俯吐水，如瓶倾泻檐溜悬。刳木为槽受其吐，驾空行远归于田。神龙卷波谢迅疾，霖雨注地输连绵。昼翻夜运不暂息，无人守视常转圜。溪丁作碓舂米谷，山僧修笕行清泉。一家一户自便利，岂如普润泽不专。汉阴丈人戒机事，此非私智天机全。于人无争物无损，其器可守法可传。吴淞水平不可激，夔蚿相视休相怜。但安桔槔守拙钝，勤苦亦自邀丰年。
