登石鼓山（清·赵佑）　　七言律诗　押冬韵	廿四奇中第几峰，寻声远上翠芙蓉。谁能文字摹周籀，自有噌吰配石钟。晴日作雷闻隐隐，断厓过雨响淙淙。莫辞踏遍莓苔滑，残碣摩挲到下舂。
夜雨偶成（清·赵佑）	蚩尤声骄撼山动，压户黑云扃澒洞。布被忽生夜半寒，一雷惊破尘埃梦。如绳檐溜冲阶鸣，列缺过窗时一明。万条银竹喧未已，明日起看山涧平。
雨中下风门书所见（清·赵佑）	山居苦雨常怨咨，冒雨行山山转奇。始叹造物有真境，未从阅历那得知。朝辞雾窟下风门，高低冥迷白昼吞。曲崖通线近乍怖，飞涧争亹远已喧。𡸗𡶥不断峗㞦积，千百奔洪相漰湱。耳駴目眩应接忙，尽若排帘或裂帛。逶迤渐及云路亭，一泉濆涌尤珑玲。牙排二拒束不得，卷作白点落空冥。有若灌顶散醍醐，又如千斛撒明珠。老龙喷雪张鳞甲，玉女翻盆碎唾壶。层层倒泻几寻丈，非瀑非槛无名状。不知其源在何许，磴危藓滑不可上。忆昨来时未经见，幻忽端因雨中见。此行颇觉快新获，崎岖历尽有余善。
