阖闾城（清·刘雷恒）　　七言律诗　押元韵	当年相士作三门，涧绕桃花尚有村。一自射台悲宿草，仅留盘坞散朝暾。湛卢已出湘江水，长乐空归二女魂。早暮江心风浪起，鸱夷来往诉沉冤。
泰伯墓（清·刘雷恒）　　七言律诗　押尤韵	玉鱼金碗思悠悠，谁重皇山土一抔。曾忆世家传太史，况从至德表尼丘。云凝故宅银床冷，月落平墟碧树秋。让国更推吴季子，应知高节自孙谋。
百字令 无题（清·刘雷恒）	早知离别，悔当初、一笑等闲心许。自与云英成闲隔，回首玉京迷路。箧扇凉深，机丝露湿，冉冉三秋暮。钿蝉零落，伊州一曲谁鼓。就里多少相思，缄愁欲发，只欠归鸿度。竟夕清砧将远梦，分付月明来去。小影熏香，新诗断带，触著添愁绪。寄声安否。此情惟感鹦鹉①。
