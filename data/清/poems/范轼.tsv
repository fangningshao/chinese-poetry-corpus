秦岭谒韩文公祠（清·范轼）　　七言律诗　押文韵	唐纲秽浊煽腥闻，只手回天未可云。九死蛮荒无后悔，一生元气在斯文。淋漓大笔推原道，衰朽残年恋故君。秕蠹不除千古恨，英灵常峙岭头云。
武关（清·范轼）　　七言律诗　押东韵	层关高踞万山中，楚蹶嬴颠角两雄。螺黛插天分向背，鸿沟刬地隔西东。春寒不散蜂腰雪，日瘦难禁马首风。太息商于六百里，一朝割弃为和戎。
商山四皓墓（清·范轼）　　七言律诗　押东韵	汉祖当年歌《大风》，谁知衽席伏兵戎。萧曹已老从龙业，绛灌惟馀走狗雄。匕鬯不惊神色外，须眉如接笑谈中。商颜依旧人千载，古木残碑说殡宫。
过巢湖赋呈莱山侍郎（清·范轼）	两山夹湖湖束腰，一湖数郡吞南条。积水环混失归向，潴四百里何迢遥。人言其中閟幽怪，天阴往往移龙蛟，孤城却在落日外，颓垣一线栖丛蒿。到此无风已心悸，况当奇热蒸寒飙。连晨郁怒苦未泄，冯夷弭节严撑敲。朝曦乍露铜钲角，旋倾墨沈云漉漉。琉璃千顷忽破碎，有意似放天吴骄。湖神跳舞山鬼泣，万窍翕辟声悲咷。此时回船移近岸，舟人喧沸收篷篙。却望湖水立嵲兀，霜脊鼓动千钧鳌。太虚倒入浸元气，始讶天柱非坚牢。岂有轩辕张帝乐，烂设组帐吹笙璈。魂翻眼晕坐添叹，性命能几轻鸿毛。且倒浊樽共一醉，何以佐酒搴菱茭。天寒月黑风紧格，微雨淅沥驱洪涛。开帆三日竟偷渡，有如鹰隼离韝翛。吴儿绕岸笑拍手，喜见使节悬征𦨣。紫髯先生信爽健，要搜险快供诗豪。峡江闽海都阅遍，眼前一勺同杯坳。侧闻北汇此故道，谁尸兹说桐城姚。千年万迹茫莫辨，古今笺注徒纷呶。扬州五湖列巨浸，此水坐可分苴茅。洞庭夐矣不敢抗，隐与彭蠡相齧聱。涡淝支委藉馀势，专制一面夸雄枭。轩然大波恣跌宕，灌输山谷江灵朝。若真宇宙无妨隘，更愁横夺浔阳潮。中泓数点石插脚，上有塔柱干云霄。寺门昼闭人影绝，何时仙姥频游遨。当年蛮触斗形胜，后者苻谢前孙曹。藏丹投鞭等狡狯，伏尸百万馀腥臊。山川寥阔不柜管，雈泽最易滋逋逃。羁人惊心理归楫，壮士遣兴鸣宝刀。即今潢池荡残秽，夜深那复篝狐嗥。国家恩泽浩无外，居民但解称神尧。井闾桑柘渐苏苏，共输租赋安渔樵。晴空一桨打明镜，更呼射鸭招朋僚。人生忧乐互代谢，谁堪百虑穷煎熬。咫尺变幻有天意，好景莫放清秋高。我惭腕弱不能举，诸君大笔歌居巢。
大冶铁山歌（清·范轼）	铁山三千六百九，崭岩藏金自古有。夜光睒䁡流萤飞，昼景掀腾老蛟走。镠鎏鉼钣各异名，千年黝色长峥嵘。当其顽矿閟精气，斗牛上区居民惊。周官职重北人掌，凫氏氏纷徒党。三品定制划龙龟，九鼎穷奸駴魍魉。黄金为上白金中，尔铁亦得齐银铜。牛腹盐官杂汉谶，火罗貘粪开唐蒙。唐坑宋监留遗迹，都局元家罢工役。占城不献西天烽，高昌那致青鍮石。衡岳蜿蜒插天半，天半宝光插云汉。势若万马奔平川，一线悬崖忽中断。大峰小峰争错落，冶城四面疑铲削。江流东去水铮鏦，云开遥见武昌郭。传闻此地富珍储，英英云气时呵嘘。一自当年禁掘斸，山灵守护缄丹书。地不爱宝汁流浦，铁花铁树露三五。苗旺初惊凫雁翔，茫寒微讶虹霓吐。四夷宾服新政平，千夫锤凿声丁丁。不待拣沙游丽水，居然插剑望丰城。大府殷勤费讨讲，山民焉敢持鹬蚌。矿师远致碧眼胡，火轮近试黄石港。十里五里官符催，千觔万觔载铁回。大别山头架炉韛，朝朝暮声如雷。鬼斧神工世罕见，要使精金成百炼。为铫为镈待陶镕，讵祇商民称利便。噫吁嘻，采金铸币始庄山，无金铁亦纾时艰。安得聚将九州一大错，点成金银台阙，磊落常跻攀。
樊云门观察新作广后村十老诗二十首索和病后柬谢兼呈笏卿同年（清·范轼）	后村南宋诗中佼，十老吟成斗工巧。好句流传七百年，和者虽多能者少。樊山声价吾楚宝，翰墨蜚腾富文藻。一官暇日爱长哦，骋兴恣酣广十老。游戏天倪穷万方，雕镌物态辟群窔。落笔往往杂庄谐，写生跃跃透毫秒。遂令前贤避三舍，有似洞庭吸横潦。淮阴部将贵多多，子云绝技非小小。词坫牛耳大如槃，凡手不敢施狯狡。噫嘻君才凌谢鲍，君治又且冠邦镐。渭南牧民如牧羱，吠犬生氂驯雉扰。杜母循声惬野谣，吴公美政书上考。讵惟宰郡若烹鲜，矧更锄彊如捕蚤。回翔枢幕釐五戎，元辅侧席争屣倒。朝廷新诏辟四门，市骏千金苦未早。淮阳漫许卧汲黯，江左定当起王导。绣衣直指东方驺，黄麻知诰北门草。寇公晚入政事堂，敬舆昨拟兴元诏。六龙回驭在斯须，八柱擎天忻再造。整顿乾坤改旧观，收拾雷雨复清晓。点窜《三都》《两京》篇，润色明堂王会稿。要将赑屃戴圭珉，不屑虫鱼齧梨枣。念吾南风久不竞，江陵已殁江夏杳。扶危奠倾及今兹，勉旃发愤摅怀抱。龙蟠大泽郁霆雹，虎啸中原奋牙爪。鹰瞵惨澹侧愁胡，凤览从容俯众鸟。经济于君何有乎，哤诼径可立谈了。刮摩垢腻返虚明，嘘噏元气苏偏槁。从此银甲洗天河，一切腥膻共祓澡。能事固宜有不让，奚翅百钧穿鲁缟。嗟予晚遇未闻道，郎舍浮沈驽在皂。时揽明镜照衰颜，几辈天衢骋骅袅。南皮门下旧年少，晨星散落参与昴。黄河东走泻沧溟，西岳崚嶒跱云表。铸成奇采吐光芒，荡出雄篇任挥扫。邯郸步拙那移情，嫫盐效矉徒取恼。巡檐把卷阖且开，倚壁偷声酉到卯。愧无寸莛撞鸿钟，斫树收庞笑公眇。四方相与逐云龙，或倚寒郊欺瘦岛。太冲落落吾党豪，定有锦囊似君好。
杨花曲（清·范轼）	红日映窗春雨微，阶前款款杨花飞。流莺千树坐相语，江北江南春不归。五陵年少媚春好，朱颜掷向明镜老。金缕歌残玉树空，柘枝舞罢罗帏悄。飘云卷雨不自量，长安女儿踏春阳。兰膏坠发轻蜂蝶，石鲸飞泉送酒香。绿烟金穗暗相逐，白蘋红藻翠鳞覆。莫向东风还荡摇，一生好傍龙池宿。
武昌寒溪访陶桓公手植桂用少陵古柏行韵（清·范轼）	团团月照西山石，下有古桂高千尺。参天黛色欺老松，拔地苍柯傲贞柏。幽崖晚绽金粟香，密径朝涵玉露白。长留人世阅兴亡，历尽沧桑谁护惜。陶公昔日镇江东，澄清江表生英风。坐踞胡床发啸咏，行携仙友娱晴空。晓波近挹樊口水，疏林俯瞰吴王宫。直与鹫峰现法界，疑蹑蟾窟非人功。吁嗟人往名已重，太息偏安谋不用。百回运甓费辛勤，两翼冲霄谁纵送。春华枉自集甹蜂，秋实何曾喂丹凤。祇馀过客任攀条，遗植于今说隆栋。
