读钵山志寄怀薛慰农院长即用其九日澹然招集旃檀林即事原韵（清·应宝时）	桑根先生其犹龙，入世出世殊凡庸。晚耽泉石岂所愿，早躬轩冕犹非慵。东床寄我《钵山志》，如向群玉窥嵷巃。相违忽忽逾十载，未得携酒来过从。金陵自昔最繁盛，劫火之后皆蒿蓬。记曾共蹑翠微顶，放眼一望万古空。其时意熊尚雄杰，俯视多少岧峣峰。名花未厌鬓毛白，野草犹凝战血红。寇盗初平四彝服，傲岸身世谁能容。幸蒙圣恩放归去，麋鹿性喜林草丰。沧江一卧岁顿晚，惟爱深夜闻清钟。虚空打破便无碍，此理真实非机锋。悬崖撒手百事了，先生之意将无同。桓公鲁公并辛苦，武乡终竟瘁厥躬。何如靖节与元直，种秫种菜春融融。老方学诗不解律，聊赓长句呈河东。
