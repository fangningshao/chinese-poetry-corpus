夜坐（清·沙琛）　　五言律诗　押豪韵	松风吹断续，摇荡吼蒲牢。熠熠星辰大，隆隆地轸高。暗山分远雪，漏海隐奔涛。泡影含遮异，声闻等是劳。
春日即事（清·沙琛）　　五言律诗　押庚韵	天柱一峰出，今朝应是晴。崖阴翻瀑雪，云气曳松声。茅舍稀人事，山田带石耕。荒涂难可憩，林壑慰饥行。
迤西道中 其一（清·沙琛）　　七言绝句　押麻韵	蒙茸绿嶂蹙人家，树底长桥石堑斜。三十六湾兰谷响，猩红开遍刺桐花。
汉江晓雾题大堤水榭（清·沙琛）	大堤红亚花朦胧，呀呀柔橹鸣虚空。晓意欲云云不雨，卷帘一片青濛濛。美人揽镜笼纱里，失却窗前山逦迤。低回郎意不分明，一下红楼几千里。
刺桐花曲（清·沙琛）	刺桐花开红簇簇，花里青楼春酒熟。低枝系马叶幡幡，翠袖压杯花映肉。欲行不行骢马嘶，朴蔌飞花点客衣。
兰溪道中（清·沙琛）	泉响四山空，石深秋气聚。密竹连溪崖，积翠自成雨。野渡杳无人，人声隔烟语。
玉龙山（清·沙琛）	东下汲州岭，明光炫烟霭。雪山直北来，挂影青天外。前峰如卓圭，信桓翼其背。陂陀递回峰，三英复西萃。联岭侧东出，渐远势如坠。屹崒百千重，集锐丛旌旆。晶莹四无薄，玲珑错苍翠。隐隐金沙峡，盘折郁深邃。雪水涌长江，布润孰斯大。固宜天地构，有此巨环丽。河伯骇望洋，夏虫语冰怪。彷徨汗漫期，奇绝兹游最。
迤西道中 其二（清·沙琛）　　押盐韵	雨后秋光辟镜奁，晓峰重叠黛痕添。闲云也恋人寰好，山下渟滢懒上尖。
