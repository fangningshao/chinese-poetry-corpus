春寒曲（清·朱蔚）	莺声流入锁窗里，唤醒香魂慵未起。几度东风作峭寒，梨花如雪春如水。屏山曲曲昼愔愔，冷淡韶光转不禁。杨柳万条披弱絮，海棠一树罥轻阴。炉烟袅字垂珠箔，美人旧住三层阁。晓妆试罢著春衫，犹怯银泥裁太薄。经年远别隔天涯，离愁如影常相随。不堪榾柮煨残夜，浅梦重帘织雨丝。
送王仲山副使重往秦中（清·朱蔚）	匣中宝剑夜有声，萧萧班马门前鸣。天明未明出门去，春风吹度平凉城。平凉城北将军树，旧是使君停骑处。十年摧抑今复来，岁月苍茫感行路。丈夫志愿乐长征，入海真能掣大鲸。自怜苦被儒冠误，不得从君万里行。
