留题开元寺水阁（清·袁启旭）　　五言律诗　押微韵	独游寻往迹，亭榭失芳菲。菜甲经春长，鱼苗过雨肥。铜瓶沈碧井，石碣断台矶。只有空梁燕，年年他自飞。
玩鞭亭怀古（清·袁启旭）　　七言律诗　押先韵	邮亭一笠俯平田，往事空传七宝鞭。犀甲楼船沈晓梦，龙媒官道锁寒烟。英雄已落真人后，父老能谈典午前。江左君臣总流水，杜鹃风雨泣年年。
循烟霞洞下岭至石屋洞（清·袁启旭）	晨兴涉乱山，亭午憩修畛。岩高哀狖吟，树密春禽隐。交藤路渐披，独鹤径徐引。石窦閟玄冥，巨灵吝真境。开凿自何年，潜虬遁虚牝。海气通平远，寒烟锢深迥。雕锼非一壑，险仄有孤岭。仙室越阴凉，人世异朝冥。渴欲漱乳泉，饥将摘松菌。于此托赏心，无劳慕张邴①。
