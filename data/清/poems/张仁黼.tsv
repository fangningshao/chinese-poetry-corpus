感事述怀步漫堂韵（清·张仁黼）　　七言律诗　押麻韵	乳哺请看檞上鸦，萧然两鬓雪霜加。展书心似盈蹊草，作字瞳如隔镜花。身世冥冥纷去雁，官私苦苦辨鸣蛙。闲窗搓手浑忙甚，不是诗筒是画叉。
发介休县过义棠宿灵石途中即事 其二（清·张仁黼）　　五言绝句　押东韵	松檞蔚青葱，山花瀰岭红。梯田绿万顷，灌溉一渠通。
胡寅谷内弟善饮赠以酒券以诗见报即和原韵（清·张仁黼）	东京擅风节，俊及与顾厨。降而毕阮辈，烂醉卧酒垆。文藻奚足贵，彩禽尾毕逋。尔我道义洽，促膝爱蘧庐。高谭揖管葛，论文薄三苏。精研治民术，平衡披王符。嬉今而骂古，腐儒有何辜。华颠嫚如昨，霜雪洒头颅。君方谢秉铎，我久滞瀛壶。君文涵万有，我智辨之无。性只分狂狷，才亦判腴枯。君抚宓子琴，我啖乐正餔。我歌君且舞，轩乎其鼚乎。楚些慨以慷，妃豨和噫恶。
发介休县过义棠宿灵石途中即事（清·张仁黼）　　押歌韵	古镇义棠过，故关冷泉摩。两山争壁立，湍悍夹汾河。
