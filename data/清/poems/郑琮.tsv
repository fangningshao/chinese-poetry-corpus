寄施太耻庄（清·郑琮）　　五言律诗　押文韵	海内多相识，风流独有君。三年倚严武，一瘦似休文。傲骨轩秋鹤，高歌破暮云。何时重把臂，醉后看书裙。
夏日游云洞纪胜（清·郑琮）　　五言律诗　押先韵	荒幻仙人迹，沧桑不记年。霞窝藏古篆，月峡束寒泉。踞壑松根老，盘空鸟道偏。坐听山籁发，清响近龙天。
驿坂怀古（清·郑琮）　　七言律诗　押麻韵	古驿当年曾驻跸，空山几树但栖鸦。风波有恨沈黄屋，木石偏能卫翠华。一日邀天犹是宋，三忠报国已无家。停车欲觅残碑读，翁仲含凄落照斜。
春晚杂兴（清·郑琮）　　七言律诗　押蒸韵	弹铗侯门苦未能，乾坤何处倚枯藤。倦图小息怀蒙叟，僻地幽栖愧少陵。墙短绿分邻舍树，帘疏红落隔山镫。柳枝吟断空惆怅，无复当时唱阿菱。
