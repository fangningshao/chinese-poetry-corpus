下滩（清·宋徵舆）　　五言律诗　押寒韵	孤舟泻石滩，双桨下云端。浪涌分花落，涛惊溅雪寒。乱山皆曲向，飞渡怯回看。千里无诸国，天南自郁盘①。
古意（清·宋徵舆）　　七言律诗　押尤韵	碧玉堂西红粉楼，长安归思忆凉州。咸阳桥上三年别，回乐峰前万里愁。秦地烟花明月夜，汉家关塞白榆秋。梦魂欲识金微路，应逐交河水北流。
古意（清·宋徵舆）　　七言律诗　押尤韵	碧玉堂西红粉楼，楼中思妇忆凉州。咸阳桥上三年梦，回乐峰前万里愁。秦地烟花明月夜，胡天沙草白云秋。离魂不识金微路，愿逐交河水北流①。
林天孙自漳州来见访，天孙乃黄石斋先生弟子，时黄先生被逮（清·宋徵舆）　　七言律诗　押寒韵	燕市霜飞五月寒，投荒君子更南冠。谪同贾谊官仍夺，时异灵均死亦难。大涤春阴猿鹤怨，武夷秋雨薜萝残①。凭君归报金鸡信，重扫先生旧讲坛。
长信草（清·宋徵舆）　　五言绝句　押庚韵	青青长信草，无意学逢迎。不厌凄凉地，春来还自生。
冬闺夜怨（清·宋徵舆）　　七言绝句　押寒韵	落尽飞云暮色寒，黄昏北斗照阑干。可怜一片如霜月，惟有深闺独自看。
襄阳曲（清·宋徵舆）	襄阳二月花艳时，城头高曳五丈旗。东风一夜动笳鼓，夹城传呼丞相归。红缨金甲光炤日，霜刀乱挥贼争出。仓卒谁辨非官军，满城鼎沸嗟何及。岘山日落黑云重，大堤女儿哭相送。襄王宫殿野火烧，何人更起猎云梦。
赠张燕客（清·宋徵舆）	我来勾践国，结交张公子。华灯夜相迎，痛饮从此始。三尺罗袖红，一尺虬髯紫。紫髯飘飘拂予肩，自言畴昔称少年。西走咸阳北走燕，终南太行相接连。此乡索寞少奇士，风沙万里心茫然。以兹感叹归故乡，黄河千尺流汤汤。河堤蓄水出平地，决之可以沈大梁。黄龙青雀未可测，果然今日成怀襄。酒酣对伎重岸帻，重道当年解音律。琵琶弦索谁第一，武宗供奉查八十。万历季年范昆白，雷轰铁拨今有谁。练川陆曜称杰出，闻君此论多嵚崎。河转星稀未忍归，归来落月屋梁西。卧龙山上乌乱啼。
参军行（清·宋徵舆）	檀州军败泲南陷，铁骑西山逼云栈。九门辛苦坐公卿，按兵不动有高监。玉堂美人胡不平，上书北阙苦论兵。参军新命一朝下，单骑夜出长安城。是时主将卢司马，独将西兵兵力寡。不教国士死黄沙，别遣参军向城下。参军不行司马嗔，参军既行军伍陈。北向再拜谢至尊，曰臣象升死国恩。鼓声阗阗军出垒，司马一呼创者起。三万边兵夜合围，孤军虽胜终斗死。朝廷颇轻死事功，翻疑讼疏多雷同。司马几受斫棺惨①，参军一官成转蓬。呜呼权臣报复有如此②，疆埸谁肯摅孤忠③。
