浣溪沙 清明日，携儿妇踏青过浦静来表姊，斋头阅其所填新词，欣然继作（清·华慧空）	寒食初过报好晨。踏青携伴访佳人。吟窗艳思坐生春。曲里燕莺歌婉转，毫端花草斗鲜新。底须绮陌趁香尘。
沁园春 病中诀别口占（清·华慧空）	六十年来，弱草栖尘，春归梦醒。似吐丝作茧，缠绵欲尽，采花酿蜜，辛苦垂成。多病衮师，无家织素，弃置何烦属累卿。今而后，把幻缘剪断，万劫冥冥。知卿影事萦情，料难禁、悲从腹里生。怅芦帘纸阁，芸编历乱，冰床雪被，兰炷青荧。眼莫长开，肠休频转，留取禅心伴老僧。来朝去，便鸳摩一卷，送我西行。
