丁香结（清末民国初·桂念祖）	积雨侵阶，同云蔽野，墙外屐声来往。倚绳床经案，朝又暮、时霎龛灯都上。文园情绪减，才触拨、禅关又放。人间天界，刹那轮转，肠回无像。惘惘。记三五年时，秋月春花同赏。绿酒红灯，银鞍绣毂，尽劳追想。无奈存没聚散，苦乐殊今曩。惟何恩何怨，尚隔莲邦肸蚃。
蓦山溪（清末民国初·桂念祖）	春光欲尽。未得天涯信。早起镇恹恹，减裘带、馀寒犹嫩。古碑临罢，独枕故衣眠，魂无定。身慵困。酿就维摩病。谁家巷陌，红满香成阵。旬日雨风频，减多少，游踪逸兴。忏除烦恼，赖有贝多经，帘押静。香篆烬。终卷阴移寸。
虞美人（清末民国初·桂念祖）	凄凉十五年中事。苦了他和自。香残红退画堂空。早是柔魂销尽夕阳中。他生有分相厮守。拚共天长久。仙山楼阁也迷茫。只要只心一意向西方。
临江仙（清末民国初·桂念祖）	落尽红英万点，愁扳绿树千条。云英消息隔蓝桥。袖间今古泪，心上往来潮。懊恼寻芳期误，更番怀远诗敲。灵风梦雨自朝朝。酒醒春色暮，歌罢客魂销。
菩萨蛮 读小山词（清末民国初·桂念祖）	才华已为情锁损。那堪又被多情困。珠玉女儿喉。新词懒入眸。清愁销不得。梦入莲花国。方信断肠痴。断肠天不知。
