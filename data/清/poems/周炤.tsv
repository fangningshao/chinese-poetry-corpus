闻外将归（清·周炤）　　七言律诗　押微韵	茶花梅蕊自纷飞，小圃身如坐翠微。不定阴晴天欲倦，何方燕雀晚知归。王孙岁岁怀芳草，侍女朝朝倚绣帏。见说画眉人且近，湘山如黛未应稀。
拟古（清·周炤）　　押筱韵	鸳鸯固友禽，鹦鹉亦珍鸟。屏栏与池塘，哀乐各昏晓。鹦鹉语鸳鸯，飞鸣何缭绕。情多恐不祥，怨重将毋扰。我闻太息之，衾裯正微渺。凄然欲向谁，彼姝矜窈窕。
次林文贞韵寄王玉映（清·周炤）　　押霰韵	夫子南归后，永夜述名媛。生小贮金屋，弱龄弄玉砚。海桑失庐亩，竹素易钗钿。感尔瑶华赠，时时动纨扇。芰荷缀鸳翠，天真写素绚。咏絮谢女匹，织锦苏娘彦。侬是小家女，畏令仙人见。注目倚镜阁，因风寄方便。所恃一片心，的的托澄练。
