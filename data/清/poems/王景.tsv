雨后木山堂独坐（清·王景）　　五言律诗　押删韵	雨馀身亦适，地僻榻长闲。落叶过桥水，凉云隔屋山。未能饮文字，尚许惬孤顽。昨夜还家梦，思之仿佛间。
谒工部瀼西草堂（清·王景）　　五言律诗　押阳韵	问讯瀼西水，千年旧草堂。山容明积雪，江色动垂杨。生事花钿尽，人情菜把伤。苏门引长啸，输尔是能狂。
犍为野望（清·王景）　　七言律诗　押豪韵	丛芦深处见平皋，细路回沙曲折遭。山势锐于牛砺角，江湍郁似马羁槽。儿童弄水红衣薄，楼观迎秋碧瓦高。欲访尧夫游憩处，西风吹鬓晚颾颾。
答文子静（清·王景）　　七言绝句　押豪韵	唱后巴歌更楚骚，海门东望涉惊涛。他时忆我西窗话，满树梅花霜月高。
