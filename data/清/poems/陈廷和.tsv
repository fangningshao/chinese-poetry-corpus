送层公回闽（清·陈廷和）　　五言律诗　押歌韵	我生犹未老，天意欲如何。日月双蓬鬓，乾坤一放歌。世途尽鸟笼，吾道在鸡窠。努力诸公事，中流漫逐波①。
九日过海幢寺送金道人回丹霞有作并寄逃两诸公（清·陈廷和）　　五言律诗　押豪韵	何事买山隐，丹霞紫气高。东西双草履，风雨一絺袍。仄径赖容屐，急流须著篙。重阳好风日，未敢学持螯①。
代家简生送别黄逃两别驾还漳（清·陈廷和）　　五言律诗　押寒韵	匹马向巑岏，招摇强自宽。人生聚散易，吾党别离难。计日思倾盖，临风羡整冠。我歌老骥罢，觅醉碎琅玕①。
至日舟次有感（清·陈廷和）　　五言律诗　押先韵	至日犹为客，愁中不记年。白沙增月色，古木废桑田。买醉怅无侣，含悽独扣舷。故园宵梦里，歌舞老莱前①。
登坡公白鹤峰有感（清·陈廷和）　　五言律诗　押东韵	隐约幽丛里，残墉岭外崇。新愁销嫩草，旧恨付凄风。鹤有千年迹，人传百世雄。登堂还自慰，谩语古今同①。
舟次早行（清·陈廷和）　　五言律诗　押青韵	蘼芜平野阔，一望晓烟青。戍鼓催残月，樯旗汎落星。轻舟宜浅濑，落叶见林坰。背指经过处，飞鸥已满汀①。
过惠州柬沈屺庵司理公祖（清·陈廷和）　　七言律诗　押支韵	忽忽浮云塞路岐，间关蛮越欲何之。可堪北辙涂膏事①，反作南冠对泣时。舐犊垂怜孤客意②，弃材难慁圣明知③。请看初日潇湘色④，馀照犹传八咏诗⑤。
