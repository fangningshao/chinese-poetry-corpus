天宁寺题壁示具如上人（清·李中简）　　五言律诗　押侵韵	残棋空六代，别墅见双林。花竹弄秋色，江山伤古心。香台初月影，禅板夜潮音。万劫回环地，真源试一寻。
舟兴（清·李中简）　　七言律诗　押庚韵	一枝柔橹破烟轻，卧听黄头报水程。柳岸近涵茅舍影，柁楼早带午鸡声。已判梁燕三年别，直访沙鸥万里盟。为报江花香早放，锦袍人作弄珠行。
送戴东原南归（清·李中简）　　七言律诗　押冬韵	惜别翻怜忽漫逢，尊前天末失云龙。鸿飞紫陌无多日，秋到黄山第几重。避地名高孙祭酒，传家学绝郑司农。汉京故事荣稽古，岁岁三朝考大镛。
重过圆津庵观芥舟题壁感赋（清·李中简）　　七言绝句　押阳韵	依旧清诗著粉墙，怀人泪洒赞公房。不须更奏山阳笛，斜日西风战白杨。
登中山寺中元洞（清·李中简）	山程不当游，佳处聊目送。晚憩屏山根，长啸得崖洞。虚涧跨平桥，层岚耸高栋。嵚岑款石闺，䆗窱转云巷。石髓流成坳，钟乳洞初冻。荒碑苔藓埋，古佛香花奉。前荣有平台，远目豁一纵。四山皆回抱，一水可俯控。人烟与飞鸟，远色咸自羾。天风吹危石，岌嶪皆飞动。兹山蕴灵异，非仅耳目弄。犹嫌近市廛，未与幽人共。石屏吐新月，夜景萦清梦。题诗付山僧，勿使俗客诵。
秀水道中（清·李中简）	越水不生烟，吴云时作雨。纡余引孤兴，窈窕难具举。绿塍稻穗垂，芳溆菱花聚。桑柘蔼芊芊，庐舍各有主。晚莲尚含房，姽婳依静渚。岂无好句投，欲采惭莽卤。孤鸿天际来，万里伤毛羽。鸬鹚不同梦，中夜起沙浦。风露悄空江，含凄听柔橹。
