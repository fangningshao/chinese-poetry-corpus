立春前一日漫兴（清·李森先）　　五言律诗　押庚韵	晓梦旅心惊，流莺乍试声。披衣寒尚在，揽镜白初生。游屐郊原满，行吟官舍清。始和应有令，惟念尔民耕。
游大泽山（清·李森先）　　七言律诗　押先韵	九年未上九青巅，清梦时时岩壑前。绝巘芙蓉终不改，幽岩松栝故依然。风驱涧底云归驶，雨洗峰头月到先。是处色声皆旧侣，狂歌宁禁酒如泉。
云间余清亭（清·李森先）　　七言律诗　押庚韵	徙倚官衙月正明，尚余寒柝在高城。空庭积水松阴乱，小阁张镫夜气清。剩有黄花随地满，那堪白发向秋生。故乡海味何曾减，残笑鲈鱼浪得名。
登苏门山啸台（清·李森先）　　五言绝句　押蒸韵	啸法如可学，嵇生病未能。从来君子狱，谁不愧孙登。
游黄华山和王庭筠韵（清·李森先）　　七言绝句　押阳韵	寂寞寒峰一古堂，任人传说总荒唐。王君何事偏投老，为爱秋山叶叶黄。
