恭挽皇清授赠中宪大夫常理斋老先生二首 其一（清·郭玉珩）　　七言律诗　押庚韵	轻裘缓带一儒生，万里从戎事远征。岂是豺狼能肆恶，祇因星斗暂回明。血袍搦战乾坤赤，甲马含悲草木平。凛凛英魂何处所，一轮皓月照天清。
恭挽皇清授赠中宪大夫常理斋老先生二首 其二（清·郭玉珩）　　七言绝句　押删韵	凄风苦月透刀瘢，万里长征竟未还。但使淩烟名不朽，忠魂到处是家山。
