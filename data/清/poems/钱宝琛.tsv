淮阴钓台（清·钱宝琛）　　七言律诗　押灰韵	汉家机智驭英才，国士遭逢绝可哀。一剑孤依真主去，双符虚拥假王来。庭中握手诬谁辨，卧内牧兵气早灰。他日歌风空太息，清淮古沛两荒台。
白雁（清·钱宝琛）　　七言律诗　押微韵	关山渺渺两霏霏，倦翮横拖雪氅衣。芦荻风高孤影淡，稻粱岁晚素心违。平沙空阔飘清散，远渚依微下夕晖。不见红襟双燕子，年年争傍画梁飞。
道旁（清·钱宝琛）	道旁僵卧马，撩乱飘风鬃。足下双烙字，官印依稀红。借问来何所，乌戈及湟中。曾从征南军，百战立边功。老病不见收，流落荒烟丛。当时列天厩，食料何繁丰。朝辞长安陌，暮刷幽燕踪。至今一仰秣，犹能生长风。
富家（清·钱宝琛）　　押先韵	富家广田宅，僮仆指盈千。门户付重寄，管钥任亦专。妻孥厌粱肉，服御争华鲜。一朝盗入室，分散如秋烟。帷盖不足惜，囊橐亦可怜。古来弓刀士，谁肯轻死边。卫霍大将才，煌煌照史编。驺御立功名，我思赵卒贤。
治病（清·钱宝琛）　　押尤韵	治病如治国，药石匪妄投。君臣佐使间，大小理亦侔。人生精气神，浩荡天机流。阴阳既适职，体质分刚柔。肤革一以实，肓膏百无忧。菖蒲亦引年，丹砂亦可求。树本苟不固，病𤺄谁能瘳。勿用扁鹊言，终从贾生谋。
