喜看云见访（清·达瑛）　　五言律诗　押侵韵	渺渺秋江阔，劳君破浪寻。双峰今夜月，一片故人心。云淡天河迥，窗虚海气深。只缘明欲别，剪烛动长吟。
同王梦楼太守高旻寺看菊（清·达瑛）　　五言律诗　押灰韵	何必东篱采，山房菊已开。无端诗思发，有约故人来。冷艳依黄叶，幽香上绿苔。白头怜晚节，勤护晓霜催。
同洪稚存太史王柳村秀才暨令嗣小村借庵主人登月波台看潮同赋（清·达瑛）　　五言律诗　押蒸韵	为逐丹崖客，层台试一登。山随诗思转，风挟海潮腾。树抱花閒路，门开竹里镫。笑余多懒散，米熟愧南能。
次安心见寄韵（清·达瑛）　　七言律诗　押真韵	托足双峰猿鹤亲，水晶宫殿净无尘。日将好景归诗卷，天许名山作散人。岩草碧销三径雪，寺梅香破半江春。西风记得萸湾别，夜夜相思入梦频。
登海云楼怀萸湾清凉主人（清·达瑛）　　七言律诗　押文韵	退院僧同岭上云，凌江小阁一炉薰。窥人鸥鹭当窗立，出寺钟鱼隔水闻。仍有青山常我伴，纵无明月也思君。临风欲跨扬州鹤，海气微茫望不分。
次古岩见过河亭韵并寄借庵（清·达瑛）　　七言律诗　押东韵	小院临池无路通，道心常与竹心空。幽扉半掩林间雨，清磬遥传渡口风。折苇客来青嶂外，隔江人卧白云中。莫言世外甘岑寂，杀贼论兵烛影红。
新柳（清·达瑛）　　七言绝句　押真韵	东风青旆亭中酒，小雨红阑桥外人。无限销魂看不得，鹅儿黄样可怜春。
