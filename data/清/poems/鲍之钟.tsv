晚抵彭城渡河（清·鲍之钟）　　五言律诗　押庚韵	乱山行欲尽，落日大河横。水长频移渡，堤高半掩城。黄楼迷处所，白塔最分明。暝色沙桥路，弓衣数骑行。
沅陵七夕同德树堂江上夜坐（清·鲍之钟）　　五言律诗　押删韵	天涯此何夕，斜月一钩闲。共坐清沅上，回瞻碧汉间。鱼龙潜泽国，镫火动江关。竟夜看云度，双星带楚山。
广陵中秋待月（清·鲍之钟）　　七言律诗　押文韵	竹西高馆坐披云，霁少阴多客思纷。秋到此时刚一半，月从何处得三分。镫残别馆和烟湿，叶走空阶杂雨闻。似有箫声桥畔路，酒阑惆怅杜司勋。
题谢芗泉侍御金焦放舟图（清·鲍之钟）　　七言律诗　押青韵	谢公只爱东山住，未识金焦两点青。何似称诗狂御史，相将放棹古中泠。天空铙吹惊秋籁，波静鱼龙避使星。我自菰蒲惭旧隐，十年孤负草堂灵。
赠严冬友（清·鲍之钟）　　七言律诗　押东韵	淮南秋杪见飞鸿，萍梗无端接远风。海内有情吾辈在，天涯多病几人同。殷勤酒盏违官阁，珍重吟笺托钓筒。柳色已残梅信早，凭谁折寄慰匆匆。
暮抵潭柘寺（清·鲍之钟）	峰峰带夕阳，倏已落山背。参差楼殿影，远山藤萝外。沿缘白石湾，豁开青莲界。郁然松桧深，金刹山门大。撞钟千指集，洗钵诸天会。遂登般若坛，一览众峰最。暝色到来迟，苍崖犹可绘。寻幽非易竟，日夕亦云愒。一觉到僧床，潺潺枕边濑。
历游三山大悲诸寺（清·鲍之钟）	山深趣不穷，寺古荒亦妙。我来值秋晚，霜叶红如烧。径曲遂幽寻，峰明宜远眺。坡陀上下竺，历落东西庙。白塔出青林，红亭围碧沼。苍黄非一状，岩壑各争峭。崦外递钟声，云中闻语笑。兴余留不尽，佳处求其要。返景入空林，濛濛子规叫。
