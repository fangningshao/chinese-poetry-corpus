歇浦感旧（清·朱福清）　　七言律诗　押真韵	年华如水事如尘，道是寻春却送春。青雀划开波底月，黄金误尽画中人。落花无奈依芳草，飞絮多情肯化蘋。不许今年头不白，《懊侬词》稿又翻新。
读史有感用金粟子留别原韵（清·朱福清）　　七言律诗　押庚韵	心甘纳履傲公卿，堪笑萧曹尽世情。命薄宫人求入道，时来竖子亦成名。海中风浪琴三叠，江左河山局一枰。试向太行峰顶立，举头见月十分明。
渔舟（清·朱福清）　　七言绝句　押东韵	春波春草一篙中，小泊渔舟不挂篷。烂醉渔翁船尾卧，桃花如雨葬东风。
