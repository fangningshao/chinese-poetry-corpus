戏咏乞烟灰（清·张维垣）　　七言律诗　押歌韵	腰藏小碟步如梭，拱立床前细语和。添足画蛇迎客笑，甘心走狗任人诃。恩邀半勺称无冀，惠受三分说谢多。最喜残灰犹带润，且伸拇指试研摩。
竹马（清·张维垣）　　七言绝句　押蒸韵	跨竹当真骏马乘，儿时稚气望超腾。而今髀肉频生叹，云路驰驱感未能。
仙人掌（清·张维垣）　　七言绝句　押庚韵	柏梁台上指纹明，高立仙人一掌擎。汉武痴心犹未足，饮来不见寿长生。
