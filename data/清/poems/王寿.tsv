苦雨 其四（清·王寿）　　五言排律　押有韵	苔痕绿满庭，客踪绝已久。有约复不来，独酌杯中酒。日暮发狂歌，儿童齐拍手。笑我醉且颠，张胆竟如斗。拔剑怒冲冠，大声忽鲸吼。飞身欲上天，拨开云雾走。
苦雨（清·王寿）	世事逼杜门，抽身谢尘俗。枯坐一室中，天寒肌生粟。苦雨声萧萧，昼夜无断续。年荒百物贵，催租吏犹酷。四野闻捉人，贫穷遭挞辱。可怜旁观者，敢怒不敢哭。
