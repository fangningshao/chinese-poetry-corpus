南乡子 七夕（清·秦某（张日駜室））	细雨晚来收。绿柳梢头挂玉钩。几度欲拈团扇子，悠悠。数点流萤度小楼。回首乍惊秋。深院凉生看女牛。乞巧穿针无意绪，添愁。倚遍栏杆不自由。
踏莎美人 又七月看锡山燃灯，和表姊（清·秦某（张日駜室））	微润侵衣，嫩凉生树。星桥一簇山深处。青帘翠袖几相招。赢得片帆欲挂、又停桡。小阁松风，幽窗蕉雨。与卿梦里还同语。漫投双鲤付轻潮。问取明朝乌鹊、再填桥。
