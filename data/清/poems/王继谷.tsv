九日登八咏楼同仲兄作（清·王继谷）　　五言律诗　押尤韵	木落废城秋，关山一雁愁。大溪环屈曲，败叶舞飕飗。风雨重阳酒，巾裾八咏楼。凭栏吹铁笛，万里湿云收。
舟中遣兴（清·王继谷）　　五言律诗　押尤韵	霜雁一声唳，白云天际流。橹摇新涨软，江借晚枫秋。强酒为寻梦，围棋暂避愁。前湾知泊处，落日破帆收。
镜湖即目（清·王继谷）　　七言律诗　押微韵	故乡风景认依稀，曲曲陂塘雪鹭飞。万户稻蓬围蔀屋，半湖菘翠荡柴扉。黄花紫蟹酒初熟，红树碧溪鲈正肥。津鼓一声星几点，卧吹铜笛夜船归。
萧山道中（清·王继谷）　　七言绝句　押蒸韵	大江日落暮烟凝，估舶家家欲上镫。残柳疏星帆影卸，乱鸦声里到西兴。
感知一首酬李㤅伯先生（清·王继谷）	乘槎欲访三神山，蓬莱咫尺风引还。炼石五色亦何有，谁信娲皇补天手。山林钟鼎两不成，何如独坐援孤琴。醉折幽兰弹古调，空山寂寞无知音。昨者别兄偶弄指，天风海涛入焦尾。余音袅袅千里闻，谁识天涯有钟子。先生当世推经神，主持坛坫三十春。忽听巴音和白雪，喜舞奚翅登龙门。中散许传《广陵散》，一洗俗耳筝琶新。瓦釜雷鸣奚足论，得一知己死何恨。一弹再鼓忘形骸，孤月寥天印方寸。
