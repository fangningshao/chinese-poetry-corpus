空翠亭（清·王念孙）	我游空翠亭，遂蹑空翠窟。仄处迷向背，昼光寒不入。高壁散长风，到面作飞雪。积阴带江声，冷中石骨裂。钩络枯藤幽，剥啄古扉缺。虚寺钟一声，客魂堕泬。尘氛此俱隔，惟有仙气结。愿得托茅茨，终焉养疏拙。
河间道中遇雷雨作（清·王念孙）	连山走云气，掣电相追飞。风吹白草短，雨卷黄埃来。霹雳迸我前，嵯峨为之隳。驱车石梁下，惝恍精魄迷。漠漠斗神鬼，惨惨横蛟螭。腾翻曜躔坼，陟落银潢低。苍昊不可仰，孤光激轮啼。百谷同一声，下上争喧豗。移时吐羲魄，斜曛暄湿衣。长虹驰远景，飞挂荒城西。行行日已暮，仆马同疲饥。谢尔朱门子，高堂戒勿垂。
偕任子田游东阿山中（清·王念孙）	出郭眄遥岑，极目暧葱茜。局步陟崇冈，幽境齐所愿。扪萝俯翳屏，披榛诧凌乱。触穴发殊响，心寂乃能辨。林密天光微，径转石状变。落日映前峰，后顾采逾绚。夕霭薄空翠，势与飞鸟散。缅想临淄侯，灵躅留山县。彳亍寻旧溪，临风一长叹。
晚泊湖口（清·王念孙）　　押养韵	落日澹湖津，远水平于掌。云间万树浮，天末孤烟上。靡靡渚花静，摵摵蒹葭响。空翠漾我舟，川光夕滉漭。遇物聊自适，地僻任俯仰。清风左右来，习习形神爽。浩歌酌余霞，曲尽延幽赏。睇彼孤雁飞，独掠平芜往。
