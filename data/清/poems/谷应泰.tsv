游道场山（清·谷应泰）　　五言律诗　押东韵	丹岑连绝汉，金刹倚晴空。花散珠林雨，松回古殿风。寒烟生树杪，孤磬落云中。尚有荒亭在，凭轩忆远公。
张坦公擢少司空北上（清·谷应泰）　　七言律诗　押东韵	楼船北指少司空，三月江南听去鸿。谋国上书惟贾傅，救时入洛看温公。幸陪禄食旬宣久，怅望莺花去住同。何日皇州春色里，鸣珂紫陌一相逢。
张坦公先生放鹤亭招饮（清·谷应泰）　　七言绝句　押支韵	春风杨柳尽垂丝，湖海飘零对酒卮。忽忆彭城今夜雨，满庭芳草鹤归迟。
