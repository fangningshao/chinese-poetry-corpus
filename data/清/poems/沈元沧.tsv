外舅查声山先生挽辞（清·沈元沧）　　五言律诗　押寒韵	夙有莼鲈志，秋风忆钓竿。地高投足险，恩重乞身难。诗酒尘边废，林泉画里看。诵诗时叹羡，每在硕人宽①。
夜雨与友人感赋（清·沈元沧）　　七言律诗　押先韵	江村归去见闲田，屡遇尧汤水旱年。秋气萧条连井邑，烟光惨澹自山川。虚疑世有桃源路，共笑人忧杞国天。多事刘琨空起舞，鸡声误却半宵眠。
杂咏二首（清·沈元沧）　　七言律诗　押真韵	秘殿从容召对频，庙堂气象若为新？难逢沙汰江河手，合有招延羽翼人。种漆樊侯知备预，忧葵鲁妇枉悲辛。今朝听说朝阳凤，一纸封章新进臣。
甲寅闽变，永嘉令马公琾与温处道陈公丹赤同时殉难，今春马公子观察君陈情行在，特锡恩谥忠勤，敬赋一章以纪其盛（清·沈元沧）　　七言律诗　押阳韵	一官迢递到岩疆，闽海烽烟正扰攘。此日陈豨终负汉，同时南八自忠唐。三年乱定闻家祭，两字名尊慰国殇。庙社灵旗应俨在，清魂千古恋桐乡。
过黄公滩，自东坡改为惶恐，文信国仍之，后相沿为故实矣（清·沈元沧）　　七言律诗　押寒韵	雨馀乘晓狎危澜，来过黄公第一滩。帆饱长风争马驶，溪添新涨抵江宽。篙师欲作摊钱戏，客子休歌《行路难》。天意似怜山水癖，要令南海纵奇观。
白云簃杂咏之一（清·沈元沧）　　七言律诗　押萧韵	临风双鬓影飘萧，手把残编慰寂寥。贤母自能知陆续，直臣幸免祭皋陶。谤深谁为珠犀雪，路远拚将髀肉消。闻道恢恢天网阔，那囚鸾凤放鸱枭。
涿州（清·沈元沧）　　七言律诗　押虞韵	百雉重城势不孤，居然绾毂拥皇都。风云气概楼桑里，土壤膏腴督亢图。事去英雄遗恨在，时平草泽弃才无。独怜老作西征客，鞍马劳劳走道途。
题屈子诗外二首（清·沈元沧）　　七言绝句　押齐韵	匹马三边听鼓鼙，吴钩笑拂月初低。英雄末路怜红粉，消得香东与墨西。
