自扬州至六合舟中口占（清·邵济儒）　　五言律诗　押青韵	峦重厌吴舲，云开水墨屏。天围平野阔，山送隔江青。塔俯南朝寺，楼依北固亭。瓜洲回首处，火隐两三星。
金山寺（清·邵济儒）　　五言律诗　押删韵	我来非偶尔，三度叩禅关。泉品中泠水，诗题北固山。江声离接外，帆影有无间。留得坡仙带，山门镇日闲。
入都后，应梅大笑山之招赴延庆度岁（清·邵济儒）　　七言律诗　押先韵	荒凉朔漠到三边，万里沙尘荡作烟。林外云添山变幻，马前峰转路回旋。残诗且向车中续，好梦难从枕上圆。为忆停云拌一走，客中作客度残年。
延庆署斋外古槐，系数百年物，檐下鸽依人而居，即景感赋（清·邵济儒）　　七言律诗　押真韵	静辟衙斋绝点尘，凭栏徙倚独伤神。槐垂低干斜侵榻，鸽立高檐侧看人。倦翮有时频刷羽，清阴何处不成春。多情转是无情物，觞伴孤吟万里身。
戊寅五月游庠（清·邵济儒）　　七言绝句　押寒韵	泮水潆洄拓地宽，石亭终古锁阑干。卧碑零落苔封字，留与人间冷眼看。
癸未春日遣怀（清·邵济儒）　　七言绝句　押先韵	锦瑟弦分未一年，新丝我愧续鹍弦。可怜一样离群雁，地下惟卿尚独眠。
春去（清·邵济儒）　　七言绝句　押支韵	春去春来总不知，落花如雨雨如丝。一窗淡月孤灯夜，摘遍唐诗摘宋诗。
村东闲步（清·邵济儒）　　七言绝句　押麻韵	沽春闲觅酒人家，策杖林西日欲斜。小小溪桥篱半角，忍冬藤蔓树头花。
北通州道中（列七律前）（清·邵济儒）	路出通州道，途中景色真。枯杨空半腹，高塔露全身。顿老秋前草，时飞雨后尘。壮游殊未已，憔悴苦吟人。长安犹未到，南北早途分。行色仓皇走，车声历落闻。近村多古木，沿路半荒坟。雁字书空未，飘飘意不群。荒凉沙漠地，难入画中诗。野店泥为屋，新茔树作篱。天低云作态，山瘦石争奇。解闷狂题句，车中得意时。欲揽皇都胜，缁尘渐浣衣。途长惟马健，地广觉村稀。边境风霜冷，胡天苜蓿肥。四千悲客路，才出已思归。京城遥望见，暮色渐苍茫。树老风声劲，沙多日色黄。客愁增异地，旅况入诗囊。一样关河景，此乡殊故乡。
