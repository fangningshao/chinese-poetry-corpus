游上方山（清·方昂）　　五言律诗　押庚韵	悬崖忽撒手，寂历道心生。一榻低眉坐，诸天合掌迎。风箫来梵呗，仙磬识禽声。月印千潭水，分明澈底清。
吴山玄妙观访黄含山道士（清·方昂）　　五言律诗　押真韵	孤庐结烟霭，一榻卧松筠。之子何为者，荷蓑行负薪。坐看云叶湿，铲喜药苗新。灵雨萧然下，归欤垫角巾。
崇文书院访王梦楼同泛西子湖（清·方昂）	唾绿流澌清泚泚，明妆奁镜窥西子。绛衫红袖书帏纱，竹外渔娃三两家。大罗天上探花使，爪痕鸿雪聊栖止。兴来绿蚁盈红螺，王郎拔剑檀郎歌。临流漱齿齿为冷，退隐湖山推管领。我亦解组归林丘，神仙郭李欣同舟。
