送别黄皆令（清·祁德茝）　　七言律诗　押先韵	画阁联吟恰一年，此时分袂两凄然。云间归雁路何处，林里飞花香可怜。远客青山皆别思，仙舟明月已无缘。怀君日后添离梦，寂寞荒村渡晚烟。
忆益姊（清·祁德茝）　　七言绝句　押寒韵	拈来阁上黄金线，倚遍亭前白玉栏。徒忆空园悬画板，春风一夜杏花残。
惜花（清·祁德茝）　　七言绝句　押先韵	花事阑珊又一年，当门岩壑总依然。落红满地休轻扫，也算留春在目前。
古意（清·祁德茝）	惜昔与君别，杨柳丝堪结。芳草积如烟，飞花乱成雪。数载客京华，念君远别家。欲知遥塞雪，但看故园花。芳时处幽独，蜘蛛网金屋。细雨昨夜零，春苔上阶绿。对镜厌孤鸾，凌云怨黄鹄。憔悴玉台人，肠断珠帘曲。为欢须忆故，为衣莫道新。愿持江国月，流照苏门春。
题钱舜举鸳鸯（清·祁德茝）	柳丝织烟金缕细，绿波宛转通春意。锦塘一曲静沈沈，下有鸳鸯七十二。交颈双栖睡起迟，烟轻沙暖艳阳时。谁教钱选生香笔，画出多情崔珏诗。
