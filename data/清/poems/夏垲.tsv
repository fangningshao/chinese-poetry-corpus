半山亭小憩（清·夏垲）　　七言律诗　押真韵	未临绝顶已超尘，眼底行云总化身。著脚断无中立势，回头都是过来人。万松雨到蛰龙吼，一径日高山鬼驯。多谢老僧留小憩，为言进步莫逡巡。
过更衣亭（清·夏垲）　　七言律诗　押侵韵	直上禅关一径深，大王风好且披襟。不惭冠冕完人相，岂藉袈裟证佛心。到此诸公谁解脱，空余七字付行吟。独怜我是新亭客，怅望河山异昔今。
