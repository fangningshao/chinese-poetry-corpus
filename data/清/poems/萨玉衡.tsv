江馆即事（清·萨玉衡）　　五言律诗　押尤韵	江淮界南纪，日夜向东流。雨气白沈树，风声飒满楼。寒花欹晚照，病叶畏先秋。凉笛生愁思，归心未买舟。
七夕漫兴（清·萨玉衡）　　七言律诗　押青韵	玉露金风冷画屏，南来愁见五秋萤。才非服轭名何益，织不成章涕独零。世路艰难宁一水，人生离合悟双星。今宵仙会能多少，漏箭休催转翠軿。
何述善听泉图（清·萨玉衡）	山深断人迹，云白封樵径。百丈响飞泉，风松静相应。科头来几时，寂寂坐石磴。恐是焦旷仙，无言独心证。夕光岚雾霏，日色林壑暝。岂为万虑空，兼以七弦定。斋心灭众闻，幽耳满清听。所以弃瓢翁，挂瓢则听莹。
