题枕（清·郑性）　　押先韵	南雷未殁尝语我，人生须得三百年。百年读毕今昔书，百年看遍名山川。百年手提尺寸柄，经纶揭地还掀天。此语创闻真快绝，非阿所好理当然。我寿几何未可卜，纵符此数失在前。三十六年忽已逝，不逝安得逢良缘。无论万卷不能破，一经尚未钻其坚。无论五岳道阻长，四明密迩犹迍邅。修齐自反方愧怍，国与天下何遑焉。曩者亲宦祖垂耄，我惭菽水悲台泉。迩年亲归旋卧病，朝朝药裹心倒悬。何况年决无三百，满百之人便称仙。此生休矣尚何为，自叹空复时牵缠。忽然想因此语幻，第邀上帝鉴且怜。枕成赍我一快梦，南雷之语非徒然。
