杂兴（清·张琦）　　押鱼韵	本无轩冕志，来结松下庐。东皋微雨过，愿言事新畬。开我床头瓮，撷我园中蔬。鹪鹩巢深林，一枝不求余。但检草木疏，而无货殖书。心不为形役，此乐谁能如。
登摄山最高峰（清·张琦）	初疑天际峰，鸟飞不可度。石磴几盘旋，忽到绝顶处。渐觉远村低，微茫隐烟树。长江拍云来，欲挟众山去。上方犹夕阳，干林黯将暮。立久薄寒生，客衣湿云雾。我生幸何如，得投灵境住。心静闻天香，超然发深悟。
