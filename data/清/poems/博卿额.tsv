小相岭用周学使碑上韵（清·博卿额）　　五言律诗　押元韵	汉相经营地，孤城此日存。断碑横驿路，老树护关门。天末回峰影，山根极水痕。晚风闻社鼓，报赛遍江村。
汉中（清·博卿额）　　七言律诗　押齐韵	周遭山翠列屏齐，草色平原望欲迷。云栈南来秦地尽，汉江东去楚天低。轰雷绝壑巴船响，落日荒祠杜宇啼。遥指岚光何处宿，西风笮马顿衔嘶。
