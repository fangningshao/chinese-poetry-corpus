宿沅江驿楼时秋分夕（清·宋聚业）　　五言律诗　押文韵	沅水三更月，燕山万里云。梦随天共远，人与序俱分。风景殊蛮落，音书断雁群。可堪秋节半，兰畹正清芬。
题南阳旅壁（清·宋聚业）　　七言律诗　押尤韵	真人白水生文叔，名士青山卧武侯。水自奔腾趋汉口，山犹层叠枕城头。时来一夕收铜马，事去经年运木牛。叹息兴亡千载上，荒村野庙总悠悠①。
同吕侍御元素过新郑，侍御有妹随婿在宫，予兄弟五人天各一方，感而赋比（清·宋聚业）　　七言律诗　押东韵	怜余兄弟各西东，一处离情五处同。音问久疏云树外，笑言暂接梦魂中。根浮春水漂萍叶，影乱秋风叫雁鸿。今日停骖新郑道，羡君兄妹乐融融①。
