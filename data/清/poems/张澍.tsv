相见坡（清·张澍）	上坡面在山，下坡山在面。相见令人愁，不知不相见。昔诵吴江施武诗，令我眴颠心滋疑。今年奉檄罗施国，陟坡正值芳春时。春雨霏霏泥滑滑，舆夫邪许肩易疲。一步一顾上高岭，遥遥树杪人团影。须臾不见循幽吭，呼声宛如在深井。斜挂瀑布岩垂帘，乱缀杂花野照煚。批颊侧翼桂之树，清猿舒啸河之麋。黄犊哀鸣鹧鸪叫，下舆四望风飔飔。葛藤钩衣足欲蹶，拍手嘻笑来僰儿。椎头锯耳语謷謷，似说前面石路高。我曾攀縆上仙掌，渺此九牛之一毛。袖携白云空眼界，碧鸡金马嗤王褒。下视行人相劳苦，肩疮蹄血多商贾。青箬裹得夔州盐，花苗臂插药煮弩。飒飒枫林吼虓虎，山王祠前烟一缕。
忧旱词（清·张澍）　　押麌韵	赤日隆隆煎下土，原田龟拆璺尺五。嗟我黍禾然焦炷，农夫坐视泪如缕。肥{虫遣}矫夭旱母舞，未见望舒离金虎。捉来蜥蝎瓮底苦，咒他云兴浓雾吐。小儿持枝群击鼓，愿将肥豕祀田祖。涔涔数点甘露乳，骄阳犹自披云睹。嗟我农人饥无餔，何暇绸缪破牖户。安得力牧千钧弩，射杀应龙飞灵雨。
