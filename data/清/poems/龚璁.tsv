严州道中望浙西诸山（清·龚璁）　　五言律诗　押删韵	游吴还适越，扰扰走人寰。苔绕溪边径，波连屋上山。身随一剑老，心逐片帆还。远岫穿云翠，烟萝不暇攀。
宿袁州却寄夏远雯明府（清·龚璁）　　五言律诗　押真韵	遥落暮天迥，飘飘愧此身。长桥今夜月，孤烛异乡人。道路同艰阻，生涯共苦辛。赠君从此去，霄汉有通津。
豫章旅寓寄家书（清·龚璁）　　五言律诗　押微韵	为客无时了，今朝独远归。还愁三径晚，自笑此身非。酒醒乡关远，镫残晓角微。题书频雁翼，为扫故园扉。
