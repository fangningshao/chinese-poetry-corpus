移居光孝寺寄陈仲卿（清·颜斯总）　　七言律诗　押东韵	久将云水拟行踪，小住招提百虑空。长物尚余黄卷在，生涯依旧短檠中。神仙字已三番食，弥勒龛真此日同。忽忆仲翔知己语，思君迢递遣诗筒。
清远舟中（清·颜斯总）　　七言律诗　押咸韵	起望遥天半蔚蓝，离愁如草不胜芟。夕阳残后犹随柁，春水高时欲上帆。路近好山劳应拉，身从人海悟仙凡。同袍惜别殷勤甚，旧酒痕今在故衫。
湘江夜泛偶作（清·颜斯总）　　七言绝句　押庚韵	湘水无波镜面平，卧听柔橹梦难成。多情只有娟娟月，照著天涯分外明。
