立春日自嘉兴之长兴谒邢佺山师（清·张廷济）　　七言律诗　押齐韵	艑郎唱橹郭门西，三度冲寒到箬溪。万木风高帆景疾，五湖天阔冻云低。南园客病添新绪，东阁恩深恋旧蹊。又是匆匆逢卒岁，河桥落日乱鸦啼。
岳祠铜爵（清·张廷济）　　七言律诗　押冬韵	官家不要复提封，翻碍精忠报九重。长脚死贪刑白马，雄心生负饮黄龙。吁天北阙书千字，酹地西湖酒一钟。移荐金陀祠庙肃，灵旗风雨飒三冬。
建文二年湖州府铜权（清·张廷济）　　七言绝句　押先韵	纪元两字未全湮，逊国今看第二权。到底建文元不改，谁称洪武卅三年。
唐高福墓志（清·张廷济）	开元片石缜于玉，高将军父曰延福。延福名福史不传，或以字行故不录。高氏五望渤海一，力士冯出非其族。李千里上金刚同，给事左右坐累逐。君养为子姓冒高，父以子贵君何恧。先天中诛岑萧窦，功拜监门朱紫服。员外置迁中大夫，终始哀荣礼以笃。力士阶封渤海公，来廷坊里兴祠屋。一扣钟礼十万钱，五硙日僦三百斛。事付林甫天心回，辔失辅国逆胆缩。贪痴可罪忠可褒，赠官不枉扬州督。君卒开元全盛时，丹旐风飞原白鹿。仓皇不从蜀道难，悲酸免共巫州哭。学士撰碑书者谁，院体精妍共结束。怀仁集书颍久颓，今见山阴真面目。一自石载三吴船，秦关碑肆镌还覆。笔画疲苶神已非，非特界文遗罫局。佳刻若此世所稀，书家日使千毫秃。曩是笑说咸阳农，柱础几何遭斫斸。
隋美人董氏墓志铭（清·张廷济）	杨花落尽隋宫树，幽珉犹记美人墓。雄龙雌凤欢几何，一十九年等闲度。裁文和泪秀庶人，花台非复当时春。金凫玉鱼世已出，传红写翠人空陈。阿𡡉然豆太煎迫，帝子游魂归不得。古时尘满鸳鸯茵，地下相逢泪亦滴。祇今龙首草离离，三尺碑留董氏姬。莫叹容华易销歇，独孤免骂阿云儿。
汉阳叶东卿以所得周遂启諆鼎送置金山书来属诗（清·张廷济）	平安馆中周鼎获，十有三年唯正月。宣王中兴挥天戈，功成猃狁既薄伐。锡贝作彝遂启諆，吉甫将毋同用戊。无专之鼎焦山尊，此前三年应曰伯。汉阳耆古古成癖，集录直过欧阳剧。不私所有藏之山，此意尤于人超越。金山眈眈雄淮南，不比焦山人绝迹。奠山只欠姬周金，数典未免此典阙。我阅年华几千百，刘蹶嬴颠驹一隙。何惜为君更行役，秦岭吴山谁主客。劳君刻画宠君文，曰勋曰多等竹帛。玉带今作忘年交，君与眉山已联璧。江涛滚滚水天碧，德云台高此安宅。期君他日溯江来，不数山樵一片石。
