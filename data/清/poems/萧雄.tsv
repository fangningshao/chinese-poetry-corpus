辟展（清·萧雄）　　七言绝句　押先韵	辟展城连小涧边，西来刚过黑风川。井疆蕞尔人声寂，沙草坡中数点烟。
奇台（清·萧雄）　　七言绝句　押虞韵	西经谷壑出平芜，城倚阴山俯壮图。隔浦沙陀余故垒，月明风冷夜吹芦。
风洞（清·萧雄）　　七言绝句　押灰韵	深谷崖边一窍开，汹汹橐籥走奔雷。呼号乱卷长川石，算是乾坤鼓荡才。
戈壁（清·萧雄）　　七言绝句　押麻韵	大漠连天一片沙，苍茫何处觅人家。地无寸草泉源竭，隔断邻封路太赊。
历法（清·萧雄）　　七言绝句　押支韵	年光未必协天时，月令徒教纪地支。三百六旬拘一格，不如桐叶闰犹知。
风化（清·萧雄）　　七言绝句　押元韵	自来风化亦崇文，齐趁髫年细讨论。手捧一枝新削简，树荫深处拜阿浑。
文字（清·萧雄）　　七言绝句　押齐韵	行行从右认横题，鸟篆纡回不整齐。二十九形兼转韵，音从喉舌辩高低。
屋宇（清·萧雄）　　七言绝句　押齐韵	黄土为墙四面齐，数椽如砥覆新泥。却教满地铺成锦，相率家人一室栖。
幼稚（清·萧雄）　　七言绝句　押先韵	小儿空是说髫年，小女衣襟横在肩。躐等居然袍裤好，赤趺行旁额娘边。
妇女二首（清·萧雄）　　七言绝句　押灰韵	翠袜凌波红绣鞋，青丝编发称身材。迷离扑朔浑难辨，襟影双飘拖地来。
衣服二首（清·萧雄）　　七言绝句　押先韵	章身多爱锦衣鲜，窄袖长裾领自圆。袍裤暑天齐尚白，腰间犹系一条棉。
草木（左公柳）（清·萧雄）　　七言绝句　押删韵	千尺乔松万里山，连云攒簇乱峰间。应同笛里边亭柳，齐唱春风度玉关。
嬉乐（清·萧雄）　　七言绝句　押支韵	嬉乐无非较艺时，输金相约马争驰。更看环抱交相跌，身手推谁好健儿。
乐器（清·萧雄）　　七言绝句　押文韵	龟兹乐部起纷纷，调急弦粗响遏云。忽听名呼胡拨四，不禁低首忆昭君。
艺术（清·萧雄）　　七言绝句　押虞韵	风惟庞古器惟粗，巧匠心思毕竟无。听说山南多敏慧，近来依样善描摹。
牧养（清·萧雄）　　七言绝句　押微韵	队队牛羊下夕晖，春风海上草初肥。贰师最有关心事，却笑而今已不稀。
纺织（清·萧雄）　　七言绝句　押歌韵	木棉花下女郎多，摘得新花细马驮。手转轴轳丝乙乙，不将粗布换轻罗。
耕种（清·萧雄）　　七言绝句　押青韵	四月东风已解冰，麦苗初长稻苗青。双驱骏马勤耕陇，不待天明早唤醒。
巴里坤（清·萧雄）　　七言绝句　押微韵	伊州北度岭崔巍，浑看穹庐四面围。蒲类自为耕牧地，满城风景雪花飞。
哈密二首（清·萧雄）　　七言绝句　押虞韵	中原门户古伊吾，旧有雄蕃驻此都。万仞天山横北郭，一弘清濑下南胡。
