春日漫兴二首（清·严沆）　　五言律诗　押真韵	吏隐淹微尚，栖迟帝里春。虚名惭谏草，薄禄慰慈亲。马度垣松直，莺啼苑柳匀。主恩殊未报，不敢慕垂纶。
怀季天中辽左（清·严沆）　　七言律诗　押鱼韵	万里边城问谪居，躬耕辽海意何如？龙沙更作《投湘赋》，凤阙长悬《谏猎书》。鸭绿流澌春水下，医闾积雪暮寒馀。柳条渐识阳和近，未必君恩雨露疏。
送吴谨侯同馆谪广文还里作歌（清·严沆）	击筑且斟燕市酒，浮云富贵吾何有。岩前碧树吐朱华，天上白衣幻苍狗。风翻易水横素波，送别聊为《暇豫歌》。松皮屈铁老山雪，鹏翮击浪凌溟河。矕龙吐凤留华省，授经博士官偏冷。梦回辇道记鸣珂，坐听辘轳初转井。西风冥冥吹白沙，尊前细雨开檐花。杜老乍簪青琐笔，郑虔本爱赤城霞。夺我凤凰池，未妨彭泽醉，兴来拄笏西山翠。自有哀吟动鬼神，长将诗卷留天地。不知璧水况金门，见说移官亦主恩。但看卧坦边韶腹，有日槎回博望源①。
田凝只索画久不得报歌以代柬（清·严沆）	我昔平湖弄秋水，酒酣最爱群峰青。兴来落笔写山色，泉石出没云冥冥。一日十纸不厌速，贵取绘意非传形。三春索米长安陌，马足涔泥滞行迹。西山玉河在眼前，神昏腕强真意隔。案头缃素委零乱，贵游尺一相催迫。必逢好友情性谐，吮墨含毫始光泽。首秋暑退风帘开，疏云细雨滋绿苔。玉碗烹茗泛香雪，十指拂拂神初来。故舒直干笔一放，试叠层岭烟齐回。须臾脱手天窅渺，此事原堪一朝了。不嗔濡滞嗜我真，相迟霜前看云峤①。
