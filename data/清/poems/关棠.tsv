过黄州（清·关棠）　　五言律诗　押删韵	舟过浔阳后，江流第一湾。塔高千树月，草补半城山。野屋罗星宿，低滩剖玦环。髯苏久不作，赤壁自萧閒。
去年小除夕邓献之先生自黄州来视予疾谈宴欢甚别后以诗见慰次韵奉答（清·关棠）　　七言律诗　押元韵	先生一笑春如海，唤起寒梅病里魂。卒岁温燖消雨雪，新诗蕃衍长儿孙。胜游归后久悬榻，僵卧别来今闭门。愿挟高情越溟渤，吟边独与太冲论。
送别余次襄太守 其三（清·关棠）　　五言排律　押皓韵	弱龄思绮合，才高致誉早。伯玉一匣书，雷动长安道。文章造平淡，斯人亦已老。达者安坎坷，志士耻枯槁。归云载奋飞，他山覆瑶草。荆阳古炎隈，希霖一洒宝。
送别余次襄太守（清·关棠）	金飙一以动，行子趣南车。耿耿别所亲，悒悒过吾庐。秋阳惨将夕，词殚意不舒。控驰马盘桓，忧来不可驱。喟兹吪清寐，奄忽终旬馀。性情失其宝，岂曰身暌孤。
己丑十九日由吴淞北行海中遇风雪二十四日大沽候潮用东坡出峡韵同伯晋苏生作（清·关棠）	千花滞春江，遵海得清旷。十日溷芳尘，登舟寄孤畅。僬僬仆走下，床床客分上。乘桴九夷俱，望友三益访。旧雨新喜见，今游后难忘。笑语谷雷𥔀，深谈溪泉涨。房蜂杂主宾，坩鲊错盆盎。宵卧纷酣梦，晨兴愕奇状。蜒雨昼既霾，沙雪宿加酿。风排群足跛，波震余心荡。膨腹杂若糟，涔头眩迷向。屏息求安隐，挥手谢供帐。屡簸豆跃箕，欲镕金失矿。正命知平生，危想入谲诳。水裂蛟窟眠，漈落鱼腹葬。杌隉历昏旦，在险气逾王。窥窗挂桅镫，欹枕打船浪。众中能赌诗，病起讵扶杖。夺席肆幽探，倚壁接高唱。忠信愧波涛，颠连存想像。狂澜世终回，斯文天不丧。潮来丁字沽，矫首倏寻丈。
