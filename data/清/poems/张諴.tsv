访钱塘袁简斋太史于金陵之随园太史有诗赠行并题梅花诗话夜宿小仓山房赋（清·张諴）　　七言律诗　押删韵	九天珠玉落尘寰，直送西登剑阁关。一夜分明宿天上，来朝依旧走人间。似公国士知能几，愧我平时学未娴。别后峨眉嵩华顶，相思如见小仓山。
雨中游慧山秦氏园林（清·张諴）　　押寘韵	山巅昼忽暝，飒然生凉吹。凭高俯园林，迷濛但空翠。晴游非不佳，既雨转深邃。假盖问禅僧，下岭款萧寺。入门旋出门，缓步俄焉至。园丁导我行，幽景天然异。有泉注作池，其源本第二。云根古苔斑，木杪苍烟腻。石径小桥通，深院幽篁媚。一览得其全，闲身片时寄。
包山显庆禅寺（清·张諴）	山行不知远，丛木忽苍翠。青岚起层冈，幽幽隐古寺。初地肇萧梁，嘉名赐唐帝。复有慈受僧，结庐传宋世。寺前五株松，落落擎天势。虬角不可攀，龙鳞时或坠。山僧颇好名，窃附五柳意。揖余为余言，此树阅千岁。其下两石幢，中藏佛舍利。剔藓试摩挲，其一本无志。其一会昌年，僧契元书字。字字空王言，历历时日记。颇通瘦硬神，亦饶烟云气。幸藏深山间，勿为椎拓累。守拙全天真，斯理得罕譬。少小慕松陵，倡和金兰契。今来精舍中，曾是结遐企。栋宇中劫灰，林壑余古致。我亦烟波徒，翛然愿高寄。
五丁峡（清·张諴）	悬崖万仞高，飞流横界道。阴风飒立中，奇石矗云表。日月东西亏，雷霆昼夜绕。壮哉五丁峡，天险辟匠巧。行人水中行，一线走深窈。左防天柱折，右恐冰山倒。身非猿猱升，心虞豺虎咬。远峰青濛濛，密雨白浩浩。牧犊竟得蜀，秦人计何狡。壮士化尘埃，遗迹幸未扫。虽异巨灵掌，绝胜飞鸿爪。仪错今安在，怀古忧心悄。前登羊鹿坪，山山啼悲鸟。
泗上亭（清·张諴）	泗上亭，王业起。秦皇侈言万世君，那知亭长是天子。亭长纵观秦皇帝，喟然丈夫当如此。车驾东游厌王气，亭长自疑私自喜。亭长作天子，县吏为相国，开国君相萃一邑。沛中邑，泗上亭。殷亳都，周镐京。
