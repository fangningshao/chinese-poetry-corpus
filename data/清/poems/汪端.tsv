翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其二（清·汪端）　　七言律诗　押阳韵	焚馀诗草返生香，遗集真应号《断肠》。齐国淑妃原著姓，蒋家小妹是同乡。镜湖桃叶鸥盟远，画阁梅花鹤梦凉。最忆横波摹小影，眉楼一角写斜阳。
孙节妇诗（清·汪端）	节母程，嫔于孙，阅六载，琴瑟敦。夫夭亡，妾无子，死从夫，生何恃。堕楼不死神扶持，投缳复被旁人知。舅姑来，向妇泣，两叔未娶亲发白，汝夫不幸归黄泉，汝宜代夫尽子职。舅姑言终妇泪流，妇敢先死贻亲忧。良人地下姑少待，此身暂为双亲留。下抚两叔，上持舅姑。数年月照罗帏孤，夫已墓木拱，妾亦泪眼枯。嗟哉！两叔相继殁，舅姑心摧妇泣血。所遭竟如此，天心讵可测。鬻我嫁时钗，开我镂金箱，为翁置妾延烝尝。叔生未几翁姑亡，孤嫠吊影增凄凉。族中鬼{巾惑}凭陵久，茕茕衰门妾独守。叔长娶妇妇举男，妾抱字之夫有后。画荻丸熊心力瘁，儿年十八游伴水。儿游泮水母心喜，可见舅姑夫子矣。六十八年完节身，生固非生死非死。呜呼，立孤难，死节易，婴与杵，当年事。处易不得乃处难，请看桐乡节母茹荼志，巾帼须眉固无异。
秦沟粉黛砖砚歌（清·汪端）	南唐砚山不可见，人间犹剩南唐砚。香姜铜雀久销沈，幻出秦宫云一片。六国蛾眉竞晓妆，歌台舞殿起阿房。星荧明镜骊山远，涨腻凝脂渭水香。四围错落珠玑细，粉晕斑斑黛痕翠。临波想见卷衣人，玉姜艳逸文馨丽。深锁长门卅六年，鱼膏银海閟重泉。御沟空照秦时月，春水流花冷暮烟。楚人一炬悲焦土，留得残砖碧苔古。建业文房好护持，钟山小隐风流主。金镂应填绝妙词，新声曾谱恨来迟。红罗亭榭瑶光殿，知付娥皇付保仪。一行题跋忠宣笔，昆刀细划龙山雪。早春独殿赋梅花，不碍广平心似铁。何处香花识旧墩，百年流转到清门。松烟寒滴蟾蜍泪，兰篆红销晰蜥蜴魂。秦台未到吹箫处，秦山尚有宫人墓。澄心堂纸玉管毫，夜镫还写《阿房赋》。
画兰曲题梁溪女冠韵香画兰长卷（清·汪端）	清梵鱼山夜月寒，松花如雨落仙坛。绮窗初试金壶墨，写罢灵飞更画兰。瑶笙吹彻羽衣凉，瑟瑟微波梦碧湘。解为幽花写秋影，玉人原是杜兰香。
翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其一（清·汪端）	郑家娇婢解吟诗，和靖风流想见之。遗址误寻高菊涧，前身应是谢芳姿。踏青春访琼姬墓，飞白宵题玉女牌。更乞茂漪书一过，簪花楷法妙临池。
