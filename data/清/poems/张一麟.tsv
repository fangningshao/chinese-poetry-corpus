贺新郎 贺汪伯唐子娶妇（清末民国初·张一麟）	老子擎天手。到年来、婆娑风月，无心圭卣。绣佛长斋隐人海，万事秕糠尘垢。但甘为、哀鸿奔走。酒肉朱门道旁骨，为郎君、积德求佳偶。宾欲醉，筵无有。桃花流水春深后。见新人、心肠菩萨，同符君舅。玉镜台前青绫幛，昧旦双双上寿。更准备、催妆几首。织就天孙宫样锦，问而翁、被得苍生否。君子曰，众人母。
浣溪沙 贺狄巽公长郎九乾新婚（清末民国初·张一麟）	用九乾元见在田。海虞瑶岛咏胡天。武襄门第月长圆。西洛才名称国宝，东莱博议本家传。戴铜面具拜张仙。
