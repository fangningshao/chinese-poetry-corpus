五显岭小憩和壁间韵（清·托浑布）　　五言律诗　押尤韵	不为篮舆倦，客知洞壑幽。禅栖空意识，树老阅春秋。深竹涧阿抱，野云山缺流。衣尘何日浣，一笑此句留。
谒柳柳州祠（清·托浑布）　　七言律诗　押齐韵	门对青山水满溪，丹黄蕉荔叶萋萋。已无报赛铜弦曲，剩有残碑玉局题。迁谪同时悲梦得，文章一代接昌黎。知公不朽英灵在，自有余光炳斗奎。
再度梨岭和壁间韵（清·托浑布）　　七言律诗　押删韵	闽越分程咫尺间，峰如屏展水如环。龙收潭雨僧安钵，鸟破林烟客款关。风色苍茫瓯海树，秋容峭削浦城山。年来遍踏红尘道，一晌云栖始觉间。
江山道中杂诗（清·托浑布）　　七言绝句　押东韵	一舟四面浸澄空，月色波光上下同。怪底邻船筝笛静，怕他龙女出珠宫。
