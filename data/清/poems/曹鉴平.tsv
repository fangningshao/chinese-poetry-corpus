吴江晚泊（清·曹鉴平）　　五言律诗　押歌韵	系艇松陵道，天空候雁过。晚山云影薄，秋水月明多。客路凭舟楫，人烟近薜萝。苍茫芦荻外，鸥鹭满晴莎。
舟次天津（清·曹鉴平）　　五言律诗　押歌韵	春月辞家出，津门入夏过。从知燕市近，还见海云多。万堞临高阜，千帆荡浊河。几回哀雁度，乡思更如何。
稚宾客江阴诗以怀之（清·曹鉴平）　　七言律诗　押麻韵	杨柳临风两岸斜，思君春暮尚天涯。几人江上同为客，何处樽前不忆家。季札残碑沦蔓草，春申浊浪走平沙。旗亭早贳兰陵酒，莫使归程滞落花。
送季冲之任郁林（清·曹鉴平）　　七言律诗　押尤韵	襜帷百粤拥鸣驺，四十专城是壮游。驿路梅花初破腊，炎方木叶少逢秋。山萦峻岭千盘出，水落沧江万里流。此去日南天欲尽，春风先到郁林州。
长干行（清·曹鉴平）	妾冢旧住古长干，荡子风涛十八滩。一逐江潮去不返，年年江上孤帆远。正是离人肠断时，湓城月出浔阳晚。
长安上巳篇（清·曹鉴平）	二月驱车到燕市，又见春光逢上已。氤氲细雨度轻风，吹遍郊原桃与李。桃李芳菲三月时，千门烟锁绿杨枝。夹道朱楼回绣毂，良辰祓禊泛金卮。金卮绣毂青油幕，层城日出歌钟作。象管银筝不暂停，驼峰翠釜纷相错。多少游人策紫骝，芳郊十里暖烟浮。蹀躞锦鞯垂匼匝，葳蕤步障擘箜篌。兰皋迤逦花如霰，乳燕呢喃散青甸。迟迟晴日丽西山，剪剪春风临上苑。西山上苑盛繁华，碧草芋绵罩落霞。卫霍争持百宝扇，金张竞拥六萌车。人生富贵何能测，及时行乐谁人识。当歌对酒不尽欢，屈首蓬蒿亦何益。此日风光政艳阳，此时游冶政徜徉。钗拖赤凤盘乌髻，裙染鹅黄堕马妆。只恐韶华不久待，如云车骑一朝改。日斜难返鲁阳戈，万古惟留明月在。明月依然照绮筵，酣歌谁似永和年。欲采芳兰隔江水，越树燕云各一天。朅来潦倒长安陌，矫首君门迷咫尺。平津阁上每辞宾，楼船帐中无揖客。匹马行将去帝京，漫天飞絮送归程。计到江南春色尽，满庭新绿乱啼莺。
