书润臣诗集后（清·许宗衡）　　五言律诗　押先韵	江汉家何在，燕山落日悬。诗情憎老大，归梦阻林泉。吏隐中书省，愁心上水船。年来共酬唱，掩卷各凄然。
雪后独游江亭（清·许宗衡）　　七言律诗　押元韵	江亭景物南皮会，上客衣冠北海樽。耆旧凋零空有叹，风流文采杳无存。花时骑马谁燕市，雪后归鸿又蓟门。独倚阑干问芳序，甲兵何日洗乾坤。
雨中过兖州（清·许宗衡）　　七言绝句　押灰韵	风旂拂帽过荒台，断戍春阴黯不开。一片孤城千树雨，桃花红向马头来。
扬州送叔起（清·许宗衡）	深交结行路，欲别心横飞。迢迢扬子江，梦与闲鸥依。君子惜良时，浮踪无定期。烟树一以合，倏觉形神违。自我出京邑，与子多歌诗。千载未遑计，但伤今时非。横览天下才，跅𧿇谁中规。风骚冠百代，忆旨参几微。读书无高勋，文字徒喜悲。与世惧无益，肯以空名垂。抗怀同心侣，誓念惩诡随。庶几真性情，崛发山川辉。艺苑不丈夫，况复苦弄姿。矫首望云鹤，蔚为丹霄仪。今兹一挥手，去去毋然疑。篇章翊世运，得句山岳齐。因之崇亮节，欲使东流西。本根共树立，相思夫何为。
晓发（清·许宗衡）	秋苇飐明瑟，动与晨光摇。乍见林表山，未及前帆高。荒滩望无垠，静待风来潮。日气射云隙，闪忽烟将消。倚篷拓吾目，江近天愈遥。凉鸥没浩荡，无梦牵尘嚣。橹声倏已歇，漭瀁看惊涛。
