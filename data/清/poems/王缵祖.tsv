奉题赠中宪大夫四川崇庆州牧常君殉难纪略后（清·王缵祖）　　押阳韵	长白之山何灵长，磅礴郁积坤维张。蔚为哲人应国运，久与青史争辉光。其中常公更杰出，实亶灵秀摛文章。受天者多积者厚，忠诚贯日垂寒芒。西酋内叛连外寇，如兽困斗寒灰扬。大军从天初未下，据守犹赖川兵彊。重关自闭蜀道磴，转输宁效乌巢粮。公当度支给军饷，枝兵昔岭勤持防。蜂嚣蚁聚忽蹂躏，只手莫挽颓波狂。公曰义在何所避，一呼奋臂横衣当。风雷咤叱出众力，手刃不数魔头僵。酋师肆毒交石矢，袒背谁辨尉（平声）迟创。稽首北面再拜绝，臣节已尽无他肠。一军感激少生气，官许殉国民知方。沙虫猿鹤与同化，正气千尺排天阊。覆军偾事古所戒，要与文职无相伤。守土之臣死所死，昔训若鉴明且彰。卞袁遗事昭简册，张许精爽留睢阳。常公忠烈与之并，英风毅气无低昂。天子褒嘉慰忠节，祀祠敕建浣花旁。西充惠爱千载遗，立像歌哭崇祠堂。他年桂旗下风雨，万灵奔走驰车骧。峨眉云高接瀚海，清节两地悬秋霜。
