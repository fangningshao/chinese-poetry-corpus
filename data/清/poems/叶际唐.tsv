全岛联吟大会开于嘉义书此以祝（清末民国初·叶际唐）　　七言律诗　押寒韵	诸罗县里萃衣冠，往事搜寻简未残。绩著婴城柴大纪，威雄专阃福康安。覆盆谁雪千秋枉，击钵姑联一日欢。最爱遥山撑阿里，樱花隐隐映吟坛①。
淮阴侯（清末民国初·叶际唐）　　七言律诗　押东韵	两受王封惜不终，多多善将亦英雄。龙且早中囊沙计，张耳难分背水功。却怪千金酬漂母，未闻一芥报滕公。杀身祸伏亡齐日，临死还思听蒯通①。
不倒翁（清末民国初·叶际唐）　　七言绝句　押先韵	耐尽推排趾未颠，莫嗤身价不多钱。乃公头白犹强项，五体轻投惜少年①。
屠苏酒（清末民国初·叶际唐）　　七言绝句　押虞韵	乾坤沉醉众生愚，几欲终年作酒徒。一草履端开恶例，菖蒲继酿又茱萸①。
息妫（清末民国初·叶际唐）　　七言绝句　押虞韵	殉节原知愧绿珠，多情应谅一言无。试看典午羊皇后，忍诋前夫媚后夫①。
