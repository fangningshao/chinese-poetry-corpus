漫兴（清·王德纯）　　七言律诗　押先韵	迎夏南郊养麦天，乘闲游览诣名禅。几重翠色群峰上，无限烟岚夕照边。祇树有阴眠伏虎，野花无意落啼鹃。同游萃处多英俊，兴到秋毫致洒然。
龙泉寺（清·王德纯）　　七言律诗　押冬韵	烟霞深锁梵王宫，石壁苍苔路几重。山入半空风作雨，泉流曲涧水为龙。乱摇云影千株树，怒吼涛声万个松。兴至登临浑不倦，夕阳忽听讲堂钟。
殿前龙潭（清·王德纯）　　七言律诗　押歌韵	一泓飞泻似银河，分作僧家趣转多。香泛雨花盈石沼，声随钟磬出烟萝。常因手掬轻摇月，纵使风声不起波。临此既能明本性，乘芦度海竟如何。
赠龙泉张上人（清·王德纯）　　七言律诗	多年老衲却魔关，历尽红尘事事删。静坐蒲团忘昼夜，深参旨偈得清閒。万缘空去心如水，三乘觉来身似仙。偶近上方闻说法，雨花点醒石头顽。
独往祖越寺（清·王德纯）　　七言律诗　押删韵	独来祖越意閒閒，彳亍徐行曲径间。乱石如迎偏断续，层岩相识尚萦环。振衣身到虬龙背，入洞肩齐罗汉班。年近古稀知不健，丹梯万丈也能攀。
普安观（清·王德纯）　　七言律诗　押尤韵	久视普安岩谷峻，同人偏欲一优游。莲台望处真还隐，磨蚁行来去反留。太乙阴连杳与似，巨灵擘破浑同俦。登坛始见回峰影，何用昏曛到上头。
五佛顶（清·王德纯）　　七言律诗　押冬韵	昔年曾向南康过，佛顶俨然五老峰。烟树苍茫迷鹿洞，云岩垠堮露仙踪。位数依稀符节合，形容辉映海天重。久别庐山真面目，风规隐隐一相逢。
香岩寺（清·王德纯）　　七言律诗　押东韵	风景香岩更不同，诸峰环绕势凌空。层峦拔地连云起，峭壁撑天带雨濛。翠列芙蓉笼佛殿，青抽玉笋表神功。无边胜迹谁能写，图画天开万古雄。
