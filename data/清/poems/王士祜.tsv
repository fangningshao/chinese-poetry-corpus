赋得扬州早雁（清·王士祜）　　七言律诗　押支韵	隋堤烟柳尚参差，目送寒芜见雁时。浦树惊秋零暮雨，江楼横笛起凉飔。为辞霜雪轻千里，此去潇湘近九疑。回首故人经岁别，楚天摇落重相思。
阁上坐雨望敬亭（清·王士祜）　　七言律诗　押微韵	楼外青山碧四围，荡胸云气欲沾衣。愁中碧草侵阶长，望里春禽接翅归。闲倚枯藤清兴极，漫倾浊酒赏心违。苍松翠筱空如画，怊怅烟岚屐齿稀。
和李退翁侍郎读水经注兼忆洞庭之作（清·王士祜）　　七言律诗　押青韵	相思何处折芳馨，望断黄陵旧日亭①。秋水依稀闻落叶，楚天仿佛见扬灵。洲边子戌三春绿，楼外君山一带青。太息云中君在否，不堪重问道元经。
渡扬子江（清·王士祜）　　七言律诗　押尤韵	长江不尽来荆蜀，天堑平分控五州。地近沉舟悲战伐，人从击楫想风流。波开云日诸峰出，浪涌鱼龙夹岸浮。况值丹枫摇落尽，三山缥缈欲忘忧。
早过奔牛（清·王士祜）　　七言绝句　押庚韵	枫叶萧萧露气清，菰蒲猎猎早潮生。扁舟跂脚闻风水，便有长江万里情。
