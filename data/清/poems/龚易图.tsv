书怀柬西耘（清·龚易图）　　七言律诗　押鱼韵	休将人力骋舟车，大海从来泄尾闾。猛兽出林思服不，妖蟆蚀月感詹诸。天山几见三传箭，北阙谁能十上书。但遣钓鳌有龙伯，何愁碧澥掣鲸鱼。
挽高碧湄同年（清·龚易图）　　七言律诗　押真韵	金石图书轶等伦，如何宦海去翻身。千将补履锋先折，荆棘钩衣气不伸。绝代才华惊逝水，一生门户悔依人。年来我已甘龙尾，海外犹疑信未真。
东道（清·龚易图）　　七言律诗　押灰韵	扰扰营营又一回，折冲海上备尊罍。已闻魏绛和戎乐，谁是张骞出使才。博陆负扆当日事，单于款塞有时来。之罘东道供行李，临事从容亦自咍。
游天宁寺集塔射山房（清·龚易图）　　七言律诗　押蒸韵	十三塔级最初乘，老去风怀试一凭。百万虫沙销浩劫，九天鸾鹤拥高层。蓬莱东海思员峤，松柏西山感孝陵。可有高岑诗句在，逢场作剧我犹能。
看之罘山云（清·龚易图）　　押麌韵	东风海上来，吹作三日雨。之罘起微云，蜿蜒拖一缕。茫茫海气生，与之互吞吐。阖辟变阴阳，瀰漫连四宇。老龙蛰深渊，出与冯夷舞。我欲狎天吴，赤手施网罟。波涛轻性命，与汝快一睹。皎皎晓日开，云归龙亦俯。凌波立飞仙，绰约挥白羽。群灵驱匝沓，制伏不在武。海天湛青蓝，容光相媚妩。欲竟从之游，忝作之罘主。
祈昆嵛山得雨樵野廉访以诗见赠步韵和之（清·龚易图）　　押麻韵	仙书不识王次仲，石室曾见蔡少霞。羁身尘网苦束缚，何从袖里藏青蛇。麻姑遗蜕独缥缈，沧桑那复看扬沙。尘氛蕴隆日色恶，尺霖艰涩停龙车。登山有祷宵气静，但闻百鸟喧春哗。仙人咫尺若可见，尘凡间隔空咨嗟。龙池澒洞深不测，神泉倏忽腾山涯。雷驰电掣三日雨，相期千里生禾麻。使君投诗独诏我，缤纷秀语疑餐花。天公仁爱到草木，贪功何敢萌心芽。仙山忽远不许住，无缘投劾依龙华。
登姑余山游烟霞洞（清·龚易图）　　押先韵	若有人兮山之巅，餐风饵露凌云烟。肌肤冰雪双眉妍，手弄白日旋青天。七真历历列我前，叩之不语惟笑嫣。罡风吹堕我自怜，前身曾识鸟爪仙。石间螺蚌嵌珠璇，沧海几度为桑田。愚顽须警蔡经鞭，欲归不忍留无缘。道人肃客须鬓鬈，七十八岁腰脚便。得无不死修真诠，两端空竭称难宣。嗟余生世四十年，心为形役神非全。黄金虚牝空弃捐，欲求鱼兔忘蹄筌。每游仙境思自悛，岂惟山水共流连。仙乎仙乎不可以言传，逆视而笑知其然。松风谡谡我欲眠，弈棋无局琴无弦。灌丛曲折鸣飞泉，月静山空闻杜鹃，云鬟婀娜峰连娟，冈陀回复犹蜿蜒。乞龙喷雨为洗湔，归家静读《黄庭》篇。
