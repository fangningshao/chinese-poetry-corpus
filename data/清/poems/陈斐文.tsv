台湾三仁诗（清·陈斐文）	台湾奸民杀官弁，草疏千言飞告变。疏言草野臣同春，郡丞程峻之故人。程峻杀贼贼入署，斗大岩城贼争据。臣率义民克复之，解围专望驰雄师。微臣虽无守土职，郡丞一印臣擅摄。昧死陈情达天阙，神策军来争破敌。自愿随营杀群贼，乌牛栏前白刃接。贼败大呼伏兵出，矢竭弦亡外援绝，马蹄一蹶身被执。丁未①季冬月十日，骂贼常山死不屈。事闻当宁颁尺一，庙食千秋奖忠烈。吁嗟乎，庙食千秋奖忠烈，乃是诸侯老宾客（施懿琳编校）。
台湾三仁诗（清·陈斐文）	老罴当道卧，貉子那复过。大军未集孤城倾，壮士一呼贼锋挫。贵不必横冲都，众不必鸦儿兵；鹿仔港接彰化城，毛葫芦即君子营。一战大里杙，再战牛马庄。炮声如雷地中起，杀贼不克被杀戕。贼戕真义士，诏书煌煌传庙祀。粤东嘉应国子生，乔基其名李其氏（施懿琳编校）。
台湾三仁诗（清·陈斐文）	恋父必甘白刃蹈，满姑死烈刃死孝。骂贼不畏遭群凶，满姑死孝还以忠。三尺刀光一尺水，满姑知生不知死。君恩隆祀台湾城，满姑虽死仍如生。史乘千秋载奇节，刘郡丞女年十七（施懿琳编校）。
