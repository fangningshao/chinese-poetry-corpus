武进恽仲升过话（清·毛奇龄）　　五言律诗　押灰韵	熟食春前近，扁舟江上来。乌啼木客冢，雨过越王台。畏路行何虑，空樽语易哀。函关天堑杳，使汝恋蒿莱。
蔡五十一同伯兄过寻甡西湖（清·毛奇龄）　　五言律诗　押东韵	故国归难得，春山望欲穷。呼人谷鸟下，寻弟黍苗中。零雨淹湖寺，浮云蔽海东。三年襟上血，相视暮镫红。
赴新安至七里滩作（清·毛奇龄）　　五言律诗　押寒韵	东关苦行迈，南涉上新安。水木千云乱，沙禽拂浪寒。孤吟随荡桨，多难负垂竿。何日风波静，还来住此滩。
泊严滩有感（清·毛奇龄）　　五言律诗　押微韵	晚泊傍斜晖，临江泪滴衣。年华新岁改，京国故人稀。云散岗峦彩，天垂薜荔围。严陵台下水，但见暮潮归。
孝女（清·毛奇龄）　　五言律诗　押支韵	孝女秉幽姿，灵帏展素丝。春兰时会鼓，夜火满丛祠。江畔青螺水，碑阴黄绢词。商船留赛去，愁煞上潮时。
清流关谒关将军祠（清·毛奇龄）　　五言律诗　押支韵	夫子汾川秀，风流世所师。关山萦峻岭，镫火照神祠。集木鸦飞后，垂堂虎卧时。同为亡命客，下马一相思。
经张稊旧居（清·毛奇龄）　　五言律诗　押灰韵	尚有青堂赠，宁知白马来。盘飧仍地主，涕泪满泉台。丛草留人暗，繁星照户开。邻家吹笛苦，中夜起悲哀。
予宿桐音宅出所赋慰诗四章妙丽愀怆讽之伤怀因勉酬三诗导情（清·毛奇龄）　　五言律诗　押真韵	故国藏车日，他乡卖饼人。秋衣怜季布，夜酒对孙宾。阁下红蕉暗，镫前白发新。十年悲往事，相顾泪盈巾。
江徼怀人（清·毛奇龄）　　七言律诗　押灰韵	江徼怀人江外台，江流千里重徘徊。秦人岛屿乘潮上，汉将楼船绕地回。残垒低连沙树暝，孤城遥傍海门开。西陵一望滔滔水，不见长帆天际来。
除夕逢立春效景龙体（清·毛奇龄）　　七言律诗　押灰韵	椒盘柏酒傍江开，彩杖青旂出郭来。玉历乍看今夕换，苍龙先遣隔年回。林彫朔雪惊抽蕙，地近南天早见梅。添岁并为除岁日，他乡何似故乡杯。
马迹怀南土（清·毛奇龄）　　七言律诗　押文韵	越王山下赋离群，英布城前看落云。岁暮他乡还作客，春来何处不思君。天开婺女摇晴翠，水满康郎漾夕曛。阳雁欲归愁未得，几回哀响梦中闻。
朔方（清·毛奇龄）　　七言律诗　押阳韵	天校神兵罢朔方，双鞬不复挂渔阳。三秋白草缘关断，万里黄河入塞长。铁柱分标滇外戍，金书异姓汉中王。从军久负匡时略，愁见开边到夜郎。
寒食渡江（清·毛奇龄）　　七言律诗　押东韵	吴关千里燧烟通，挂去长帆返照中。三月暮春行海畔，两年寒食渡江东。风吹官柳城边绿，雨后山花陇上红。惆怅故园年少在，斗鸡蹴鞠与谁同。
舟过渔林关望沈功宗墓（清·毛奇龄）　　七言律诗　押支韵	落日渔林放棹迟，故人宿草望离离。深怜子敬琴亡后，恐负桥元车过时。江阔市亭环废井，关长贾舶近荒祠。难寻下马陵前路，肠断胶西君不知。
奉答倪粲原韵（清·毛奇龄）　　七言律诗	自辞濠上寻中散，曾在梁园赋《子虚》。入世已无操瑟想，闻君尚有带锄书。东田秋到花开后，西浦人逢落雁初。只道乘风应万里，相看犹是旧蒿芦。
饮马城边曲（清·毛奇龄）　　七言绝句　押删韵	燕台北望蓟城山，饮马城边驱马还。前度锦车休出塞，将军近在草桥关。
汉苑行（清·毛奇龄）　　七言绝句　押支韵	彩燕初翻百子池，宫花齐发万年枝。但知上苑寒归早，不道人间春到迟。
谒嵩岳（清·毛奇龄）　　五言排律　押东韵	太室开天表，崇丘奠土中。主名高四域，受秩比三公。日月环区宅，阴阳割浑濛。歌崧扬峻极，望祀礼昭融。华盖标方顶，金壶启上宫。翕河承汉禅，卜洛载周工。别观翔修鹤，层城倚大熊。藏书凭玉女，过涧遇青童。洞闭能围雪，梯长恍御风。群山咸拱岳，万岁自呼嵩。槐弟封尧爵，菖羊采少翁。浮丘闲驾羽，子晋妙吹筒。石酒龙精白，岩花凤首红。烟霏春渺渺，水滴午漴漴。虚壑涵深矿，空梁拔断虹。天关应再辟，帝座俨相通。险塞分河内，灵祇屈岱东。神京怀旧服，终古赖攸同。
驾幸温泉恭赋（清·毛奇龄）　　五言排律	羽肃句陈外，波开帐殿中。咸池长浴日，华渚自流虹。晓度榆关远，春从黍谷通。慈宁扶葆驭①，神策驾丰隆。磐溢铜仙露，窗含玉女风。青泥分太液，紫气接居庸。净可捐烦虑，温能养圣躬。醴源逢处合，仙井凿来空。衣藻沿涡碧，岩花入照红。潆阶将赴壑，听水似呼嵩。钟乳浮银碗，松云锁玉栊。起居长乐辇，扈从华清宫。舜德时存坎，汤田岁转丰。《甘泉》徒有赋，未敢拟扬雄。
读史诗（清·毛奇龄）	张生本文孺，夜起受简编。忽从游侠行，破产思报韩。志意久不达，𢗘郁何由宣。一朝风云生，帷幄进谠言。持筹并握箸，所至无拘挻。当其家居时，游戏商洛间。平交结耆旧，伟制裁衣冠。辟谷散暮气，斸芝当晨餐。贫贱可肆志，富贵难久安。宁负平勃交，勿弃园绮欢。遐哉亦松游，岂为求神仙。兰成烟霞姿，倜傥超等伦。少小作钞撰，落笔如散银。并使嚼鹦鹉，同等摩麒麟。池台绍河曲，钟鼓宴洛滨。太平三十载，总是梁朝人。岂知苍鹅飞，顿令玉马湮。朱桁撤单舶，青袍蔽长津。庶望下亭旅，重遘南郡春。如何走秦关，别馆留孤臣。三户既已尽，七叶谁见亲。从此东海鸟，长作西都宾，阳春方递代，去故当就新。寒暑有时尽，日月无返晨。临都哭三昼，绕屋步百巡。岂不被显爵，亦既叨殊恩。无如慕乡井，惠好难重陈。生逢乱离世，老作异代身。江南草长时，回望情弥殷。枳橘岂秦产，夷齐本商民。一吟思归辞，泪下沾衣巾。
