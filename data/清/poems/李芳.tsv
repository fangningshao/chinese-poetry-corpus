春日久雨寄沈桐溪（清·李芳）　　七言律诗　押侵韵	东风料峭镇关心，霪雨连朝思更深。乳燕怯飞巢冷院，流莺无语坐空林。不因翠减三分色，却恐春过一片阴。且恨山行苔藓滑，背关寂寞自长吟。
招桐溪游天竺诸兰若（清·李芳）	入山深不厌，胜日快同游。梵放僧归院，歌欢客倚楼。回风撩铎语，曲水咽溪流。莫谓春将老，春浓桑更稠。忆昔东皋侣，频嗟会面稀。怀人悲远道，论事觉前非。我未徇尘辙，君能脱世鞿。浮生真幻梦，行乐莫相违。
