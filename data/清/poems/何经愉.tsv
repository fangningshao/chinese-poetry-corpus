长歌行（清·何经愉）	二曜走堂堂，群动趋扰扰。萌卵迄归根，纷纭角智巧。瑶池葬王母，仙姿亦枯槁。蟪蛄哭乔松，徒自伤怀抱。荒丘聚腐骨，谁为问寿夭。志士重修能，抽心似春草。何以垂不朽，立身贵及早。光阴无处买，泉刀曷足宝。铜龙逐金鸡，错迭催昏晓。海岛遇彭聃，须眉霎时老。
钓竿歌（清·何经愉）	良人在何许，言钓河之湄。望涯不可渡，浩渺令心悲。持竿出门去，枯杨未生稊。飞絮今如雪，寂寞愆归期。郎作钓鱼竿，妾作钓鱼丝。不逐悲风断，长得相提携。郎作钓鱼丝，妾作钓鱼钩，不随流水没，长得相沈浮。沈浮两不见，歌残泪如霰。
平台雪（清·何经愉）　　押屑韵	高卧旧梁园，风流叹歇绝。不见古时人，但见古时雪。今人孰与古人齐，古雪何如今雪洁。平台一凸千年痕，冷艳寒光耿未灭。万斛珠玑飞碧空，清冷池边墨浪热。南冠有客悲华颠，吹上头颅不可刷。一曲《阳春》和者稀，山耸吟肩冻欲折。虚窗瞥见梅花魂，五夜遥情为谁结。
