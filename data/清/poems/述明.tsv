塞外（清·述明）　　五言律诗　押麻韵	五月犹飞雪，三春未见花。炎风初解冻，夏草渐萌芽。画角寒声迥，旄头白气斜。楼兰如未斩，不敢顾身家。
同友人吴南岐登道州城楼有怀（清·述明）　　七言律诗　押尤韵	高阁崚嶒倚素秋，兴来携客一遨游。仙桥未断人遥指，冰石无寒迹尚留。岭树平凌青汉迥，岩峰远并白云浮。元公风韵遗濂水，沁入潇江派自流。
秋日武冈南楼怀古（清·述明）　　七言律诗　押先韵	南楼高敞碧霄悬，极目平沙没远天。济水潺湲空日日，野禾离秀自年年。仙家丹灶荒山里，胜国遗踪夕照前。千古低徊伤往事，杜鹃啼破早秋烟。
