次韵答钟愚公（清·安维峻）　　七言律诗　押支韵	兀自伤秋计已痴，百年世事一枰棋。祇应梅福称仙尉，谁道王敦是可儿。梦里狂言犹草疏，春来转瞬即瓜时。天涯亦有濠梁客，话到忘机两不知。
出大境门沿西沟行观元宝山用陶公还旧居韵（清·安维峻）	关柳已春色，出门何所归。行行见流水，呜咽鸣声悲。涓流岂无补，江河日以非。愿言激清波，顾影亦孑遗。柳腰风前折，妩媚空依依。培塿无松柏，此理宜穷推。华风渐夷俗，吾道何其衰。知音念钟子，援琴为汝挥。
