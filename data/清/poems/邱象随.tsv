渡鲁明江（清·邱象随）　　五言律诗　押庚韵	混混无崖岸，中流别鲁明。萧条人不见，澎湃水空萦。自适当年意，谁期后世名。翻怜陵谷事，呜咽听江声。
过武胜关（清·邱象随）　　五言律诗　押侵韵	驱马雄关上，中原独俯临。灵山龙窟远，淮水朗陵深。一道开南北，千寻峙古今。从来形胜地，空复系人心。
荥泽渡河（清·邱象随）　　五言律诗　押阳韵	驿路伤新鬼，心惊古战场。争名连广武，分地限荥阳。落照林烟白，吹沙野渡黄。可怜天上水，空为客苍茫。
金华道中（清·邱象随）　　七言绝句　押删韵	一径烟云鸟道还，高盘如黛越中山。不知过尽山多少，犹在啼猿万木间。
