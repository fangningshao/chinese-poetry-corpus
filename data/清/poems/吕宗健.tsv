哀王孙（清·吕宗健）	井江市上车纷纷，井江江上日欲昏。此间将相王侯第，行人听我哀王孙。朱家王气日萧条，米脂阿闯大憨骄。乌骓毡笠射承天，大内煤山火已烧。世祖南下黄金台，手挽天河净垢埃。司马家儿江左走，晋安特为隆武开。卧榻岂容人鼾睡，况乃已登大宝位。史公往矣四镇亡，几时拭却英雄泪。天心眷明犹未已，正统六十交郑氏。尔时遍地尽童谣，唱出草鸡而长耳。请缨终童廿一龄，雄心欲作中流砥。天子召觐拜明光，咫尺天颜大欢喜。恨朕无女可配卿，克用沙陀赐姓李。臣闻此语心骨酸，臣感此恩镌脾肝。臣心誓与国存亡，臣身往镇仙霞关。生憎太师粮不发，致使六军心胆寒。我武维扬赫斯怒，江南难唱公无渡。铤而走险择何能，且将金厦据两岛。涕泣六师闽广间，旗上罪臣大招讨。将军三尺六陈爷，纠桓直与施琅伍。更传一将躄甘辉，曾向敌国诛老虎。手提人头即虎头，秤来共斤三十五。此时兵势大纵横，舳舻衔尾窥崇明。瓜步风摇旌旆影，金焦水震鼓鼙声。先据南京次北京，藩主指日望中兴。天生对头梁化凤，掘城驱兵何倥偬。本来藩主号知兵，此日直作华胥梦。苦言不听甘将军，枉折将倾大厦栋。北来诸军飞渡江，聚而歼之齐一恸。弃甲于思辙已覆，制府独能斩总督。已亡八府县六三，大军何处扶日毂。昭烈势穷借荆州，荷兰何必非邦族。荷兰立国东又东，玉山一片与天通。将军蓦从天上下，髵鬓赭面走如风。鹿皮尽属汉家装，砖子城头日正红。永华先生细料理，为辟草莱诛荆杞。北至三貂南琅𤩝，其间沃野几千里。虬髯暂作扶馀王，烈士壮士犹未已。忽然五丈落大星，作作光芒马枥惊。鲲身港外怒潮来，共说金冠人骑鲸。归东即逝前定数，军国长交世子经。世子承家仅守府，赖有国轩神与武。誓将义愤雪先王，摇唇鼓动三藩主。精忠既降吴尚诛，难拾明家一块土。可怜人事日催迁，从此天心难问焉。仅知王少好欺负，不悟艰难责立贤。说到克𡒉横死处，杜鹃啼破夕阳烟。天朝窥衅诏讨逆，靖海须髯已如戟。蓝家招得好先锋，不待姚公为画策。娘妈宫前杀气横，刁斗无声江水碧。此时之势立不两，义士谈兵指其掌。祗为区区发数茎，五百从田本倔强。师昭不死牛头山，耿恭拜出甘泉涌。又兼西北一声雷，六月飓风静不响。舟师直迫鹿耳门，平时潮头六尺涨。君臣相顾泪涟洏，生死由人知不知。衔璧惟师安乐公，洛阳归无期。车声辚辚渡唐去，载将离恨过江湄。冀北天寒八月雪，凄凉长倚汉军旗。朝回丹凤门前立，又望扶桑日出时。从此朱家王气尽，了却输嬴一局棋。呜呼，东瀛水，万马奔。五妃墓，日黄昏。行人莫说当年事，只恐痴儿也断魂。庾信哀江南，侬今哀王孙。王孙，王孙，侬有歌，子欲闻。诸葛扶炎汉，蜀中之井不重熏。安石出东山，典午不能长为君。兴亡事，何足论。且蜡阮孚屐几两，且斟文举酒几尊。一眼觑破古今天，世上龙争虎斗于我如浮云（施懿琳编校）。
