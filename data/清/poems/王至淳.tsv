晚吟（清·王至淳）　　五言律诗　押东韵	散步平湖岸，烟波浩渺中。月明天在水，云断树浮空。吹笛惊山鹿，弹琴送渚鸿。时来坐幽阁，孤寂与谁同。
书兴（清·王至淳）　　七言律诗　押麻韵	重重云树四围遮，心喜年来远世华。饮酒须寻陶令宅，读书思向邺侯家。雨馀破屋生秋菌，风过閒塘落野花。信是幽人清兴好，又随农父话桑麻。
