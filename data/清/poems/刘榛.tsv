僧舍对雨柬牧仲（清·刘榛）　　五言律诗　押元韵	何物增愁绪，孤城受雨痕。草分千嶂湿，风锁一江昏。乞米劳僧饭，赊鱼佐客尊。应知乘兴棹，已到戴逵门。
饯春（清·刘榛）　　五言绝句　押语韵	年年饯春归，试问春归处。东皇笑不言，潜逐飞花去。
三效欧阳体次苏子瞻韵（清·刘榛）　　押屑韵	天女剪花不剪叶，散作人间一夜雪。无枝无蒂故斜横，欲前欲却嗟清绝。老屋疏棂偏觅寻，回峰断岭随曲折。狮子座成儿手皴，鹧鸪斑到客裘灭。怒发土囊扫不开，浓垂天幕谁忽掣。三战贾勇历赤拳，十觞薄醉晕红缬。令申纵不自昔悬，妆缀原非士所屑。世上营营同此看，才有旋无只一瞥。深积妙化别堪思，拘方泥象又何说。一卷相映不畏寒，我胸长有凉如铁。
