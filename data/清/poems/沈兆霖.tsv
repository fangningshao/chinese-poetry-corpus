出新郑得小溪极幽秀（清·沈兆霖）　　五言律诗　押齐韵	断岸陡成壁，其下横清溪。溪光渺无尽，曲曲穿平畦。含露苇苕润，出波荷芰齐。积阴亘不散，凉意迎征蹄。
潼关（清·沈兆霖）　　七言律诗　押先韵	禁谷天开望若悬，凭高设险拱秦川。峥嵘太华排云出，曲折浑河抱堞圆。此地纵横经百战，前朝控制抵三边。尚书废垒知何处？落日残鸦一惘然。
