登盘山云罩寺（清·李孔昭）　　五言律诗　押麻韵	绝顶盘空际，登攀近日华。一峰邻造化，四顾俯云霞。东海神仙宅，西山帝子家。连氛遮不见，予意满天涯。
立春有感（清·李孔昭）　　七言律诗　押真韵	杀运正当三十载，东风暂送一年春。寒梅卧雪山中老，弱柳蒙尘路畔新。对酒依稀当日事，吟诗寥落故园人。阳和早入桃源去，我欲寻花急避秦。
盘山李靖庵秋（清·李孔昭）　　七言律诗　押删韵	古刹高山秋早寒，幽居清景隔尘寰。天空野色连窗际，人尽风声在树间。片月独涵潭水净，万松长锁白云闲。静中禅客无闻见，嘹喨西风雁自还。
遂情（清·李孔昭）　　押纸韵	夙昔志旷间，奋毅脱俗累。日急食与眠，余若悉可已。淡极精神生，随意娱笔纸。当暑卧南轩，客至常不起。忘谢迎送失，坦然废冠履。扪心无是非，何暇计誉毁。白云上古来，就我行复止。好客懒贳酒，清谈顾移晷。留去皆自然，交情信如水。吾方学草木，委形阴阳里。傥人患我真，弃置同泥滓。
酬杜纯一年兄久别相见赠言（清·李孔昭）　　押屋韵	宇内甚旷远，日月一何速。久别十余年，容颜易昔夙。把酒话浮沈，世事良反覆。感君云霄客，谆谆念朴𣙙。薄才安蹇劣，非能爱林麓。况值愁病侵，甘心学草木。所恃有故人，脱蓑方秉轴。立贤遍远迩，造我苍生福。四海息兵荒，野老乐耕读。转瞬功成时，偕手说蕉鹿。
哭友人魏台司避乱山居遂亡（清·李孔昭）　　押歌韵	蓟门英敏士，避世筑山阿。浩歌响林木，心气高嵯峨。坐待天地清，自恃发未皤。造化竟无情，贤豪如之何。是为志士师，猛省惧蹉跎。
泛舟夕阳（清·李孔昭）　　押陌韵	水自孤竹来，积清不可易。循兹削岩侧，溪峰相配碧。逸者五六人，荡舟日之夕。怡然山水中，此身欲木石。动静悟天机，心歇悔形役。随兴坐矶岛，垂钓怀在昔。
