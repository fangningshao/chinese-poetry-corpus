黄山古松歌应潘大中丞教（清·鲍倚云）	轩辕施手开鸿濛，削起六六青芙蓉。奇秀半缘松与石，裂石诡出成古松。千株万株不藉土，人代渺历超秦封。灵区幽绝几人到，到者惊叫夸神工。路指天门两翁揖，一迎一送分西东。经亘双壁势蜿蜒，文殊道上眠苍龙。髯张角崭卧将起，疑潜疑现风云从。峰登始信划中断，下临绝壑危桥通。枝生彼岸横此浒，殷勤引臂扶游踪。游人见松不见干，松名破石穿玲珑。环抱有若母怀子，争奇倒挂莲花峰。倒挂苍虬发上指，一丝壁窦长青葱。离奇更说蒲团好，软铺密织云千重。何当一佛分一具，诸天花雨飞晴空。高不盈尺围数丈，佳处略与棋枰同。棋枰松在平天杠，松鬣井井横兼纵。顶平若砥枝若罫，仙家一局何时终。就中奇绝推扰龙，一峰突兀千峰中。松与峰斗峰腹坼，猿鸟何敢撄其锋。盘拿郁积怒未已，左枝横曳苍烟笼。拖岚抹翠数峰远，飘摇柳线青茸茸。精华终古日霜结，诸峰八面来朝宗。得非神仙恣狡狯，镌铲造化天无功。天公凝睇久生妒，破石先见雷火红。蒲团飏去龙夜逝，丁丁樵斧来悲风。吁嗟神物半失护，识者感叹心忡忡。我生山中未见山，幽探徐拟策短筇。山图记载百不一，奇姿环状难形容。藤络莎被遍崖谷，一松抵一仙人逢。黄山灵气不可尽，翎茵铁干绵春冬。
兰语篇（清·鲍倚云）　　押纸韵	幽芳不知春，春赴桃蹊水。回波忆旧雨，冥濛晓烟里。畴昔子慕予，窈窕竟奚似。目成山之南，清川渌如此。萧萧秋雨恶，檐端孕花蕊。酷腊酿奇寒，土乾未滋蚁。引领期入房，吹衣北风起。根垡暗已朽，处堂昧生理。怨长交不终，媒劳复谁倚。酾酒与花盟，花光去若驶。荪兮独自愁，何人信予美。
祭诗行（清·鲍倚云）	我闻祭诗之例贾岛开，时当除夕陈樽罍。命意还应自劳苦，亦或艰辛历历如有神助灵之来。才人抑塞磊落不得志，拔剑斫地歌空哀。春风不煦麻衣业，何如此夕冻酿倾泻三千杯。一杯酌诗复一揖，绝倒可免襟颜摧。忆昔先子授诗我五岁，明年就传耸双髻。课经暇覆杜陵律，舞勺偷觑兰台艺。渔村先生浙中耆，朱①查②老辈旧联袂。诗评诗札什袭藏，诗尽渊源辨根蒂。嗟我贫儿不识万卷开书城，风云月露挥毫轻。玉堂老人③顾之浩然叹，问我试啼英物如何英，而不思吹龙笛与凤笙。快剑入海屠长鲸，为我掷地作石声，何为效此蚓泣苍蝇鸣。积数百篇悉焚弃，更历忧患成孤生。到今垂老得诗二千三百五十有余首，刺促不减酸寒情。当年老辈《大雅》不可作，岂独中选博学鸿词了无作。下第诸公峙坛坫，接武名贤辉馆阁。宿将不尽阃内知，余军亦胜今人弱。安得九原呼起坐上坐，令我低头就绳削。人生富贵由天公，何须较量达与穷。我不能学春城无处不飞花之韩翃，亦无才儗小楼一夜听春雨之放翁。端居圣明耻舟楫，孟六岂是南山农。枉将苦句激天子，月影归抱窗虚松。浪仙亦坐傲峭累，有眼不识人中龙。蹉跎聊复成进士，可怜声名十恶不为诗家宗。肥瘦何关冰雪胸，笔阵乃当韩豪冲。羡煞骑驴坐得推敲偶，交游赠答相望不隔潮州踪。我诗非寒亦非瘦，方干罗隐门庭陋。鞭丝谁与九州横，腹笥殊惭四库富。赏音也自播云处，病骨无由脱岩岫。草间未禀虎凤姿，野外难为金石奏。就中涕泪纷千行，骨韵莫论宋与唐。好与子孙识面目，先人遗绪留取千春长。《小巢壶诗》箧里香④，四世传看古锦囊。今夕何夕醉酒浆，烛花高吐腾词铓。余生尚得余音锵，二十四卷之外文澜犹汪茫。
