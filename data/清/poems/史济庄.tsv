京江晚泊（清·史济庄）　　五言律诗　押阳韵	舟系垂杨岸，金焦正夕阳。客心秋水远，村树暮烟苍。山带鱼龙气，江涵日月光。吴歈犹在耳，明日更殊方。
有感（清·史济庄）　　七言律诗　押阳韵	故园重返慨沧桑，屈指虚抛驹隙光。多病常教翻药谱，壮心降尽弃文章。梦魂萦绕牵南国，身世提撕累北堂。翘首云天秋色里，飞鸿万里意苍茫。
书介眉大兄纨扇（清·史济庄）　　七言绝句　押鱼韵	江山览胜近神都，游兴休将诗兴除。七十二沽烟景好，如何不寄大雷书。
久不作诗偶见旧稿戏成短章（清·史济庄）	曾学坡老戒诗篇，忽见旧稿心茫然。抛残弃置业已久，阿谁呵护疑神仙。平生钝挚无所好，差喜结得翰墨缘。浅陋粗疏何足道，不为物害为物嫌。山头讴歌惟恐罔两怒，江上行吟又恐惊龙眠。岁月虚抛佳景负，缄口更比金人坚。谁知造化笑我才短不足忌，许我拙句人间小住三千年。
