山庄值月（清·李腾蛟）　　五言律诗　押元韵	野兴随樵牧，行歌归渐昏。疏林争宿鸟，落日失孤村。客子犹闲立，农家早闭门。忽然山月吐，疑是在东屯。
述怀（清·李腾蛟）	有鸟辞平柯，高栖山之特。闻君张网罗，等我同鸡鶒。自度非家禽，宁堪供盘食。弋人已忘机，何乃复相迫。黾勉学冥鸿，时哉鼓双翮。
菊开迟日上不至（清·李腾蛟）　　押支韵	落落山行意，幽寻花自知。将影独危攀，松下一栖迟。寒风矜淡色，秋来晚更宜。雨过长天净，微云敛已随。吾心苟不兢，想见流水时。
看山（清·李腾蛟）　　押东韵	倚杖看山色，悠然衡宇中。太古渺难追，独尔留鸿濛。升沉阅月日，舒卷任雷风。吾心苟自达，岂必上华嵩。
