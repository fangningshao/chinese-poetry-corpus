阮芸台师招入武林学院署下榻定香亭（清·童槐）　　七言律诗　押灰韵	龙门高筑著书台，特许侯芭问字来。幕下有花怜相府，座中无客不仙才。镜心朗映回澜水，屐齿香黏称意苔。谁识夜凉人静后，影桥独鹤正徘徊。
出古北口（清·童槐）　　七言律诗　押寒韵	云黑秦墙戍火残，蚕房谷口冷旌竿。宵程塞漠随鸿度，秋色关门立马看。地过中原山设险，天垂北斗月争寒。毡庐一夜欢声起，列部来瞻天可汗。
题仪亲王所贻蕉扇（清·童槐）　　七言绝句　押寒韵	不待招风向石栏，淡黄一片夏生寒。剪来摩诘图中影，抵得梁园雪后看。
夜抵园寓（清·童槐）	奔车息雷响，序柝发夜响。花柳霏春烟，罩此蓬壶境。上楼拓水齿，镫前立山影。
