题吴桐云同年出山海关图（清·李鸿裔）　　七言律诗　押删韵	一笑囊书出汉关，医闾北镇海东环。雄边鼓吹腾三辅，奇句弓衣绣百蛮。夜雪毡庐玄菟郡，夕阳驼背老鸦山。时危地险思周历，仗剑输君独往还。
和黎伯庸夜雨书怀之作（清·李鸿裔）　　七言绝句　押支韵	春明门内郘亭诗，短簿风流梦想之。霜菊上肩螯在手，去年十月见君时。
高碧湄同年春间谒选入都取道阊门流连旬日盛称铜柈吴叟之为人心向往之道远莫致乃不浃月而余已与吴叟见于金陵碧湄邮书坚余引退之约亦适由济南递至赋此答之并呈铜柈即用湘乡相侯赠吴叟诗原韵（清·李鸿裔）	重帘漏月光如𥳧，风檐椽烛高花摧。故人贻我济城牍，夜窗忽卷明湖来。流光一别两晦朔，计程已踏天街槐。朝骖夕秣无恙否，九畿铁骑方排豗。十年不听东华钥，觚棱回首云山乖。主恩未报涓与埃，壮心俱化尘与灰。夜眠仰屋见星斗，常惧鬼瞰天为灾。拂衣去闭江上宅，空庭卧病生荒莱。愿子早除吏部选，摩搔鳏寡如婴孩。疵疠不生民气乐，河无渡虎山无豺。匡山昔日读书处，政成盍日还归哉。洞庭黏天四无壁，荡荡鸥鸟忘惊猜。美人独处轩辕台，老而不嫁青春隤。子昔见之君山隈，暮天鼓瑟猿啼哀。我欲从之不得往，四方上下弥云霾。翩然一舸冶城下，浪花如雪春江皑。青溪白石忽相遇，拍肩劝我流霞杯。作书报子寄京国，瑶光正对钩陈开。美人若佐商周业，方驾有娀追有邰。
