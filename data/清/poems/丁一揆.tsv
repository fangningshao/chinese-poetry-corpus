菩萨蛮 冬日写梅作（清·丁一揆）	素梅点点铺香雪。疏篁渐长凌云节。同结岁寒盟。冰霜不易心。罗浮当日种。翠羽双栖共。看取绿盈枝。和羹结子时。
凤栖梧 观庭梅（清·丁一揆）	半折琼蕤香暗吐。相对盈盈，似欲将愁诉。傲骨天生谁与护，可怜零落埋荒圃。忆昔广平曾作赋。千载寥寥，若个知音和。受尽几多霜雪妒，算来总是东皇误。
