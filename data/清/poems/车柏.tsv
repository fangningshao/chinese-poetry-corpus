天台道中作（清·车柏）　　五言律诗　押庚韵	炎威无著处，路与鸟飞平。山气自为雨，松涛不记程。寺依高岸耸，桥逐小溪横。怅望遥峰外，朱霞几点明。
寄答康东侯同学（清·车柏）　　七言律诗　押萧韵	稽吕相违千里遥，山川两地思迢迢。君应招隐歌丛桂，我为离群赋采萧。三径琴樽心欲折，五陵裘马意全消。那堪一片乡关月，更照愁吟入泬寥。
