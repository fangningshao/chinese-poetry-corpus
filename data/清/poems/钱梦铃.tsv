咏尘咏影和敬业堂集中韵（清·钱梦铃）　　七言律诗　押庚韵	一片空濛著物轻，探寻无迹听无声。从教麈尾挥难尽，聚向轮啼看不明。总为多情生步袜，未能免俗惹冠缨。劫灰与尔长终古，东海沧桑问几更。
补和曹六圃永宇溪庄编篱诗（清·钱梦铃）　　七言律诗　押庚韵	身世翩然蝶翅轻，坦怀直令险途平。划沙不碍花联脉，编竹仍邀月漏明。药圃朝晴铺席晒，秫畦秋雨带经耕。柴桑风味君能续，要与东篱一样清。
抵金陵连日大雪奇寒（清·钱梦铃）　　七言绝句　押寒韵	一带西南巷陌喧，城隅东北最萧寒。只饶雪意存公道，白屋朱楼一例看。
自题四科荐卷后（清·钱梦铃）	雕文有如铸剑器，争时不争钝与利。又如风花下上飞，或飘茵席或堕厕。文章莫与时命争，著作故须借声势。国门不敢擅增删，重是煌煌丞相制。老生常谈何足珍，敢望三缣酬一字。詅嗤贻笑亦奚为，葬汝梓州兜率寺。
补巢书屋歌（清·钱梦铃）	择居有如鸟择巢，脱彼幽谷迁于乔。我生铩翮频飘飖，西飞燕子东伯劳。初从萧林陟东皋，鹊巢暂作鸠居侨。七年寄迹如萍飘，朅来此地重诛茅。羽谯谯兮尾翛翛，尔室幸免风雨漂。室中有子取鸱枭。漫漫长夜时鸣嗥。两三雏羽犹稚娇，傍母索哺声嗷嗷。老乌觅食暮复朝，俯噣堕芷仰衔苕。卷羽飞渡长江潮，漂泊湖海非游遨。归飞不为惊弓逃，两翼损折难翔翱。缩颈曳尾伏林梢，一枝犹喜稳鹪鹩。君不见羽山文雉中旌旄，弋者挟弹弯乌号，故巢回首牖户抛。又不见西江单鹄摩青霄，撄缴忽坠层云高，故巢回首林木焦。嗟哉两禽具奇毛，祸机窃发徒自招。何如空谷长逍遥，偃仰不用嗟无聊。丹山阿阁让九苞，弗复矫首抟扶摇。噫吁嘻！弗复矫首抟扶摇。
朱碧山银凿落歌（清·钱梦铃）　　押歌韵	玉鱼金碗埋山阿，龙泉宝鼎沈长河。连环斫断唾壶缺，古物人世旋消磨。咄哉兹樽不堕劫，屹如硕果悬高柯。溯源造自至正岁，遥遥五百年中过。当时渭塘碧山老，神技起绝工研摩。铸金不用人煅炼，既追复琢还加磋。磋丫倩作卧龙象，霜鳞银甲横沧波。首尾起伏得形势，枝节轇轕蟠青螺。脊背箕踞寻源使，飘然髯鬓纷婆娑。彭亨大腹洞无物，容得醪醴三升多。五言短句六字赞，钩勒一一精无讹。雅制曾落名士手，当筵釂罢欢颜酡。江村学士题品贵，黄金倍价难搜罗。竹垞秋锦尤宝爱，淋漓醉墨银槎歌。当湖槜李不复作，纵有神品谁摩挲。吾生何幸与赏识，惊叹无已吟还哦。何当金龟换美酒，一醉千日回天和。乘风荡漾碧海去，直抵西极寻义娥。
瓶山古瓶歌（清·钱梦铃）	剑锋劈破双玉斗，如意击缺唾壶口。汾阴宝鼎埋深渊，禹庙金钟虫啮纽。古物历劫难自存，玉碎金融况瓦缶。瓶兮尔本抟土成，何当完善落人手。苍然古色苔藓斑，掘地得自山麓间。一丘今作黄冠宅，旧是官家榷酒关。想见当年挹注时，髻垦薜暴无妍姿。弃掷堆垛不甚惜，甃以砖石成厜㕒。或云此物有神护，瓦砾堆中尚完固。腹贮松醪味不渝，口含藓蕊颜非暮。此语信否吾不凭，重是昆明灰劫遇。吾闻光尧内府法物传，汝定官哥陶器全。遍体光𥑤粗其边，青铜里之色蔫然。旋遭兵燹惊烽烟，零落风尘散市尘。斯瓶无分供御前，不材翻得终天年。运会迁移时代久，承平出世良非偶。居然宝物兵留遗。玉盘磲碗堪为友。吾将佐以赤壁之匏樽，配以子云之酱瓿。不须七碗玉川茶，常泛三千桑落酒。
