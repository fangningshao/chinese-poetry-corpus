博克达山（清·宋伯鲁）　　五言律诗　押青韵	月窟通天柱，神池戴地灵。水分双派碧，山带百峦青。松雪留仙蜕，莲花入帝瓶。三峰绝依傍，终古插苍冥。
发嘉峪关（清·宋伯鲁）　　五言律诗　押真韵	烽堠军容整，关城曙色新。九秋方落木，万里有归人。山带昆仑雪，衣留塔勒尘。君恩如未替，犹及凤楼春。
赛里木淖尔（清·宋伯鲁）　　五言律诗　押庚韵	緤马苍冥表，天回万里清。四山吞浩淼，一碧拭空明。尘暗伊江路，烽寒赛里营。渚蒲无限绿，物候暗相惊。
抵哈密（清·宋伯鲁）　　五言律诗　押麻韵	万木伊州道，垂条拂客车。寒城隐白雪，古戍访黄花。铁梗千年柳，金盘五色瓜。回乡本饶沃，水木自清华。
戈壁杂诗（清·宋伯鲁）　　五言律诗　押豪韵	沙枣不辞丑，白杨相竞高。鸟巢拱落木，兽骨委秋壕。野步殊能健，长吟亦自豪。此行多胜侣，万里忘尘劳。
戈壁杂诗（清·宋伯鲁）　　五言律诗　押删韵	种树皆连屋，移家总面山。晚炊斜日里，残雪小桥湾。寂寂岁云暮，劳劳人未闲。山程与沙堠，不觉损朱颜。
木垒河道中（清·宋伯鲁）　　五言律诗　押阳韵	万重云幌起，九迭锦屏张。只觉青山好，哪知驿路长。阴崖残剩雪，劲草敌严霜。翻笑孤吟者，徒为镇日忙。
烟墩（清·宋伯鲁）　　七言律诗　押先韵	白草黄芦斥堠悬，残阳未尽执吟鞭。星河澹远龙堆夜，风露荒寒雁塞天。片月沙头垂辔过，一灯车里枕书眠。迢迢借问停骖处，寂寞崥崹瘦水边。
哈密怀古（清·宋伯鲁）　　七言律诗　押支韵	柳溪秋水碧丝丝，古迹萧条感旧时。方域尚沿捍弥国，种人犹说畏吾儿。马骢山畔将军泪，鸦尔庭中克汗支。最是贝多忠款挚，分茅常得备藩篱。
载诵佳撰勉答阳春（清·宋伯鲁）　　七言律诗　押先韵	洞门荒雪莽连天，岂意琼崖吐瑞莲。珠勒晓参金粟帝，银屏凉护蕊宫仙。佩环摇曳敲冰骨，风月高寒耸玉拳。欲写素心谁共此，芙蓉掌上几经年。
入关（清·宋伯鲁）　　七言绝句　押删韵	冈峦重叠戴雄关，关势峥嵘霄汉间。多谢有情关上月，照人西去又西还。
阜康道中望天山（清·宋伯鲁）	天山积雪连天高，直从平地翻银涛。银涛一泻数千里，起者忽伏伏者起。平分气候扼其中，山南常夏山北冬。名王自古皆桀骜，一朝万马来朝宗。回花纥草遍中土，甘瓜蒲桃入汉宫。行人日日度雪岭，夜燃榾柮朝愁冷。君不见年年盛暑飞雪时，贫贱死生在俄顷。
星星峡（清·宋伯鲁）　　押皓韵	崱屴辟丹雯，苍岩缩相抱。鸣鞭陟峻阪，下有新开道。此道称险绝，年年折轮轑。巍然神武祠，过者虔祈祷。鼓云保平安，兹行万缘好。予亦礼英杰，举家咸拜倒。徐步下崔嵬，坡平石如扫。回视两厓面，巉岩识天造。前去尽亨街，清宁荷神保。
天山夜行（清·宋伯鲁）	亭亭一片长安月，万里来照天山雪。天山雪后风如刀，行人望月肠断色。瀚海凝冰九月秋，毡车如纸失骦裘。却将十亩闲闲乐，换取穷边夜夜愁。
古尔图道中（清·宋伯鲁）	逻骑容刀锐，旃舆小户通。片云时带雨，老树总吟风。野戍荒烟外，穹庐落照中。犹闻旧藩子，出学大瀛东。大漠黄云黯，千岩白雪高。虎留沙上迹，驼落草间毛。墨守儒生拙，戎装武士豪。至今于货者，犹佩越人刀。此地盛刍牧，沃皋千里平。牛羊下落日，草树隐荒城。倚剑孤云晚，停轺片月清。堠亭寥寂甚，空外一鸡鸣。
托多克道中戏作胡桐行（清·宋伯鲁）　　押阳韵	君不见额琳之北古道旁。胡桐万树连天长。交柯接叶万灵藏。掀天踔地纷低昂。矫如龙蛇欻变化。蹲如熊虎踞高岗。嬉如神狐掉九尾。狞如药叉牙爪张。或为诸生肃。揖让何矜庄。或为勇士怒。奋髯森戟芒。或为幽闺女。婉昵凝新妆。或为玉清客。羽服来帝乡。或若沈沙戟。断折怆周郎。或若通天柱。摧坏悲武皇。或若仇池石。袍笏拜元章。或若伯通臼。舂杵偕孟光。妍媸肥瘦各有态。风撑雪拒千星霜。枯杈频经野火燎。翠叶不碍寻斧伤。我闻蒲昌海。大者如舟航。张侯乘之探星宿。牵牛织女遥相望。山经既不载。班史亦未详。瞀儒不解事。鸣凤讹朝阳。吁嗟造物信狡狯。画工虽巧安能方。我今作诗告来者。此言虽夸勿笑狂。
长流水（清·宋伯鲁）	芦岗百里天山麓，细雪琤瑽漱寒玉。天然一鉴两重开，清者濯缨浊濯足。我行瀚海苦劳顿，瘦石圆沙欣驻躅。十亩枯葭陨悴黄，半塘衰柳摇寒绿。凭栏静对忘物我，冷澹一涤尘襟俗。龙荒雁碛尽斥卤，到此安用叹独漉。疏写肯殚人力勤，坐看白苇成嘉谷。在山何似出山好，忍见芸生尽焦秃。落日欲没群鸟下，黄尘十丈埋车毂。今宵酒醒在何处，斗转参横风谡谡。
回城古柳（清·宋伯鲁）	哈密雄郡古伊卢，绾毂南北为中枢。纵横众水贯其腹，翠柳参天三百株。回城斗大西南隅，中有古柳偃路衢。此柳相传越千载，过者一见皆嗟吁。云垂雨黕昼昏昧，横奔数亩无羁軥。盘拿腾踔露骨干，铁屈石泐空皮肤。丹黄烂漫饱霜露，落叶狼籍一尺余。有若群龙野战久，飞鳞断甲沾泥污。冥灵建木侈神怪，耳食仅可惊庸愚。奔奔鹑火应列宿，星精自与凡木殊。干戈兵革斗未止，嘉木斩伐供樵苏。岂知此树生绝域，劫火不熸天所扶。题诗满纸续博物，万古恢侅惊陋儒。
天山落日（清·宋伯鲁）	九霞曤曤喷珠颗，上烛青冥下掘堁。若非阿房一炬红，定是建章三月火。燔云热雾何熊熊，千岩万壑走祝融。势将烧尽天山雪，一睹万古青芙蓉。
食哈密瓜（清·宋伯鲁）　　押麻韵	龙碛漠漠风抟沙，胡驼万里朝京华。金箱丝绳慎包匦，使臣入献伊州瓜。上林珍果靡不有，得之绝域何其遐。金盘进御天颜喜，龙章凤藻为褒嘉。我从毁齿已耳熟，剖玉无缘空叹嗟。岂知年衰忽到此，求取任汝无疵瑕。翠滑黄皱不一种，雪中丹里人所夸。百钱一枚趁晓市，盈筐累担来田家。玉浆和冷嚼冰淞，崖蜜分甘流齿牙。纵横银刀妙剖劈，顷刻欲尽群儿哗。秋深腹冷此所忌，慎勿饱食途路赊。
