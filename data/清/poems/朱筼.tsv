木末楼（清·朱筼）　　五言律诗　押尤韵	绝磴盘空上，来登木末楼。潮声分旦暮，山色变春秋。树古藏猿狖，江清散鹭鸥。午钟送僧梵，云水思悠悠。
吴暮桥招游湖上喜晤陈柏堂兼怀吴谷人编修日下（清·朱筼）　　七言律诗　押青韵	佳客羸骖此暂停，喜从鸥鹭戏沙汀。飞腾壮志凭诗卷，辛苦衰年倩酒瓶。百顷烟光新涨碧，一冈松叶远山青。相思季重情多少，隔舫笙歌倚醉听。
听项炯庵吹笛（清·朱筼）	湿云夕敛轻阴薄，雨洗花光漾寥廓。十斛春愁黯不开，来过罗郎浇酒阁。炯庵项君秦淮客，卧向胡床弄长笛。绝塞风高断雁悲，寒江秋老啼猿涩。余声袅袅逐游丝，落日花前天宇阒。忆予客梦少年场，桃叶桃根几断肠。君归试问清溪水，应记风流桓野王。
