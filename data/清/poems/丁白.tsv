生查子 咏蝶（清·丁白）	应是共春期，两两归芳苑。叶底复花间，粉翅轻盈展。幽梦暗萦牵，为惜残红乱。黄鸟苦无情，唤起双惊散。
醉花间 秋日（清·丁白）	眉敛翠。容憔悴。有恨无人会。俯首细思量，几度心如碎。玉露损芙蕖，秋风坠兰蕙。感此益伤怀，滴尽双红泪。
传言玉女 闲吟（清·丁白）	岁序匆匆，又是清明时候。野棠花落，小院闲清昼。芹泥润浦，燕子归来未久。暖烟微雨，似无还有。抚景伤情，怕近云窗月牖。恨心难诉，郁怀如病酒。倦思无聊，新句绿笺吟就。东风悄立，暗成消魂。
