顾亭林从大同来暂过东昌（清·程先贞）　　五言律诗　押尤韵	一夕三年别，疏镫话旧游。长征还带剑，远望欲登楼。月落青山夜，云回紫塞秋。故乡何处是，此地即并州。
还山（清·程先贞）　　七言律诗　押删韵	岂有移文向北山，孤飞倦鸟自知还。远惭弘景无仙骨，真觉维摩有病颜。隐士新衔聊可署，狂奴故态不须删。朝衫脱后身加健，别有高堂舞袖斑。
送舍弟典返东蒙别业（清·程先贞）　　七言绝句　押元韵	蹇驴秋尽度荒原，东下颛臾有旧村。流水斜通樵径远，寒山万木一柴门。
火莲行（清·程先贞）	陵州有节妇，阿桂身姓王。厥父名会礼，髫年训义方。出嫁韩承业，青衿白面郎。伉俪如胶漆，自比双鸳鸯。刺绣春宵暖，辟纑秋夜凉。井臼躬操作，颜色奉姑嫜。名满邻人口，贤哉窈窕娘。承业向弥留，手自抚灵床。好往不须怖，死者宝宁康。平生托寸心，贱妾敢遗忘。不久即追晤，与君相扶将。既暝一长恸，七日绝水浆。阿母劝之食，未忍负高堂。终不御盐醯，朝夕惟淡汤。开我东间阁，倒箧复倾筐。珍珠杂翡翠，罗列锦云裳。分遗诸妯娌，庶几永相望。依依守素旐，三餐荐旨香。却略再拜跪，齐眉进酒觞。皈心佛位下，喃喃达五更。或悯其愁苦，或笑其痴狂。夫人都不知，塞耳去洋洋。荏苒日复月，朽骨宜归藏。计期已迫促，夜起办严装。竹钗麻作屦，斩衰称体量。怀探尺素书，置在案中央。拟题曰守志，斐然成篇章。明镜压其上，双珠分两旁。出至室东隅，露地承天光。藉用旧芦席，趺坐委绖攘。挥手谢家人，不得作惊惶。屏气静俟之，须臾烈火张。自顶下及踵，红云映宝妆。体如玉玲珑，较比金铁刚。小院满氤氲，烟焰殊馥芳。衣服既净尽，芦席乃不伤。相界若莲花，又若触琳琅。观者千万众，稠叠成堵墙。太守从南来，五马立徬徨。亦有卫司马，牙纛竖旗枪。低头各叹息，匍匐救其丧。火莲席下土，争取疗灾殃。土到病即愈，此窟如池塘。乃翁韩绅氏，收骨入幽房。双柩遂齐发，合葬城东冈。神宗戊子岁，距今八十霜。间从好事者，邺架理缥缃。得其手书读，纚纚万言长。非偈亦非诗，叙次颇周详。大抵谓吾心，出入本何常。一获即须锁，不可使之飏。幸无儿女累，年已三十强。信为万行母，聊用挽颓纲。斯言类有道，敢不拜其昌。人生娶此妻，何必贵姬姜。高冢今犹在，连理树成行。魂兮风雨夜，仿佛归故乡。
