夜泊（清·王庆勋）　　五言律诗　押尤韵	远树团烟密，孤帆带露收。江潮三港入，渔火一星浮。乡梦围新月，风声逼晚秋。清笳何处起，哀挟暮云流。
浒墅关夜雨（清·王庆勋）　　五言律诗　押青韵	篷背潇潇雨，更深洒未停。湿云围岸黑，残梦逼镫青。夜永沈街柝，风尖飐塔铃。邻舟歌水调，倚枕不堪听。
同棣庵泉孙游豫园（清·王庆勋）　　五言律诗　押尤韵	石气连湖气，斜阳并入秋。潮声争港出，云影抱城流。客访花三径，入薰酒一楼。溪山真不俗，最好是清游。
红桥舟中即景（清·王庆勋）　　五言律诗　押先韵	芳树丛丛合，春光簇眼前。潮争桥路狭，船护柳阴圆。云划天边雨，村拦草际烟。篷窗无个事，兄弟对床眠。
奣子桥舟夜（清·王庆勋）　　五言律诗　押灰韵	林黑疑无路，扁舟触浪回。泪多怜短烛，酒劣畏深杯。新月排云出，残钟渡水来。今宵诗梦健，飞过钓鱼台。
秋夕舟中书怀（清·王庆勋）　　五言律诗　押寒韵	肯负江边月，篷窗灭烛看。风筛虫语细，云裹雁声寒。吮笔诗初就，倾杯酒已残。今宵归梦阻，都被乱峰拦。
同东野夜话（清·王庆勋）　　七言律诗　押元韵	春来最易触愁根，往事从头仔细论。劫外莺花伤杜牧，眼中人物笑桓温。江湖难许寻诗梦，风雨犹堪数酒痕。随意杯盘知未俗，为邀明月不关门。
