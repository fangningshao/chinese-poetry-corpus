望支硎山（清·李经垓）　　五言律诗　押删韵	大士圆通路，岩廊一望间。浅深环法水，高下尽灵山。孤塔白能立，群松翠可攀。支公何处是，日暮采烟还。
惜花（清·李经垓）　　五言绝句　押祃韵	喜雨催花开，怨雨催花谢。问雨雨不知，花开花陵藉。
旅夜闻笛（清·李经垓）　　七言绝句　押灰韵	乡梦难成付酒杯，谁家长笛耳边催。愁人不听伤心曲，说与邻家莫送来。
文选楼（清·李经垓）　　押有韵	梁祚几何时，斯楼独存久。痴哉大法王，舍身如敝帚。可怜太子统，痛心独搔首。国事日已非，才华空八斗。使之践帝位，不至台城丑。著意在诗书，满腹苍龙吼。小事谬而死，贤不永其寿。文快贤士心，楼播词人口。今古重斯文，遗像垂孝友。瞻礼尽同人，相看自不朽。
惜花 其三（清·李经垓）　　押皓韵	昨朝花正好，今日花已老。借问爱花人，落花扫不扫。
