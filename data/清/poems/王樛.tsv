九日同高念东在衡及从子敷政游丰台（清·王樛）　　七言律诗　押庚韵	未恨途穷阮步兵，路讹偏喜惬幽情。寒流静抱孤村碧，平楚遥连晚照明。秋色近知为圃乐，病身差幸出游轻。何年淄水盘山道，共话南塘九日行。
八月十一饮敬兹寓归与信涉仲美坐小园葡萄疏影如画复小酌数盏漫赋一律柬念东（清·王樛）　　七言律诗　押庚韵	柳丝摇落叹金城，深夜怀人华发生。过雨疏烟浓树影，乍寒脱叶起秋声。酒徒未欲论升斗，傲吏惟应隐姓名。长羡鹿门多旧侣，沿溪踏月看秋耕。
行赵堡口寄念东（清·王樛）　　七言律诗　押先韵	黄沙漠漠近幽燕，泽国心惊物候偏。远浦送帆初灭影，夕阳到水欲生烟。时名愧我甘牛后，归计多君在雁前。倘遇相思须载酒，南溪柳外听潺湲。
夏日（清·王樛）　　七言绝句　押麻韵	暑气侵人难久卧，夕阳故故度窗纱。不如散发浓阴下，细看游鱼饵落花。
