山居述怀（清·潘观保）　　七言律诗　押肴韵	招呼樵侣白云坳，岩坞林深翠欲交。一径桑阴蚕上簇，几家梅雨燕成巢。边城烽燧惊飞檄，身世江湖叹系匏。小隐林泉终有愿，要留佳处待编茅。
检校草堂花事（清·潘观保）　　七言律诗　押麻韵	石壁藤萝引蔓斜，茅堂终日对烟霞。剪裁入格疏疏柳，幽静宜人澹澹花。圃有余闲添竹石，诗成杂咏半田家。山厨供馔多风味，更喜邻翁饷笋芽。
袁江道阻南归感成（清·潘观保）　　七言律诗　押先韵	倚棹归来欲暮天，未秋帘幕已成烟。桃花泣露无情艳，柳絮团风不肯圆。极目关河疑昨梦，断肠情绪最今年。平生愧说刘司户，一样飘零绝可怜。
