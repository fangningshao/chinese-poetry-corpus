送吴大筠壑归钱塘（清·顾嵘）　　七言律诗　押尤韵	握手临歧泪欲流，问君何事便登舟。吴淞江冷风初落，西子湖空月上楼。衣袂飘零游子泪，溪山萧瑟故乡愁。可怜令夜悬帆去，落日青山两处游。
夜登龙山（清·顾嵘）　　押灰韵	我家少住城南隈，九龙咫尺如追陪。有时推窗一凭眺，打头落叶纷然来。今宵乘兴理双屐，欲寻佳景相徘徊。天风吹衣上绝壁，足以济胜登崔嵬。古涧琤琮发幽响，寒猿长啸声何哀。异僧隔岭忽招手，崚嶒鹤骨颜死灰。手扶仙人九节杖，邀我同上松风台。是时月在九峰顶，恍看玉女双扉开。茯苓夜煮许共食，举酒酌我流霞杯。人生如此亦是乐，胡为奔走迷尘埃。会当小筑竹楼住，山灵见我应无猜。
登犊山望太湖（清·顾嵘）	我闻兹山本名胜，具区襟带争其盛。山光水色相澄鲜，载酒频游探奇境。我抱抑郁无由开，酒酣走上糟邱台。幽岩古洞与世异，置身恍惚登蓬莱。一回凭眺极游目，迷离万顷潮初足。吴艭一叶欲浮天，笑狎群鸥入空绿。波涛汹涌绝不停，山亦作势如相迎。山何相迎不可让，倾耳都作风霆声。须臾日暮山凝碧，千里无痕水天白。醉呼明月湖上来，照我山中倦游客。
