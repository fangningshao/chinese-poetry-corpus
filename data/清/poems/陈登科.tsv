扫坟口占（清·陈登科）　　五言律诗　押东韵	扫坟经北郭，拂面尽西风。伞逐飞禽舞，人从曲径通。老牛眠竹巷，村妇爨林丛。饮罢农家酒，孤城落日红①。
岚翠亭閒咏（清·陈登科）　　七言律诗　押寒韵	幽亭小筑面青峦，滴翠拖蓝绕曲栏。鱼影动摇波影碎，树声错杂①鸟声欢。双清风月游神淡，一气乾坤放眼宽。我欲寄情山水外，敲诗閒倚旧骚坛②。
翠屏夕照得夕字五言六韵（清·陈登科）　　五言排律　押陌韵	悠悠远岫间，冉冉残阳夕。萡影透林明，馀光环麓碧。旋疑锦障宽，却讶罗纨窄。五彩耀龙文，千章辉凤翮。晓霞球屿联，春雨丹山积。乘兴蹑高巅，众峰如列戟（廖振富编校）。
春日游鲫鱼潭五言古风（清·陈登科）	潭影湛明月，幽林芳径穿。参差数茅屋，隐约依林泉。狺狺众犬吠，误在桃源间。我来问耕夫，三五话桑榆。为予指东道，溪边一草庐。竹篱半遮掩，门外杂果蔬。客到坐谈久，烹茗款款留。矧复耽曲檗，邀共饮丹邱。田家风味真，鸡黍供绸缪。微醉憩林下，身世惭閒鸥。往来镇自得，宿食奚所求。江湖信为乐，尽欲放轻舟。斜阳悬古道，栖鸟争林投。相辞出门去，春莺啼不休（廖振富编校）。
