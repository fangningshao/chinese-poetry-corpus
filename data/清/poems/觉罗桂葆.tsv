涿州（清·觉罗桂葆）　　押歌韵	日南要郡重经过，城垣高耸形巍峨。沙迹渐侵胡良岸，柳色暗绿先锋坡。车扉两版客梦稳，蹇赢一双铃语和。西山留人太无赖，迢迢百里堆青螺。
湖上大雪作歌（清·觉罗桂葆）　　押微韵	重重叠叠云气围，苍苍凉凉湖浪稀。元冥司令理应尔，雪花如片漫天飞。逆风行船马脱鞿，碎冰琤瑽喧石埼。远峰埋没近峰峭，低桥明洁高桥巍。葛岭松篁绿愈静，栖霞枫丹红赐绯。南屏钟声凝翠微，气候凛冽僧扃扉。逋翁骑鹤天外归，坡老撰杖林间晞。相逢一笑戛乌榜，轻蓑催换渔人衣。湖楼疥壁去腊尾，秃毫忍冻淋漓挥。几痕鸿爪忽到眼，枨触吟兴呼妃豨。我本左司旧宾客，两年湖侧疏嘲讥。乾坤更幻游世界，天意不薄人难违。暝禽啼空导归路，船唇篷背生光辉。逝将呼朋诣绝顶，吴山残雪供攀依。
