家书兼寄诸友（清·赵绍祖）　　五言律诗　押文韵	二月江城客，春愁入酒醺。登高见天末，别浦有归云。明日家书去，征帆带夕曛。梅花不堪折，岭上落纷纷。
月夜逢僧巨超（清·赵绍祖）　　五言律诗　押删韵	一片长江月，清光第几湾。敲诗逢贾岛，饶舌识寒山。树影凌波乱，云心出岫间。澜翻潮偈合，风冷不知还。
和巨超不波亭望月之作（清·赵绍祖）　　五言律诗　押庚韵	夜月不波亭，空濛涵太清。水光连树影，云际走江声。寺抱双峰迥，舟看一火横。赵州茶罢后，偏欲以诗鸣。
润州城楼（清·赵绍祖）　　七言律诗　押尤韵	参差雉堞绕雄州，岷水东来万里流。不变京江作春酒，可堪铁瓮贮深愁。中年抱病常为客，二月看花更上楼。白鸟烟波偏浩荡，一双飞去自悠悠。
泛舟虹桥（清·赵绍祖）　　七言律诗　押删韵	放艇虹桥两桨间，莺歌燕语听间关。绿杨万树刚三月，红榭千家祇一湾。往事销魂惟此水，隔江纵目有层山。蜀冈飞雨飘空翠，湿透春衫未拟还。
滁州杂诗（清·赵绍祖）　　七言绝句　押庚韵	欲访琴台迹已平，琅邪溪畔独循行。居人但说欧阳子，谁问当时李幼卿。
棹歌行（清·赵绍祖）	鼓棹莫愁村，乘潮上水门。乘潮来复去，莫问妾家住。妾家住横塘，门前藕花香。采蓬不采花，妾心纷如麻。妾心不轻吐，莲心独怜苦。心苦那得辞，辗转谁相知。相知一片月，照妾棹歌发。
送友（清·赵绍祖）	相饯出城西，攀折长亭柳。别意不可言，饮此一杯酒。广陵潮送木兰舟，黄河五月如清秋。试听鹧鸪无远近，关山明月好回头。
