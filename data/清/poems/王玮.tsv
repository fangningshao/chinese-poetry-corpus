午倦（清·王玮）　　五言律诗　押尤韵	一饭寂无事，晴光上小楼。花枝媚秋色，云影逐江流。悟境静中得，诗情澹处求。蘧蘧寻午梦，随遇即庄周。
夜读（清·王玮）　　五言律诗　押支韵	虚室夜迟迟，孤镫静读诗。欲求开卷益，合以古人期。谏果回甘后，心花怒放时。姮娥能解事，送影入深帷。
秋夜渡扬子江（清·王玮）　　五言律诗　押庚韵	人事不堪浊，江流万古情。峰峦新画稿，星斗旧棋枰。雁带秋声去，鱼惊月色明。扁舟轻一叶，夜到绿杨城。
岁暮书怀（清·王玮）　　五言律诗　押支韵	世事今难问，归心在水涯。官因慈母屈，意独逸妻知。风月无今古，江山有盛衰。暮年年又暮，进退欲何之。
西潭（清·王玮）　　七言律诗　押佳韵	西潭潭水净于揩，镫火楼台近市街。盐廪接天祈望守，布帆逐浪旅人怀。我忧斥卤桑田变，客誉芝兰玉树佳。明代防倭陈迹在，斗龙江外渺无涯。
秋夜（清·王玮）　　押霰韵	耿耿星河见，长安横匹练。冷露湿罗裾，凉风捐纨扇。人生暮气防，天籁商音变。遥思华屋中，丝竹开豪宴。
舟行书所见（清·王玮）　　押敬韵	明月照澄波，上下一轮映。邻舟小儿女，备作妆台镜。
