病中述怀（清·史筠）　　七言律诗　押鱼韵	病为愁侵无计舒，那堪一卧两旬馀。自来自去窗前月，相近相亲架上书。奢望肯随梅冷淡，病躯却似竹空虚。倩人扶起临青镜，旧日形容竟不如。
中秋后春晖归家口占（清·史筠）　　七言绝句　押寒韵	游子还家乍解鞍，慈帏侍奉已承欢。归期虽负中秋约，兰桂庭前月未残。
忆远吟（清·史筠）	车马行时春之初，梧桐叶落秋何如。凄凉憔悴空闺里，珠箔垂垂独自居。忽逢云外秋归雁，一纸家书如觌面。感君念妾意缠绵，濯指开针肠欲断。问君毕竟几时还，妾已愁消红粉颜。几回梦绕关山道，相思不断如连环。相思相思无处说，卷帘诉与天边月。明月已圆人未圆，素辉偏照孤帷前。商飙萧瑟寒机动，蟋蟀声中愁不眠。小鬟梦呓呼不醒，起来自拨残镫影。窗前恨煞长鸣鸡，一声啼起霜天冷。
