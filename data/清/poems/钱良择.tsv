江州晚眺（清·钱良择）　　七言律诗　押齐韵	船泊浔阳日未西，琵琶亭上检留题。六朝帆影飞鸥鹭，九派江声动鼓鼙。逐客隐君踪迹尽，战云歌月古今迷。匡庐苍翠浮空出，饱看还嫌面目低①。
关山道中（清·钱良择）　　七言律诗　押删韵	于役方知行路难，兼程莽莽过重关。鸟随落叶下枯树，人带夕阳穿乱山。废耒江淮愁木酪，荷殳秦楚盼刀环。季鹰岂有封侯骨，甘弃莼鲈去不还。
寄内（清·钱良择）　　七言律诗　押歌韵	六分春色四分过，梦断家山近若何？九陌莺花情绪少，十年夫妇别离多。无方贤俊皆簪笔，有道乾坤渐止戈。只有恨人归未得，镜奁闲杀旧青螺①。
得剑村寄怀诗次韵答之（清·钱良择）　　七言绝句　押麻韵	亦知信美非我土，谁说狂夫不忆家？昨夜客窗风雪里，梦归山馆种梅花①。
观小妓娟娟舞剑作（清·钱良择）	蛾眉有英雄，晚妆脂粉薄。短鬓白衣裳，窄袖锦缠缚。背人紧湘裙，端捧莲花锷。请为当筵舞，佐此良宵乐。取笔渍砚池，授客使分捉。舞急各蘸洒，客漫应曰诺。小立寂无言，左右度展拓。微卓蛮靴尖，撒手忽然作。初如双玉龙，盘空斗拿攫。渐如曳匹练，旋绕纷交错。须臾不见人，一片寒光烁。直上惊猿腾，横来轻燕掠。胆落迂儒愁，倾心壮士怍。羸童缩而遁，奸人战欲疟。墨洒密雨丛，笔败砚池涸。罢舞视其身，点墨不能著。嫣然泥人怀，腰肢瘦如削①。
