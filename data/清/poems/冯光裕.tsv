题李氏双节卷（清·冯光裕）　　押先韵	管涔高巀嶪，淑气何蜿蟺。郁积既云久，笃生闺中贤。李氏有二母，中道失所天。一母诞两雏，一母影独怜。文葆母互负，厕牏母共湔。及长戏母侧，不知所出焉。午夜课儿读，刀尺音琅然。皎皎双琼枝，焜耀二母前。菁莪化雨洽，循卓蜚声宣。文孙复竞奋，鹗荐秋风便。伟哉二母节，堂构岂不延。龙缣贲幽壤，丰碑表新阡。以兹酬母德，讵足垂千年。姓氏列贞珉，声诗形管弦。庶几畀高风，永峙管涔巅。愧非刘更生，列女将谁传。
