汉武帝（清·殷再巡）　　七言律诗　押灰韵	云旗不动射蛟回，宴坐承华月满台。花发碧桃方朔过，窗开青鸟阿环来。灵坛夜静光三烛，仙掌风微露一杯。万里贰师归绝幕，只盘天马赋龙媒。
墙上草（清·殷再巡）	纤纤墙上草，日出犹青青。须臾朝露乾，憔悴不欲生。却顾东墙下，向日何其荣。托根幸得所，雨露皆有情。秋尽或就衰，春到还发萌。荣枯虽有数，栖托焉可轻。
