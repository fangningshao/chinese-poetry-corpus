宿渔蒲（清·赵以文）　　五言律诗　押先韵	渔浦乘潮泊，蒲帆卷暮烟。孤舟斜划水，危塔远撑天。客路方经日，离情似隔年。凄然成野宿，愁梦绕江边。
梦归吴山自钟翠亭过半月池访居云处士得一涧落花春水漫数峰残照野云间之句醒而足之（清·赵以文）　　七言律诗　押删韵	故人何处掩柴关，只在松阴鸟语间。一涧落花春水漫，数峰残照野云间。偶耕已负林中叟，识路空怜梦里山。握手他时成一笑，萧萧相对鬓毛斑。
桃花岭（清·赵以文）	暮宿岭下村，晓度村边岭。危磴多盘纡，群峰竞秀颖。层叠耸崚峋，周遭俯清迥。肩舆一径通，亭午欣跻嵿。石乱溪泉喧，烟深崖树暝。古藤垂复缠，苦竹欹且挺。回看晓来途，苍茫隔云影。阴风欻吸来，寒气侵衣领。空忆桃花春，萧萧山谷冷。冲寒陟崎岖，局蹐不遑骋。心神已屡惊，吁嗟乎险境。如彼九折坂，乘险语堪省。长啸《归去来》，明湖理烟艇。
