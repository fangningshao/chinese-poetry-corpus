登报恩寺塔（清·林澍蕃）　　五言律诗　押蒸韵	杖策寻初地，来攀第一层。帆樯三楚色，烟寺六朝僧。塔涌江光动，台连雨气蒸。纷纷阅年代，唯有佛前镫。
秋怀寄长实（清·林澍蕃）　　七言律诗　押侵韵	摇落江南秋复深，无端望远思沈沈。河桥梦入千家雨，泽国寒生一夜砧。公子蘅兰伤楚佩，美人刀剪送秋心。芳洲日夕孤鸿起，欲采瑶华怨不禁。
江干偶咏（清·林澍蕃）　　七言律诗　押微韵	不觉新愁减带围，客舲犹系水边矶。寒生昨夜初飘叶，秋在他乡听捣衣。江介有风常北转，梦中无路却南归。关情晓向亭皋望，芦荻萧萧雁更飞。
溪行杂咏（清·林澍蕃）　　七言绝句　押微韵	露冷烟深江树稀，孤舟夜泊橹声微。平沙江上寒芦渚，一夕西风白雁飞。
湖船杂吟（清·林澍蕃）　　七言绝句　押删韵	迢迢帆影水云间，估客乘流意自闲。行到南康须刮目，浔阳门外见庐山。
秋夕旅怀（清·林澍蕃）	秋声渡江来，秋风满江水。吹我浩荡心，一夕走千里。千里共清秋，片心和月流。今宵水上月，照到乡园幽。乡园在何处，引入愁中路。落叶下纷纷，浮云拂高树。仰视浮云归，满空星斗稀。不知乌鹊意，日夕向南飞。
登望湖亭（清·林澍蕃）	九江如发归浔阳，彭蠡势欲排南昌。太清元气日相撼，东南忽坼天苍茫。天垂地尽涛声去，有客登高独延顾。日出唯看蹴浪浮，云飞不到开帆处。昨夜秋风来楚关，数声哀雁浮云间。望湖亭上一流目，片片飞入康郎山。眼中浩荡迷旧国，一叶飘然作孤客。波神仿佛解我怀，三日送我吴城来。匡君五老亦相笑，问君远游何日回。吁嗟乎，祢衡踯躅鹦鹉洲，王粲独上荆州楼。书生命蹇不如意，风尘满目多烦忧。径要江湖万斛水，洗我胸中结轖之奇愁。我今欲上縢王阁，秋水长天日寥廓。广宴时无阎伯玙，子安词赋空萧索。又欲往观丰城古剑池，拔剑却立星离离。张华雷焕一死不复得，纵有干霄紫气谁当知。以兹落莫还挥手，不用登临更回首。他日重乘万里风，骑鲸直上攀南斗。
感怀（清·林澍蕃）	阮公识最密，至慎似埋照。登高怀永叹，旷观托长啸。陶令解形神，饮酒复歌妙。北窗傲羲皇，南山展游眺。共抱千古心，还韬至人曜。余怀愧虚白，彼美孰同调。庭树含幽姿，奇芬艳初发。秋风吹袅袅，生意还销歇。绝代有蛾眉，皎洁似团月。高义怅不谐，良辰恐沈没。偃蹇华年衰，此情竟谁达。灌夫壮烈士，少小负奇志。挥剑敌胡兵，咄嗟复仇计。使酒非所病，骂座独豪气。生平薄田鼢，岂识有权贵。不学鄙夫等，反覆趋势利。
游平山堂（清·林澍蕃）	扬州二月天始晴，蜀冈连绵春色生。山梅向暖红欲破，千折百折随人行。花源隔村辨花坞，翠阁朱阑不知路。冶春裙屐多少年，醉拂银鞍柳边去。
