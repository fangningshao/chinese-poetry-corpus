立秋日梦分得成字（清·黄媛贞）　　七言律诗　押庚韵	窗前修竹洗来清，且理琴书托此生。凉到半庭分夏去，梦将一字许秋成。凌虚久接梧桐影，孤坐新惊砧杵声。我意正悲时节易，更教重论月中情。
秋窗阅史（清·黄媛贞）　　押屑韵	幽怀阅古今，叹息因何设。君心昧虚灵，孤臣恨难彻。负却精诚言，向彼炎曲舌。咸若尧舜仁，如何有兴灭。林下秋来风，夙夜吹不竭。
春日行（清·黄媛贞）	蝶粉蜂黄春习习，无言立在栏干侧。情怀不胜风日香，离别那堪杨柳色。花飞花飞飞若何，美人红泪沾香罗。天路苍茫不可涉，水潗潗兮山峨峨。
春闺咏（清·黄媛贞）	云飞月落天将明，新莺娇啭前窗声。琴书相向两无赖，无端独自愁盈盈。娥娥红粉帘栊里，閒花满瓶插香水。流苏轻揭晓光寒，强自添衣情已矣。春风吹人人更愁，红日未满栏干头。如何如何梦不在，鹧鸪啼上花间楼。
秋夜歌（清·黄媛贞）	寒萧萧兮清夜中，栏干十二留西风。西风愁人愁如此，冷蛩声彻罗帏空。閒心更惜秋光老，总是深深结怀抱。翠被香馀绣枕单，复起镫前翻旧稿。
晚望（清·黄媛贞）	秋空木叶寒，日落湖云冷。微雨滴梧桐，安知别离恨。
