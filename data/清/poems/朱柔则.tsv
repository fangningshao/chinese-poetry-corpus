寄远曲 其三（清·朱柔则）　　五言律诗　押庚韵	辛苦长安客，栖栖叹此行。故乡空自阻，逆旅亦何营。取友防轻薄，持躬问老成。寄言百君子，努力事身名。
寄远曲三首（清·朱柔则）　　五言律诗　押寒韵	恨少垂杨柳，殷勤系玉鞍。夕阳鸦背暖，春雪马蹄寒。入世逢迎拙，依人去住难。痴儿啼向我，昨夜梦长安。
送外之大梁（清·朱柔则）　　七言律诗　押先韵	前时失意悔游燕，此去中州枉自怜。飘泊君同苏季苦，操持吾愧孟光贤。计程已隔三千里，念别谁堪四五年①。莫向离亭歌折柳，恐催客泪落离筵。
别曲（清·朱柔则）　　七言绝句　押支韵	三载饥驱走路歧，一春风雨倍凄其。黄金最是无情物，长使深闺怨别离。
河渚观梅约顾女春山（清·朱柔则）　　七言绝句　押麻韵	相期河渚玩春华，一棹迎风路未赊。楼外有梅三百树，美人不到不开花。
方舟庐先姑墓感赋（清·朱柔则）　　七言绝句　押先韵	寝苦枕块空山里，却望松楸泪泫然。纵使慈乌能反哺，可能飞得到重泉？
举第五子（清·朱柔则）	四男二女如相引，复举斯儿真可哂。辗转常怀离里亲，欲与邻人仍不忍。读书还拟大吾门，未许痴顽类犬豚。自怜乳哺多辛苦，转忆吾亲罔极恩。
