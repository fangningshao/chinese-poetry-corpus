秋物八咏（清·李钟问）　　七言律诗　押元韵	千山瘦削绕平原，纵目西风坐故园。一带低迷衰草色，几人憔悴晚烟痕。峰峦已减当春黛，岵屺长销自古魂。最是不堪凭望处，翠微日日送黄昏①。
秋物八咏（清·李钟问）　　七言律诗　押麻韵	澄江入暮夕阳斜，不尽低徊一望赊。万顷风烟寒楚佩，十年消息盻仙槎。眼前到处人心冷，镜里偏看老鬓华。欲托微词波已逝，临渊独坐怨咨嗟①。
秋物八咏（清·李钟问）　　七言律诗　押寒韵	搔首问天独倚阑，露华清切涌珠团。阚郎不起三生梦，坡老空嗟一夕寒。长夜冰心栖海国，几家霜杵诉江干。琼楼贝阙红尘隔，此地几登自古难①。
秋物八咏（清·李钟问）　　七言律诗　押微韵	天路悠悠近紫微，孤云往反欲何依。风高鹤背千门出，雨冷龙腥半夜归。裁锦漫誇凌汉赋，薄罗将就补寒衣。与君好结闲中伴，莫逐狂猋到处飞①。
秋物八咏（清·李钟问）　　七言律诗　押阳韵	轻尘静处暗闻香，遥指平原是故乡。曾托孤根依素女，分将修斧趁吴郎。枝头空说金为粟，苑内频惊夜有霜。漫道山阿容我老，喜来花信梦初长①。
秋物八咏（清·李钟问）　　七言律诗	西风拂柳破愁醒，旧绪依稀别帝京。落叶舟摇南北岸，疏枝长系短长亭。寒依彭泽腰应瘦，老志灵和眼未青。莫上荒堤回首望，天涯多有怨飘零①。
秋物八咏（清·李钟问）　　七言律诗　押尤韵	花房飘谢怅淹留，落魄凄凉老故邱。汝已无家依草露，我来含恨吊芳洲。香须粉翅销看尽，翠黛蛾眉怨未休。一自南园春去后，丹青迢递隔朱楼①。
秋物八咏（清·李钟问）　　七言律诗　押鱼韵	高楼乍度雁声初，节物惊心计已疏。露下栖迟南岭月，风前冷落北来书。长途矰缴看皆是，自古稻粱未有馀。与尔凄清同世路，峰头何日不欷歔①。
