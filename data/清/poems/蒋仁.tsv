阿育王山放光松次钱少詹辛楣韵（清·蒋仁）　　五言律诗　押先韵	华盖虬松似，幢幢翠扫肩。毫光舍利现，劫火石鳞坚。玩世经梁宋，蟠云寿梵天。直愁腾化去，神物二千年。
山阁雨中喜邵四右庵至即送晚晴山长还山阴叠涪翁仁亭诗韵（清·蒋仁）	昏沈湖上雨，舒卷云中山。云山抱城走，杰阁凌朝寒。笠屐天际落，古道君一斑。不惮峻岭滑，送客吴越关。行衣尽岚气，笑语倚危栏。相于岁晏里，听雨围炉间。俄顷雨声止，霁色明江端。贺监从此去，中流应仰观。
丙午十二月五日雨中答邵四右庵喜予至三用涪翁仁亭诗韵（清·蒋仁）	贺监峭帆去，余亦归故山。回睇万松岭，云雾霾高寒。君家好兄弟，文采蔚豹斑。不见数十日，迟我风雨关。执手道近状，鸣瀑飞檐栏。小楼日高卧，翰墨有余闲。折梅怀陆凯①，当筵赠苏端。穷达贵适意，其余曷足观。
