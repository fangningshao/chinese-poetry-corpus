古砚歌（清·张允垂）	临安王气黯然歇，金盘玉碗嗟沈没。独有洞天一片珍，搜剔云根琢诗骨。彭蠡之水康郎山，奇人往往生其间。奉常律吕群议辟，苕霅栖迟一第艰。吹箫度曲亦何有，垂虹亭畔空回首。谁识当时制作材，赏心惟数武夷叟。西马塍边墓草荒，我曾酾酒吊斜阳。小朝廷祗苟活耳，如公那许来回翔。摩挲斯砚增叹息，杨范楼辛虚左席。假若携持上玉堂，也应视草辉鸾掖。寂寞人间六百春，宣和博古早成尘。武康山石永不灭，墨花点点同坚珉。
梁芷林方伯仿禹鸿胪卜居图（清·张允垂）	江南烟雨春波绿，琅玕万个鸣寒玉。水边篱落三两家，幽居往往成空谷。那识此身落画图，喜公宦迹来三吴。斯文雄奇扶大雅，余韵潇洒摹鸿胪。韩苏当年富述作，摅怀各有归田约。纵教勋业炳丹青，肯以簪裾凭束缚。溯昔曾陪豹尾班，征鞍共跨恣盘桓。天风吹公上绝顶，忆我诗句渺云端。披图恍惬渔樵趣，即今容我溪山住。凌烟画就卸朝衫，武彝九曲深林处。
