集清素堂怀王柳村（清·杨试德）　　七言律诗　押元韵	孤云何事恋荒村，此日徒空北海樽。江上梅花怀故国，天涯芳草怨王孙。三春风雨他乡晚，一代文章处士尊。想见翠屏新涨绿，钓船沽酒系柴门。
秋来曲（清·杨试德）	秋风入帘人不觉，苔阶夜静梧桐落。月明欲素清影来，照见空床绣衾薄。碧天无声河汉凉，虫吟寂寂秋花香。卧听邻家弄弦索，忆君千里断人肠。
