石屏歌为商丘先生作（清·吴士玉）	群峰奔云涌座隅，下有烟艇浮江湖。是何淋漓足元气，得非米家海岳图。细看乃是浑成一片石，天然妙迹非人摹。昔闻巧匠斫山骨，未闻山水粉绘生石肤。若云造物作狡狯，却愁混沌凿死将何如。万里烟云藏咫尺，壁开天地超寰区。渔舟个个齐荡桨，烟波云岫聊相娱。我思米颠工画兼嗜石，整冠再拜以丈呼。石之嶙峋足以壮笔势，画之奔峭与石争盘纡。石癖画巧两不灭，画留石上永永成形模。君不见欧公当年石月屏，子美放歌穷虚无。又不见孤松溟濛石屏上，子瞻长句搜根株。今公兹屏亦奇绝，愧无大手如两苏。
上韬光望钱唐江（清·吴士玉）　　押微韵	拔云缘危磴，邈若陵风飞。回首失绀宇，耸身但翠微。连天起古烟，万竹相因依。碧色望不尽，步步娱清晖。绝境天可扪，訇然开岩扉。遂登缥缈楼，浩歌纵遐睎。江光摇空阔，潮势吹裳衣。精神忽飞扬，八极从指挥。
玉带生歌奉和漫堂先生（清·吴士玉）	中丞好古摅幽情，示我宝砚光晶莹。紫衣通身腰横白，云是景炎故物玉带生。曾游铁门翻白雪，阳陪皋羽号冬青。其先文山早结契，挥洒神笔凌霄峥。铭锡贯珠四十四，至今的烁光日星。棐几摩挲追往事，感慨郁律何能平。或云信国当年初射策，生也即随顾盼趋承明。万言一扫尽龟鉴，铁肝石胆生风棱。转瞬烟尘昏澒洞，生同颠隮哀零丁。丹心磨砺句不灭，《正气》磅礴歌吞声。天崩地塌壮士死，但闻西台击竹声悲鸣。可怜宋社沦海水，片石乃有神灵凭。鼎迁者三载五百，贞质不毁堪嗟矜。英英紫玉晕痕透，有如白虹贯日昭精诚。仰止孔石（自注：孔子遗研）陋桑铁，笛管之族非其朋。焦琴况出自奸相（自注：琴为贾似道故物），苏粪那混申椒馨。彼哉客寮并数七，嘈杂非偶徒虚名。岂如我公位置肃，左图右史笺遗经。濡翰端可斡玄化，作歌雅欲亲典型。公歌突过玉笥作，为生写真垂千龄（万言一扫四语，见砚与文丞相一生关切，后将贾似道之琴作一反衬，忠奸判别，波澜不穷矣。作七言古须得此法）。
