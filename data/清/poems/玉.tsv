次官雪眉刺史韵（清·玉）　　五言律诗　押灰韵	投老归丘壑，竹中门懒开。岚光扫不去，云影拂还来。花发蜂争蜜，斋馀鸟下台。层岩怀故旧，日上两三回。
游范靖赤南庄（清·玉）　　五言律诗　押侵韵	曙色践云背，乘驴下岱岑。为寻南郭子，偶度北城阴。相见忘宾主，倾怀恣笑吟。素磁传菉竹，共慰出尘心。
天河（清·玉）　　七言律诗　押东韵	谁向青天建禹功，一河高凿势沈雄。两崖星似人竞渡，万里光如练扫空。静对霜庭思汗漫，偶逢月夜影朦胧。灵槎何日重相访，独指仙源一放篷。
偶成 其二（清·玉）　　五言绝句　押侵韵	行到无人处，山深云更深。一泉藏众石，悠然见古心。
偶成 其一（清·玉）　　押庚韵	住山不得意，多为山有名。安得无名山，寂寞终此生。
