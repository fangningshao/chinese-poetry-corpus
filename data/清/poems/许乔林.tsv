送唐镜海训导之官岳州（清·许乔林）　　七言律诗　押庚韵	洞庭地僻官宜冷，拄笏看山气倍清。彩笔健开诗别境，吴船迅及雁归程。翠分岳色遥通峡，绿净湖光直到城。领取昔贤忧乐意，他时功业属儒生。
湘潭馆陈沧洲先生手植槐（清·许乔林）	虚宿之精落公手，化为此树森高寒。绿云战雨忽百载，苍根拔地中孤蟠。一段青铜高过屋，年年目饱冰霜足。贞干犹疑宿彩鸾，丹心真合供神烛。琪林碧树空清高，幸草凡花都慑伏。表祥殊似建隆观，流芬并胜音声木。长安驰道千万株，鼠耳兔目争扶疏。却到城东誉嘉树，树犹如此人何如？当日盲风吹雨黑，独对青天不改色。雷霆在上鉴此心，枝叶虽多心自直。温室归翻种树书，留会云根耐剥蚀。想见长镵孤往时，护持只信神明力。江南是处皆棠阴，海上人来增叹息。先生树木如树人，百年落落树亦神。槐花满地踏秋雨，我是先生旧部民。
