虞美人（词综补）（清·邓溱）	风风雨雨重阳候，篱角黄花瘦。思归已是不胜情，何况征鸿都做可怜声。十年不到江南路，目断浮云暮。几株衰柳白门寒，谁在夕阳红处倚阑干。
蝶恋花 送别（清·邓溱）	竹剪西窗春雨急，尽著潇潇，不管人离别。红泪一丝粘袖湿，袖痕都做桃花色。谁向楼头吹玉笛，一曲阳关，催送天涯客。满目关山春草碧，明朝何处寻行迹。
