赠陈握卿庚午1810年呈禁庙宇积弊（清·潘振甲）　　七言律诗　押东韵	巍巍肃穆梵王宫，颓废如今不古同。赤脚野仙盘殿上，裸身罗汉踞廊中。遂令宝帐香烟歇，渐觉银灯烛影空。重振赖君除积弊，挥毫一扫旧腥风①。
乙丙歌（清·潘振甲）	台阳自古称天府，千里膏腴无弃土。乐利升平亘百年，礼乐衣冠隆文武。忆昔逆匪林与陈①，小丑跳梁瀛海滨。天戈一指即授首，噍类扑灭飞灰尘。封疆从此日安静，走险匪徒何所逞。风狂飓起海波扬，洋匪蔡骞复告警。初从内地掠商船，馋口东望久咽涎。天险陡闻入鹿耳②，几番防戍总徒然。台江瀚漫无障蔽③，船户行商遭搏噬。捍卫计穷可奈何，星星不灭燎原势。普天率土皆遵王，何物么么敢猖狂。北先沪尾南东港④，山海交通肆扰攘。旋闻凤山已失利，城陷葭月二十四。司马频危县令亡⑤，局存火药一坏地⑥。有援兵，阻贼氛，相违咫尺不相闻。南仔坑中进退谷，全师返卫将能军⑦。郡城鹿耳船如蚁⑧，贼计诡随同蜮鬼。乘虚直入窥金汤，径截咽喉洲仔尾⑨。匝地峰烟四望惊，分防南北已无兵。亟图守禦筹长策，激励义旗鼓吹荣⑩。腊初五六贼锋迅，连日分攻安平镇⑾。孤城海上隐如山，炮燄迷天空雷震。全台险要重西关，关外万家烟火环。此地安危系唇齿，木城不竖保无患⑿。安平任攻不可下，谋犯城隍暂相舍。蚁聚蜂屯钱桶围，壁垒团团遍山野。八门攻击薄城壕⒀，苦战鏖争神鬼号。白甲前驱皂纛继⒁，靡乱红巾鸟兽逃⒂。满腔义愤同仇切，木栅满城城似铁。关孰拊循孰冲锋，武吉游戎文令薛⒃。困守弹丸涸辙鱼，秦庭不见申包胥。首提援旅军门李，连促增兵飞羽书⒄。即令许王两镇协⒅，连挑精卒易轻艓。横截贼人水陆冲，前后两战战连捷⒆。维时音梗道难通，嘉邑纷纷贼肆攻。闻道大兵来鹿港，悬悬望眼转成空。计程百里朝夕至，郡守阻军驻嘉义⒇。去腊待尽春王正，未见一人并一骑。善谋文武计兵骄，声言薪尽放采樵(21)。精锐暗藏四路出，会师水陆集来朝。诘朝二月二日序，兵分两道一时举。陆军诱敌任穷追，回首贼巢空一炬(22)。一炬遂成不世功，薛令后先王副戎。妙算无遗推大宪(23)，昆岗燄照海天红。满野豺狼解体散，逆骞坐是谋逃窜。长围共恨失奔鲸，成事在天堪浩叹(24)。贼去天家尚未知，大臣衔命统雄师(25)。元凶未殄留馀孽(26)，莫恃粗安不虑危。安集流亡揭榜谕，廓清南北穷剿捕。策勋讯馘赏罚明，重见太平风日煦。可怜南路竟如何，村落为墟四百多(27)。闽岂尽贼粤岂义，伤心兔爰雉离罗。陡然起灭犹反手，筹谋善后费搔首。天心厌乱未可知，未雨先须网户牖。最难底定是全台，闽粤泉漳隙易开。网漏吞舟鱼又逝，宁知蔡逆不重来(28)。
