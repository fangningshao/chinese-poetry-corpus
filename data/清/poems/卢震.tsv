晚泊千墩有感（清·卢震）　　五言律诗　押先韵	野色平烟草，孤村泛海天。铎声山顶寺，镫影树中船。宿鸟冲残照，征帆落晚烟。长途多寂寞，万感忆从前。
中秋夜遣怀（清·卢震）　　七言律诗　押庚韵	芳晨谁共一壶倾，片月孤臣相对清。风里萧疏多白发，树间淅沥有秋声。梅花羌笛催诗思，远杵寒砧动客情。极目凄然怀故里，高堂何日奉瑶觥。
听雁（清·卢震）　　七言律诗　押微韵	闲窗寂寂映春晖，嘹呖参差听渐微。故向羁人头上过，偏从独客舍边归。楚南麦长流民返，燕北沙温猎骑稀。珍重远投鸡鹿塞，雌雄相保任高飞。
隆教寺（清·卢震）　　七言律诗　押东韵	层峦回合梵王宫，色相楼台烟雨中。千树门头盘石磴，一铃殿角语天风。林栖孤鹤樵僧返，山拥重云野寺空。薄暮疏钟催去客，那禁神骏忆支公。
送陈其政副使之任广东（清·卢震）　　七言律诗　押庚韵	荷风柳露飏双旌，杯酒酬君出凤城。江上锦帆鹦鹉唤，岭头龙节荔枝迎。烟消瘴地花多种，山耸蛮天驿几更。回首洛阳春易老，可能频念故人情。
闲居杂咏（清·卢震）　　七言律诗　押庚韵	木杪西风禁乱鸣，索居此日叹浮名。酒能痛饮黄金尽，事较粗知白发生。岁月堪悲同宋玉，行藏何必问君平。远来嘹唳衡阳雁，笑尔劳劳历百城。
