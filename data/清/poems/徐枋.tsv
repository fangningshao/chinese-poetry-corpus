集舅氏吴明初先生邓尉山斋（清·徐枋）　　五言律诗　押支韵	令节星霜改，荒村物色移。春溪平野阔，山月出林迟。夜饮家醅尽，风吹邻笛悲。梅花依旧白，回首一凄其。
朱致一过山斋依韵答赠（清·徐枋）　　七言律诗　押侵韵	五载漂摇笠泽阴，偏因歌笑每沾襟。遗民独溅天南泪，归雁犹传塞北音。目极江湖沦故国，意存松石赏鸣琴。艰难契阔人间世，未许闲情别讨寻。
怅望（清·徐枋）　　七言律诗　押尤韵	中散平生多懒拙，虞卿此日独穷愁。百年身世双蓬鬓，万里江关一钓舟。未有真人来白水，敢言吾道付沧洲。乘槎已分无消息，又复惊心八月秋。
题画松（清·徐枋）　　七言绝句　押冬韵	支离冰雪丹心在，偃蹇岩阿绿发茸。自是千年知汉腊，何曾一日受秦封。
题画（清·徐枋）　　七言绝句　押真韵	欹树寒崖空复春，横波天末炤闲身。胸中会可吞云梦，安得人间有片尘。
西堰（清·徐枋）　　押元韵	风景百年归胜地，淹留一向到花源。桥连浦港蒹葭水，山入田原烟雨村。亦有疏钟来翠霭，看孤月动黄昏。此时身世双愁绝，且共渔樵尽酒尊。
