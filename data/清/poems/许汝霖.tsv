送杨自西少司马终养归里（清·许汝霖）　　七言律诗　押尤韵	铜柱留名纪壮猷，翩然彩服放扁舟。两朝养望储黄发，八座辞荣奉白头。客久谁无归里梦，官高偏忘倚门忧。先生爱日情何限，手芼陔兰进膳羞。
送张侍御归里（清·许汝霖）　　七言律诗　押侵韵	孤忠原不问升沉，正气棱棱自古今。已见黄扉传谏草，何妨青海解朝簪。一鸣终落凭城胆，三黜宁忘报国心。从此归田把锄耒，涂泥终荷主恩深。
赠汤宗伯潜庵先生（清·许汝霖）	豫州天中央，文星木躔角。灵山拔嵩少，德水交伊洛。郁为人文区，名贤代有作。煌煌二程子，千载振绝学。后来渐榛芜，斯道孰开拓？先生出旷世，日朗萤火爝。蕴蓄富渊源，发挥启橐籥。本根秋实茂，藻采春华落。图报只辞章，中怀谅已薄。初登蕊珠榜，遂入石渠阁。朝廷爱人才，破例展猷略。分藩试扬历，江右专锁钥。蔚州老司寇，许予必斟酌。谓公真清廉，才品并卓荦。荐扬大臣事，彼此两不怍。适当时右文，设科召鸿博。公仍归禁院，献赋卑《五柞》。衡文来两浙，悉剖荆山璞。还朝品弥高，比岱长群岳。东南资重镇，宵旰切民瘼。简在抚吴中，民望胥踊跃。吴俗久奢靡，正气日以剥。大端示镇静，积习还淳朴。新图郑侠绘，淫祀怀英削。百事具规模，群情奉绳约。久困渐以苏，病夫遇良药。九重念旧臣，内召藉启沃。衮衣行有日，里巷惊以愕。耕樵出山野，商旅阗城郭。卧辙肩相摩，攀辕趾交错。公去国本端，公留一方乐。计大无曲徇，眷隆有深托。天子建文华，东宫开讲幄。岩岩师傅席，醇儒孰公若。礼仪视举止，恭谨愈盘躩。崇阶领秩宗，三礼兼典乐。生平稽古力，蒙此雨露渥。忆余旧识公，回首事犹昨。初从魏公坐，相见获酬酢。公貌谦而和，公怀端且恪。始知贤达意，宁静必淡泊。仪型俨在兹，小鸟随鸑鷟。拜献忝后尘，发蒙仰先觉。近闻媕婀辈，丑正忌磊落。蝇营玉可点，火燎金欲烁。明良既相遇，众女任谣诼。愿公笃忠贞，襟怀等寥廓。他时明农归，悠然卧岩壑。
