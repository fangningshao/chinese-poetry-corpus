郴州晚眺（清·吴照）　　五言律诗　押阳韵	山色暮苍苍，孤城赴夕阳。春从三户尽，岭接百蛮长。远树浮空翠，闲云碍故乡。江间水清驶，早晚下潇湘。
桃花（清·吴照）　　七言绝句　押东韵	去岁今年心不同，闭门长是负东风。夭桃莫更矜颜色，只占人间几日红。
白山茶歌（清·吴照）	山茶白者色胜玉，产自麻源第三谷。涪翁作贼始纪之，群芳著谱缺标目。我家旧圃有此花，不与红紫争丽华。苎萝美人含笑靥，玉真妃子披冰纱。野人只解花前醉，未经考订分种类。琅琊王公淹雅才，命题偶为诸生试。吾侪万事忽眼前，此花根种无能传。区区物产尚难辨，乡邦大者宁详焉。春风连朝动帘幕，又见琼瑶堆灼灼。花今与我为乡人，但愿年年对花酌。
南昌学宫摹刻汉石经残字歌（清·吴照）	一字石经邕所作，表里隶书光太学。兰台私文志本污，鸿都鸟篆才原薄。熹平立后兵火余，贞观收藏半刓剥。遗字流传拓本稀，虬甲凤毛与麟角。徒传八石洪相摹，千九百字蓬莱阁。昆山秀水互有考，视宋较远尤残落。后生无从见典型，圣言同异滋穿凿。北平夫子今翁公，日抱群经事商榷。汉笺唐疏精髓搜，仓沮史籀偏旁索。遗经三段刻丁酉，一笑蓬莱有宿约。聚于所好物必归，金匮本藏得参酌。字体破缺云雾遮，碑形高广丈尺度。宦贯犹堪证鲁毛，射聘依稀未斑驳。公羊隐四字十八，鄱阳所缺非参错。归于一是众论排，诗歌文笔两超卓。公时校士吾西江，命工磨石去硗确。腕力所到蛟螭蟠，议郎精彩犹腾烁。六百七十有五字，点画天然谢雕琢。镌成移置嵌宫墙，多士先瞻气欢跃。公与西江旧结缘，卅载文风戒卑弱。重将典故续蓬莱，快竦精神峙匡岳。深檐盖护永不刊，诸生雒诵勤薰濯。
题易田先生说剑图（清·吴照）　　押虞韵	易田老翁当代儒，说剑先后有两图。蓬心画意不画剑，芝山剑与琴书俱。翁口悬河证桃氏，旨趣本与蒙庄殊。我亲几杖凡几面，咳唾落地皆经腴。纯钩有七我未睹，寒铓定使妖魅逋。惟从画卷资考订，腊广如鬣谁知乎。一椽老屋安几榻，点缀杂以松杉梧。紫阳山馆正寒雨，夜窗独坐红镫孤。龙身虎气跃纸上，引杯直欲倾百觚。少年击剑虽未学，此心自许雄万夫。烛花剪穗吐光焰，搦三寸管胆气粗。天晴从公得把玩，规制请用溪藤摹。
