岁暮杂感荆州（清·龙燮）　　五言律诗　押元韵	寒夕聊危坐，幽怀自默存。梦随乌鹊影，书到鹡鸰原。医卜同官守，樵渔失旧村。凄凉十年事，闲对尺凫论。
车驾北征百官送于土桥（文殊普贤）（清·龙燮）　　五言律诗　押先韵	何代无征伐，威容异往年。霓旌将雾扫，羽骑若云连。日绕飞龙御，山开饮马泉。狼居胥勒石，扈从有群贤。
即事（清·龙燮）　　七言律诗　押尤韵	载笔相如已倦游，《甘泉》书上不曾收。挂冠敢道辞神武，抗疏非同乞越州。一叶宦沈沧海里，双扉家在碧江头。遥知白发低垂甚，北望真牵万里愁。
寓意（邸园留题）（清·龙燮）　　七言绝句　押东韵	长门夜坐倚薰笼，不惜挥金买赋工。老去婕妤谁记忆，祇携纨扇立秋风。
咏史（看潮）（清·龙燮）　　七言绝句　押齐韵	自古牛刀耻割鸡，匣中三尺气如霓。冯生只为鱼弹铗，更比鸡鸣狗盗低。
高子为予绘山堂图觉湖山烟树宛然目中赋答（以此入峡）（清·龙燮）　　五言排律　押覃韵	卑微今不偶，奥异旧曾探。苦战嗟莽北，遗经抱指南①。沈香虽召白，柳汁不成蓝。自幸窥中秘，翻移列簿参。何年垂紫绶，畏路过黄龛。讵慕疲扬戟，还愁放屈潭。腰支从曲折，唾骂只包含。杯底狂歌减，镫前瘦影毵。园林宜腐朽，廊庙富楩楠。止有琴书载，宁须左右骖。德公仍唤妇，元亮亦携男。粗解炊鸡黍，应教种橘柑。优哉聊卒岁，逝矣会投簪。白帢辽东客，青牛柱下聃。家山犹梦想，尺幅竟濡涵。妙手挥霜兔，华笺夺雪蚕。江流森石壁，峰顶踞茅庵。钓舫才如叶，窊樽略似甔。别开丘壑面，一洗涧林惭。负郭荒田在，升堂曲径谙。当楣县凤字②，开牖接鸡谈。风月寻常有，禽鱼老癖耽。壶天留岁月③，黛色想烟岚④。细著丹青写，如逢异宝贪。蛟腾空鰋鲤，鹘起扫鹑鹌。失路回狂阮，临池挽𦕈堪。百金奚足寿，杯酒莫辞酣。他日扁舟过，鲈肥荻笋甘。
集赵给谏恒夫寄园同玉峰先生作聚星堂雪诗（清·龙燮）　　押屑韵	暖风吹绿宫槐叶，开遍东阑几株雪。一杯招我游寄园，曲径回廊颇幽绝。我别黄门垂十载，不知髯霜腰半折。今夕何夕饮最欢，《白纻歌》阑红烛灭。郎君紫绶映斑衣①，渤海金鳌已曾掣。喜看君家世珥貂，烂醉奚辞生眼缬。宾客俱从壁上观，据榻高谈若霏屑。澄江少宰旧知我，岁寒肯作风花瞥。问余一向坐诗穷，宜瘦而肥又何说。揽衣大笑上马归，尚有支贫骨如铁。
送汪讱思郎中还苕溪（清·龙燮）	同舍诸郎斗翾好，惟君粹然仍古道。几回执手立班行，怜余旧视明光草。三年左官颜色尽，只有诗肠未枯槁。追和苏公千载下，得句还愁公压倒。君携一帙坐夜窗，细读微吟颇烦恼。一坏未掩松柏阴①，骊珠中堕愈伤心②。以兹浩然拂衣去，岂顾旦晚腰垂金。眼看云鹤高飞起，归鸿我亦差堪拟。小舟如叶过菰城，同看西湖花十里。
