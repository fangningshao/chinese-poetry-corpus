过宿迁值河水泛决夹河皆成巨浸行百余里始入新河即景有作（清·董思凝）　　五言律诗　押支韵	年年忧河决，六月浪深时。已逐鱼龙怒，还生禾稼悲。雨来帆影重，风急棹声迟。曾识麻姑语，桑田会有期。
东昌道中（清·董思凝）　　七言律诗　押庚韵	轻风五两此经行，曲岸停舟夜火明。落日楼台临远水，中宵鼓角起严城。射书人去碑常在，洗耳风高俗尚清。闻道园林多胜概，柳塘桃坞棹歌声。
金鱼池（清·董思凝）　　七言绝句　押麻韵	垂杨疏影绕晴沙，鱼藻池连十万家。望里波光看不尽，溪烟都上野棠花。
拟古（清·董思凝）　　押纸韵	楚人重菉葹，椒兰为荆杞。宋人宝燕石，安知球琳美。真伪讵难分，奈何徒贵耳。触热趋炎嵞，浮名取青紫。岂不羡时荣，愿言敦素履。黾勉以为期，毋为识者鄙。
听周紫海先生话海外三山之胜（清·董思凝）	尘世难向蓬莱游，空怀三山缥缈之银楼。年光弹指如飞电，安能一室兀坐生烦忧。懒云先生负奇气，青瞳绿发仙人俦。与余素心授宝诀，人间何处无丹丘。更言曾厕仙人里，天风飒飒云雾起。左携东王公，右携赤松子。仙山迢迢高入云，方壶员峤气氤氲。侧身俯视小天地，鸾嘻凤噭空中闻。忽然驾岱舆，羽盖斑麟车。琪花杂瑶草，六甲备行厨。于是振衣长啸，蹑足云巅。沧海一掬，万山如拳。白鹤翔兮凌厉，神龙下兮蟠旋。双童醉舞兮婉转，素女含笑兮翩跹。螺书薤篆人不识，赤文绿字谁与传？我不知方丈之峰几万里，扶桑之木几万年？白眼悠悠诚下士，欲往从之道如咫。古来慧业多能仙，何必丹砂与玉髓。秦皇汉武非仙才，鞭山驱石何为尔？诗成笑傲俯人寰，天惊石破开心颜。朱草纷披谁处所，白云苍莽何时还？
