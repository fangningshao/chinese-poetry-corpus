述山居杂事（清·曾廷枚）　　五言律诗　押微韵	僻处本非癖，吾庐傍钓矶。鸟随落叶下，人带夕阳归。楝树花将发，麻江水亦肥。老农来过从，携酒款柴扉。
度牛轭岭（清·曾廷枚）	笋舆过浮梁，步上牛轭岭。壁立缘线升，有足不敢逞。猿挂凭藤萝，蜗旋疑陷阱。磴危身欲堕，径仄路弗整。回顾势更难，趾压后来顶。半途无退悔，逾崖气悉屏。峰尖得招提，山僧进以茗。藉此稍憩息，龂腭蔽光景。蜿蜒作数曲，五丁擘奇境。行行复下山，赴壑蛇犹猛。小人蹈险巇，君子习安静。永怀垂堂言，一诗聊自警。
