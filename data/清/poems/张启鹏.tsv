晚泊湘阴县（清·张启鹏）　　七言律诗　押虞韵	一城斗大隔重湖，雉堞参差认有无。画角残秋人语怯，荒田晚稻雁心孤。汨罗不上空兰蕙，斑竹林中怨鹧鸪。三十六湾何处宿，夜深明月落菰蒲。
东台山（清·张启鹏）　　押宥韵	秋声万马来，猛与客心斗。峰巅生晴云，山背学釜覆。望岳渺一线，远势各背就。窥云隐涧花，拨藓认崖窦。秋凋晒药石，林鹤欲比瘦。雁过浮远烟，人来倚孤岫。古青浮若拳，空翠小于豆。穿径绕萧寺，外景涤孤陋。绝顶俯平原，杰阁耸云构。清泉响石涧，静听泻飞溜。晚风堕高树，凉逼衣痕绉。
