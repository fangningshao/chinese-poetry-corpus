螳斧（清·施士升）　　五言律诗　押阳韵	莫笑么么力，森然斧奋螳。剑同沙蟹拥，怒比水虫张。猛气琴先觉，雄心辙敢当。蝉边黄雀在，劝尔善刀藏①。
蜂房（清·施士升）　　五言律诗　押冬韵	岁岁分房夥，添丁合贺蜂。生涯资蜜课，眷属聚花封。户墐秋冬月，衙随晓暮钟。芳邻通问讯，金使屡相逢①。
地瓜行（清·施士升）	葡萄绿乳西土贡，荔支丹实南州来。此瓜传闻出吕宋，地不爱宝呈奇材。有明末年通舶使，桶底缄藤什袭至。植溉初惊外域珍，蔓延反作中邦利。白花朱实盈郊原，田夫只解薯称番。岂知糗粮资甲货，唪唪可比蹲鸱蹲。海隅苍生艰稼穑，惟土爱物补硗瘠。不得更考范氏书，丰年穰穰满阡陌（施懿琳编校）。
