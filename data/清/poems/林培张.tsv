谒工部林乙垣夫子墓（清·林培张）　　七言律诗　押庚韵	心香默①祝荐杯羹，为答师恩尽弟情。一第还山无限好，五年掌教有馀声。斯文将丧收残局，净土难寻上玉京。桃李三千惟我在，精灵来鉴老门生。
颐园秋日雅集（拈灰韵）（清·林培张）　　七言律诗　押灰韵	名园雅称集群才，更喜山城宿雨开。鸥鹭行中牵野藻，讴吟声里覆琼杯。池环九曲穿芳径，屏耸双峰点翠苔。何幸劳劳尘外客，清秋胜地许①追陪。
罗山书院故址（清·林培张）　　七言律诗　押真韵	离离原草绿成茵，甄别人材事总尘。代谢已虚山长席，筵空谁省宰官亲。春风秋月凭来往，衰柳寒禽自主宾。我向诸罗数遗迹，蚍蜉身世剧翻新。
过王宫保故第（清·林培张）　　七言律诗　押麻韵	门巷萧条野草花，驱车重访故侯家。斯人勋业传青史，旧国河山隔暮霞。蝴蝶花开罗绮恨，杜鹃声断夕阳斜。棂星谷璧今何处，输与东陵学种瓜。
送尚逊贤友之大埤开医业（清·林培张）　　七言律诗　押庚韵	青年医术负清名，屡證芸窗夙慧惊。报道壶悬临僻壤，无难肱折播仁声。群居弦诵惭程雪，握手分离怅渭城。此去刀圭条理外，刚柔经史莫观轻。
过新竹呈竹社诸君子（清·林培张）	去年两造郑公庐，为续①前游一驻车。自笑形骸无检②束，狂奴故态未曾除。老至方知应世难，毁誉任意太无端。吾生自有嶙峋骨，未肯随波逐急湍。安道偏悭一面缘，王郎仙去亦经年。纵云聚散关天定，往事追思便怆然。樽前叙旧慰离怀，得暂盘桓亦是佳。老景夕阳须护惜，重来③有约忍相乖。
敬次子清社兄留别原韵（清·林培张）	灵璈箫管御天空，金石琅琅拜下风。十色五光华实茂，齐髡汉朔滑稽工。斯文有价忘劳鹿，芸草生香杀蠹虫。藉此观摩资获益，官情民隐两疏通。自是君身力补天，扬风扢雅独超然。简章已见开言路，梼杌从知化野烟。笔并董狐钢不折，名驰司马辔相联。此中奥妙胸成竹，懔懔春秋十载前。
题赖惠川世兄玉照（清·林培张）	文明人物春潮起，君独翩翩高顾视。庾梅嵇鹤羡丰姿，飒爽须眉呈茧纸。书生结习尽删除，雅咏弦歌傲朱紫。达兼天下穷一身，勉学壶公缩地理。人生竹帛不垂名，寄身端合画图里。万卷消磨阅世深，亚雨欧风收眼底。不藉丹青写陶情，襟怀自有佳山水。为问伊谁尺镜中，避世避言奇男子。
