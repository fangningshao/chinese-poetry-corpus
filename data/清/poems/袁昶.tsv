望岳（清·袁昶）　　七言律诗　押冬韵	何年涌地出巃嵷，散作浮青数点峰。一气空濛走溟渤，双丸隐见宿长松。谁探玉检千盘顶，试觅金仙九节筇。云欲出溪还隐去，紫烟待叩灌坛踪。
竟陵（清·袁昶）　　七言律诗　押鱼韵	竟陵玉节拥朱舆，涉历艰难委佩余。西邸谁陈因果论，东平难乞短长书。幅巾傥幸传归第，华屋何人为曳裾。割肉污貂终得释，风雷揃爪事何如。
送陶子缜归越（清·袁昶）　　七言律诗　押支韵	森沈石篑倚金支，翠栝阴中读《楚辞》。旧注好纂《鸿烈》解，穹碑为访禹陵祠。枝言何用夸三耳，飞遁终期法九师。压担奇书燕市去，参差笑谢市中儿。
送施均父落第后之肃州从军（清·袁昶）　　七言律诗	远树相迎意黯然，轻装短制别华筵。欲探鸟鼠同巢野，定访崆峒问道山。禄利何堪受鸱吓，高才莫漫遗鱼筌。湟中战伐含飞动，幕下陈琳正待贤。
桐君孤屿（清·袁昶）　　七言律诗　押庚韵	危峰崒起削青成，似有群仙抗手迎。日出常疑塔光现，云来时挟溪声行。窗中一水浮衣带，洞里三生访石枰。我欲山中听斋鼓，安心未肯学屠鲸。
和友人吴山水仙王祠（清·袁昶）　　七言律诗　押支韵	巫史传芭进酒卮，长筵吹彻玉参差。千年薶碧终难化，八月怒涛空尔为。配以逋仙荐秋菊，从骖水伯闪朱旗。江流不尽兴亡恨，抉眼苏台鹿上时。
游灵隐次日作诗记之（清·袁昶）	少耽名山游，欲乘龙蹻去。昨游灵鹫岭，异状难名数。日行阎浮岚气殷，绿萝上覆云根孱。洞中瘖虎伏何处，洞外老藓缘梯斑。世上炎歊峡中冷，寒碧一勺牙生鋋。峰峰石壁面势异，大似伊阙雕孱颜。梁穿唐凿不暇诘，神工鬼斧搜天关。辟支弟子已伟绝，况有七佛难跻攀。韬光苦县篇第几，缥缈湿翠浮云间。余杭之胜天目最，灵脉奔渟此山会。绝顶传闻宵见日，海门遥望涛如带。匆匆兴尽未果游，径坏奔泉鸣石濑。山僧劫后梵筵空，惟有危楼卧古钟。事往何人留镂壁，时清无钵可降龙。逃空早晚重来此，待取秋山霜叶红。
飞来峰一线天（清·袁昶）	南戒何缘觅祖峰，山脉潜移天不动。毗沙夜半斮龙耳，掷下西方一礨空。我行逢秋日，林赤霜垂实。胡僧何年卜居此，天扉微开一线出。削崖仰刮青颇黎，佛光瞥见还易失。奇石粗沙足下生，岩腹疑有山灵撑。山囚铁锁木石精，风出空穴时一鸣。坤乾雷硠刬复成，千年崩石藤为縆。赤箭青芝不可名，猿呼游人谷自应。偃松往往盖一亩，老父夜系青羊行。日欲落兮山罅合，天光佛䯰交冥冥。
圣因寺行宫前铜鹿行（清·袁昶）	古稀天子六省方，帐殿金扉照水黄。当年故物独铜鹿，口衔芝菌望幸长。与二仙禽列为四，旧存其一今亡矣。玉狮盗去田蟛郎，承露金仙应堕泪。眼见阳和八八春，铸始乾隆金几斤。更溯景陵遗老尽，上方龙象空烟云。摧牙落角苔花绿，乱领妖要应怒触。时来被锦孤山阳，乱定淈泥湖水曲。枯枝犹讶长生牌，苍鼠啼向空坛荄。精蓝一炬守吏去，剩有残僧拾堕柴。文澜阁圮颓梁在，书付秦灰谁续采。睿思亲解尘角讹，文物当年盛渊海。宫前老翁曝背言，今是乾隆几叶孙。先皇不宝四白鹿，再拜溪毛荐水温。
敬题朱竹垞毛西河两先生合像（清·袁昶）	康熙鸿儒传者几，卓荦二万毛胡朱。词科布衣数己未，萧山秀水夹江居。颇闻漆书讼今古，桁头佚字疑有无。冤词差不敌疏证，经义一卷存圆柧。初晴八十犹甚口，瓜皮竹杖同浮湖。吴兴郑生阿堵笔，或腴而短颀而臞。公寮从祀究应罢，郊配西向良非诬。儒家得失每参半，谁其剖柝鹤与凫。汪君手摹罗聘画，野服奇古形模殊。东南之美两竹箭，元气寿与湖山俱。
怀瓶公（清·袁昶）　　押先韵	曾斥邪蒿直讲筵，急难谋国匪身便。谴何终抱此纯白，揵户独草吾《太玄》。老鹤冲霄砦空在，一龟支榻气犹全。平泉无数髯谏议，岁晏直并松心坚。
涵秋阁诗为严居士作（清·袁昶）　　押宥韵	灵境含众妙，意林凭象构。况联吾子贤，端居类岩岫。回回凌飙空，槭槭翳永昼。飞槛纳浮阴，暗泉挹丹溜。疑非王城栖，风物濯颖秀。下寻丛荻尽，忽拓遥岑觏。兀然坐忘客，万有俱色授。讲解吾友于，瓦樽偶相就。大地运一舟，弥缝无罅漏。即此明远心，何殊食气寿。
樊佥事家新作临河小台（清·袁昶）	寇巴东古英雄人，樊渭南今文章伯。用时腹中兵甲森欲动，寂时专气致柔了无迹。萧然隐几人海里，游戏筑台聊尔早。手治磴道洞扉开，云影花光天在水。枕簟江湖步屟间，餐嘘日月扶栏起。凌空东接属玉观，响闸西连尚冠里。中有据梧澹荡人，国论膏肓箴炙俟。得道长生方两瞳，松标婉娈柔童子。日草边琐百函书，总斥令仆海沤如。薄晚相从曲江曲，约我登顿飞霞裾。森森侠侍台边树，育育同观濠上鱼。自是澶渊却敌手，岂但骑鲸跨碧虚。
哭黄漱老（清·袁昶）　　押祃韵	人物方眇然，耆旧日彫谢。东瓯箭竹尽，孤屿鸿钟嗄。风摧长松标，冰裂山木稼。节操奄云徂，国瘁运可诧。忆昨接轨仪，培塿附嵩华。交在方群间，披豁绝娿假。斜篸丹沜曲，广宴西林下。击强秋鹰豪，锄奸夏日炙。孤标朱游俦，直声李邕亚。晚敏浊世屯，去辞京洛舍。萧然大梁游，复税钟阜驾。挂席丹山阳，开樽翠滴榭。崖林陪逸兴，筇竹侍清暇。欣披卧游图，会合双星乍。星移不可论，电泡俄观化。哭既不冯棺，奠复不亲斝。浩然返太虚，驭气白霓跨。国失一蓍龟，遑言支漏罅。臣今悼质亡，里应为社罢。南冥剑韬铓，有泪浩如泻。
南园钱公画马歌为榕全尚书作（清·袁昶）	相马如相士，权奇常在骨。国马饥食玉山禾，国士衣寒直庐宿。南国岳岳天人姿，来自碧鸡金马池。神凝气敛风趣逸，铁汉端如刘器之。帝有诤臣烛奸欺，义所未安昌其词。宁肯媕娿作仗马，食三品料侍赤墀。平生师友罕同调，落落倾襟姚与邵。故其退食燕闲时，落笔解衣滂礴为。偶写渥洼天马姿，风鬃雾鬣不可鞿。双瞳夹镜尾卓锥，散放烟莎丹棱陂。不待刷燕而秣楚，精爽方圆中矩规。旁有小驹相因依，碨礌痒摩枯树枝。有如养到木鸡候，正容悟物砭火驰。一洗凡马簸万古，云烟过眼传妙楮。何书物色偶得之，长风飒沓生廊庑。扈从木兰油幕睹，酹以法酒挏马乳。榕公相士如相马，刮弃骈阗擢娴雅。今之相者何举肥，南园写真知者寡。家世中朝第一人，锁闱校士觅骐驎。时危正杖异材出，事往犹留翠墨新。再持惜抱人伦鉴，网得渥洼真绝尘。
和何尹忆云林寺泉（清·袁昶）　　押支韵	蜺罗跂谛水，神力移在兹。何以西方空，东方经蠹缁。末法三千年，东西两陵夷。惟有万古泉，水碧温流澌。春深构飞槛，奇石乳岩垂。定心足垂外，不畏虎迹欺。我曾木瘿瓢，蒸以丹房芝。君亦汲烹之，容颜发华滋。闲云不济物，何似在山仪。
幽愤（清·袁昶）	朝与蝮蛇游，暮与豺虎居。劫掠长安中，官军不留余。黄巾势合离，朝市成荒墟。燔烧及城阙，阊阖震绮疏。九陌夜无人，出则防击狙。念我平生友，换酒脱金鱼。途穷各窜逸，蒺藜塞中衢。阿谁裹饭问，跰𨇤困子与。独有于侍御，再顾筚门庐。壮我猛将援，饴我行胥疏。患难情倍亲，促坐愿须臾。皇天况甘雨，洒我园中蔬。忧虫日以苏，槁苗日以苏。摘蔬更沽酒，留公解饥劬。
