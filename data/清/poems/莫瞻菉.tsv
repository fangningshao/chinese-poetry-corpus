粤东诗与陈简亭同赋（清·莫瞻菉）　　七言律诗　押麻韵	水浮天远望无涯，四季如春暖更加。荔子香生三伏雨，木棉红起半天霞。宝行海鬼知均税，画艇珠娘号载花。比户槟榔堆满榼，便于享客当烹茶。
续前题与宋奕岩同赋（清·莫瞻菉）　　七言律诗　押先韵	唐宋人惊瘴疠天，天荒破又几多年。岭南总是同文地，海外兼通载宝船。猎尽鸩媒消毒种，潮逢龙媾采香涎。韩苏遗迹应还在，摹向端溪砚上镌。
梓桐祠访朱白水（清·莫瞻菉）　　七言律诗　押先韵	吴门骢马澳门船，蓟苑重归又几年。江渎东流终到海，星文北拱总朝天。画留两代传家笔，贫卖三春种药田。依旧丛祠租屋住，相逢讶我鬓萧然。
春坡卧犬图题和朱素人韵（清·莫瞻菉）　　七言绝句　押东韵	猎罢春眠衬落红，耻随狸隐绣帘栊。主恩报后金铃解，溷迹桃源洞府中。
题王觉斯画山水（清·莫瞻菉）　　七言绝句　押微韵	昨梦茫茫燕子矶，烟云渲染景依稀。山围白下青如许，留待何人赋《采薇》。
