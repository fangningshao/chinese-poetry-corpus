送刘东郊（清·金綎）　　五言律诗　押尤韵	木落岭猿愁，江帆开素秋。寸心千里远，孤剑一身留。闽海天垂尽，仙山云半浮。安期方待子，且抱古琴游①。
寄芝仙西征幕府（清·金綎）　　五言律诗　押文韵	枚生长托乘，王粲始从军。会有平戎策，能开西极云。令严千雪帐，犒士万羊群。指日应降虏，铙鼓奏凯闻。
自三山至牛渚连山盘屈舟出其下（清·金綎）	晴日山照耀，林峦现金碧。何年浮屠宫，峙此奇险石。钟磬不可闻，天风荡虚壁。轻舟出其下，牵揽不得力。巉岩更阴森，使我毛发磔。惊涛喷晴雪，盘屈增险厄。上视飞鸟绝，下瞰鼋鼍逼。寒江静鱼梁，细路隐樵迹。我欲逐孤猿，济胜理轻策。高妙蹑云关，力扶羲御侧。风水趁前途，回首空叹息①。
舟晓（清·金綎）	寒潮月稍落，渔浦烟初起。苍茫钟出林，萧瑟雁飞沚。须臾沉雾迷，不辨天与水。使我神恍惚，置身云海里。日出影渐开，遥山树如荠。翠微半出没，沧波亦流绮。指顾远帆生，一一势千里。清景旷无垠，吾心淡如此①。
采石矶（清·金綎）　　押漾韵	扬帆溯江涛，江阔沿叠嶂。诘屈百里间，一一奇鬼状。篙师太卤莽，拨石轻奔放。峥嵘屡萦回，采石屹相向。天风黤惨来，险绝不可仰。昔闻忠武王，挥戈实开创。于此奋神威，力腾千仞上。真宰有驱除，中原气自壮。至今三百年，谈者神犹旺。龙虎一失险，洪波空荡漾。郁郁松柏枝，钟山日相望。
村居答社中诸子（清·金綎）	柴桑有处士，襄阳有遗老。尽室入蓬篙，终年颜色好。人生苦不足，吾道无求饱。愿得同心人，浩歌藉芳草①。
