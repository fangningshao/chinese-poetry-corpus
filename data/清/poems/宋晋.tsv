过七里泷望钓台作（清·宋晋）　　五言律诗　押江韵	万笏拱危石，孤台瞰远江。星犹临帝座，天为筑鱼矼。祠庙论终古，功名骇急泷。清风如未远，瞻眺拓篷窗。
张良哉农部邀同杜继园同年筠巢前辈潘星斋前辈陈小舫同年读画小集（清·宋晋）　　七言律诗　押虞韵	老树当窗记两株，燕公池馆未全芜。高名已入先贤传，雅集重来旧酒徒。漫说处堂同燕雀，可能归棹问莼菰。知君家法荆关在，乞写今朝主客图。
题叶润臣侍读太常仙蝶图（清·宋晋）　　押尤韵	我昔鼓棹珠江游，缘悭未得登罗浮。于今十稔住京国，怅望仙蝶空凝眸。凡骨自知缘分薄，招致更苦无蹇修。汉阳相公忠孝裔，勋业方与房杜侔。介弟丝纶推巨手，尤亲风雅耽唱酬。老仙自是有夙契，颇与君家相绸缪。牙门森森罗棨戟，翩然来集湘帘钩。平泉旧第富缥帙，茗香欲醉依清鸥。乾坤游戏轻一粒，往来倏忽遍十洲。写图异事相艳说，传神如带春风柔。梦幻直欲嗤蒙叟，文彩久已薄魏收。栩栩云是碧血化，以五百岁为春秋。方今蚩尤雾尚炽，沙虫猿鹤悲纷揉。花枝空复恣蜂螫，烟波无复眠鹭鸥。欲呼仙踪问浩劫，毋乃世界等浮沤。太常清斋永朝夕，隐现非可常意求。飘飘凌云我神往，披览宛苦真形留。衡茅傥荷一顾宠，薰沐要当三日休。仙乎莞尔不可接，谓汝鹈翼非吾俦。
