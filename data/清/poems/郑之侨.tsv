题壮义勒（清·郑之侨）	竹瓦天昏鼓声死，衔须喷贼贼魄褫。生不食尔鬼食尔，呜呼明威真壮士。郎君缟衣拔刀起，大呼杀贼发植指。先斩蚁祖后及蚁，何物蛮种乃生此。一骨鞭尔一万箠，归告其父酹贼髓。去扫红土变赤水，呜呼佥事真孝子。我观《壮义勒》，掩卷三叹息。当年渝播失复得，论功大半袁氏力。岂独夷鼎照乡国，况闻入道平阳时，明威伯子勋已奇。水牛塘边大酣战，至今名著学语儿。忠孝之气钟一氏，此勒与天同不毁。呜呼国家多得袁氏父若子，安有四海金瓯破张李。
