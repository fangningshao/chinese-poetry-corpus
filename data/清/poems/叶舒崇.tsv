秋日杂感二首（清·叶舒崇）　　七言律诗　押寒韵	把酒高歌《行路难》，每从日下望长安。霜侵黄菊人俱瘦，露下红兰梦亦寒。海内友朋惭命驾，异乡兄弟劝加餐。不堪白眼伤时客，犹是逢人效鼠肝。
金陵有感（清·叶舒崇）　　七言律诗　押尤韵	狂来不减步兵愁，行尽清溪古渡头。极目群山还绕郭，感时双鬓怯登楼。桓伊邀笛人谁在，谢傅围棋墅尚留。俯仰只言天堑险，白鸥红蓼满汀洲。
荷兰国进千里马歌（清·叶舒崇）	皇帝御宇之六载，负扆致政归彤墀。大开明堂治六服，万国会同车马驰。海波不扬通远道，纷纷重译来京畿。九州之外荷兰国，人物窈停言兜离。一朝稽颡表忱悃，骅骝作贡称珍奇。雄姿逸态世罕有，奔腾千里犹嫌迟。骄嘶自许邀宠眷，不惮跋涉经险巇。牵来独立玉阶下，遂令凡马皆惊疑。姬王讵必重八骏，汉帝安用遣贰师。那知至尊方偃武，端拱南面垂裳衣。诏谓圉人归厩下，予以衔勒聊鞿羁。鸾旗在前属车后，朕乘此马将安之？圣朝岂复畜奇兽，留兹用慰遐方思。
