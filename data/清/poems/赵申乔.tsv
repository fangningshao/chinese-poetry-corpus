归舟（清·赵申乔）　　五言律诗　押先韵	一棹乘流下，苍茫云树边。归心朝雨后，客路夕阳前。有梦知何地，无家欲问天。半生飘泊处，应不受人怜。
洪都道中立春（清·赵申乔）　　七言律诗　押真韵	摇落江城愧此身，惊心岁晚又回春。穷年草土愁依旧，胜地风云景渐新。息浪乘流轻画桨，负暄吹黍见村人。但祈大有从今始，归向溪头撷野莼。
庚辰仲冬内召感赋（清·赵申乔）　　七言律诗　押元韵	七载投闲感圣恩，每亲药裹掩柴门。充廷岂乏鹓行侣，下秩何当凤綍存。散弃自甘怜病骨，驰驱无计定惊魂。小臣进退宁须数，微悃谁能吁九阍。
庚辰仲冬内召感赋呈祖道诸君（清·赵申乔）　　七言律诗　押元韵	七载投闲学灌园，君恩未报滞丘樊。忽逢征召来南国，拟谢亲朋赴北辕。差信有生遵正轨，只惭无术救黎元。诸公祖饯箴予阙，黾勉匡时望进言。
