癸巳燕台杂感（清·左宗棠）　　七言律诗　押先韵	西域环兵不计年，当时立国重开边。橐驼万里输官稻，沙碛千秋比石田。置省尚烦他日策，兴屯宁费度支钱。将军莫更纾愁眼，生计中原亦可怜。
十十九岁自题小像（清·左宗棠）　　七言律诗　押鱼韵	祇恐微才与世疏，圣明何事耻端居。河渠贾让原无策，盐铁桓宽空著书。学道渐知箴快犊，平情敢妄赋枯鱼。幽间岁月都无累，精舍优游乐有余。
题顾超秋山无尽图（清·左宗棠）　　七言绝句　押冬韵	行尽秋山路几重，故山回首白云封。阿超知我归心急，为画江南千万峰。
辛卯夏仲兄客武昌送别后却寄（清·左宗棠）	西风吹孤禽，瘁羽身不肥。人生奔车中，志士无光辉。忆昨别兄时，盍旦鸣朝晖。念当远焉去，有泪不敢挥。开怀相慰语，蹙蹙恐君悲。携手上河梁，去矣何时归。别君未币旬，巨浸城四围。顼冥麾黑帜，闯浪堆颇黎。日月澹无色，蛟龙专其威。哀哉泽国民，倏忽阡庐非。传闻鹗渚间，井灶嬉鱼龟。念君不得往，如飞鸟黏黐。嗟予少啬祐，孤露惟君依。三年客邵陵，相见时亦稀。贫居岂能久，谁复惜分离。华颜苟无凋，白首终可期。尘衣才一洗，忽复载行旗。江湖阻修远，我怀君岂知。蛟龙勿君惎，蝮蜮毋君危。一家尽死丧，君我先人遗。念兹并百忧，泣涕以涟洏。晨之西肆卜，默祷烦灵蓍。遂遇离之九，上士详其词。积阴临阳曦，阴险阳则夷。行者遇此兆，上吉莫如之。忧思积中肠，欲信旋复疑。归为阿嫂说，征途亮无羁。阿喜䠚蹃来，强索纸背窥。郁郁低自语，对此增感欷。湘水去悠悠，大别山巍巍。颜色不可睹，况复音书希。故山有黄精，野涧多蕨薇。何当早归来，与君共锄耭。
陶氏园听彭山人琴（清·左宗棠）　　押侵韵	山边亭子花之阴，癯仙开囊调素琴。洞庭秋老叶初脱，夜壑春深龙一吟。中有羲皇不尽意，世无夔旷谁知音。我家湘上水云窟，岁晚鼓棹来相寻。
催杨紫卿画梅（清·左宗棠）　　押支韵	柳庄一十二梅树，腊后春前花满枝。娱我岁寒赖有此，看君墨戏能复奇。便新寮馆贮琼素，定与院落争妍姿。大雪湘江归卧晚，幽怀定许山妻知。
题孙芝房苍筤谷图（清·左宗棠）	湘山宜竹天下知，小者苍筤尤繁滋。冻雷破地锥倒卓，千山万山啼子规。子规声里羁愁偪，有客长安归不得。北风吹梦落潇湘，晓侍金闺泪沾臆。画师相从询乡里，为割湘云入湘纸。眼中突兀见家山，数间老屋参差是。频年兵气缠湖湘，杳杳郊坰驱豺狼。避地愁无好林壑，桃源之说诚荒唐。还君兹图三叹咨，一言告君君勿嗤。楚人健斗贼所惮，义与天下同安危。会缚湘筠作大帚，一埽区宇净氛垢。归来共枕沧江眠，卧看寒云归谷口。
题疏勒望云图（清·左宗棠）	男儿有志在四方，欲求亲显须名扬。自来尽忠难尽孝，征人有母不遑将。提戎自少贫且贱，学书不成去学剑。膂力刚强原过人，手挽乌号长独擅。适值潢池盗弄兵，东南半壁烽烟横。我时陈师扫群丑，三千貔虎屯长营。提戎牵裾别慈母，誓志从戎来江右。隶我军籍随我征，勇气百倍无与偶。浙闽东粤及秦中，转战所向皆有功。戎马驰驱度西陇，勋名懋著何英雄。嗣后回酋肆猖獗，我复出关持节钺。提戎敌忾效前驱，马蹄蹴破天山雪。万里遄征久未归，远羁疏勒隔庭闱。登亭南望一翘首，多情时逐白云飞。云弥高兮不可步，亲舍迢遥渺何处？边塞秋风匝地寒，吹起心旌无定住。迩年捧檄来闽疆，絮养犹然憾未遑。同是异乡空陟屺，此怀绵邈长更长。嗟呼举世趋薄俗，每以途人视骨肉。提戎雅有至性存，尚有一言为尔勖。我今解组老归田，不忘魏阙心犹悬。海防善后事孔急，将士还须猛着鞭。提戎素来禀慈训，身受君恩逾感奋。终当移孝作忠臣，为我国家扶厄运。
天山扶栏铭（清·左宗棠）　　押寒韵	天山三十有二般，伐石贯木树扶栏。谁其化险贻之安，嵩武上将唯桓桓。利有攸往万口欢，恪靖铭石字龙蟠。戒毋折损毋钻刓，光绪二年六月刊。
