初秋晓入龙井（清·张道）　　五言律诗　押阳韵	露气收不起，山气袭衣凉。背日松杉韵，含风草蕨香。溪田抽早稻，路蝶觅秋粮。岭曲逢樵女，疏花满髻旁。
越城晚发（清·张道）　　五言律诗　押微韵	山城敛夕晖，挂屐共春归。桥晕圆吞桨，篙声猛入矶。迎人高树黑，窥水远星肥。吟得诗成画，贫游未悔非。
寒食道中忆诸亡友（清·张道）　　七言律诗　押歌韵	眼中一掬亲朋泪，弹入春风宿草多。绿发年催书客老，黄垆春断酒人过。邻家笛怨生官柳，山郭诗魂带女萝。杜宇莫啼寒食雨，纸灰如雪柰渠何。
旅夕病榻作（清·张道）　　七言绝句　押支韵	疏帘微雨减吟词，鹤背风多瘦不支。客里怀人偏善病，最难酒醒梦回时。
坐艇子渡江（清·张道）　　七言绝句　押尤韵	浅浅瓜皮狎小舟，不将风浪怕横流。空明恰称鸥凫性，饱看云山两岸秋。
题端木叔总诗后（清·张道）	青田莽莽高云秋，中有鹤气清且遒。石门瀑流泼天大，山空地冷真龙卧。君取元精总入诗，萧森澹荡蟠孤姿。太古明月混元雪，姑射天身自然洁。我诗倔强风沙粗，摩荡清景知能无。对此徘徊愧邢尹，口噤其妙心已领。会当努力秃万豪，与君并世追风骚。书成藏汝洞天府，鹤咮龙心夜能语。
别叔总（清·张道）　　押先韵	春风吹绿越岘烟，中有鹤爪留其颠。共寻游赏十七日，能洗别愁三数年。流水青琴思归引，名都白马从军篇。与君出处两难主，安得并耕盘谷田。
