寓斋外野冢（清·杨岘）　　五言律诗　押微韵	贫余归葬少，乱后上坟稀。烽火惊魂窜，川原战血肥。暮云闻鬼哭，落日见乌飞。作客楼头者，频番泪湿衣。
题沈公周诗稿后（清·杨岘）　　押麻韵	虞阳逢瘦沈，今之杜浣花。交余诗是介，输尔古为家。爽气洗山绿，奇怀猎天葩。箧中富新制，读罢痒同爬。
为潘麟生题刘泖生遗墨（清·杨岘）　　押虞韵	前年才哭刘宾客，去年又丁高达夫。奇事浪传伏剑死，忧心生怕窃钩诛。世间不少歧尾蝎，盆底苦无三足乌。书札斩新忍重读，起听檐雨声声粗。
