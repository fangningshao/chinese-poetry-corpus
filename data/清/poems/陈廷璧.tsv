凤岫春雨（清·陈廷璧）　　五言律诗　押真韵	膏雨油然洒，名山淑景新。浮青凌碧落，含翠媚芳春。岫霭云根湿，天和巘影真。锦屏怜竹后，万卉净无尘①。
鲫鱼潭（清·陈廷璧）　　七言律诗　押覃韵	共许寻幽到鲫潭，茫然一带注东南。湖光不断清如拭，野色全收绿正酣。鸥鹭忘机閒出没，菰蒲随意长差参。台阳好景真成画，几度骚人取次探①。
竹溪寺（清·陈廷璧）　　七言律诗　押齐韵	金阙松间映碧溪，石阶层累绿园西。丝桐响动珠林地，竹树声喧宝殿鸡。匏酒薰蒸欢客对，土山秀拔望云齐。革皮画鼓空中震，木落烟销宿鸟啼①。
赤嵌夕照（此诗收于陈廷瑜《选赠和斋诗集》）得阳字五言六韵（清·陈廷璧）　　五言排律　押阳韵	赤嵌城临水，千年照夕阳。馀辉流海国，斜影上台隍。环顾皆昭烛，遥瞻似渺茫。归帆依岛屿，短笛起沧浪。到处丹霞丽，无边紫气扬。东宁饶胜景，览古仰清光（施懿琳编校）。
