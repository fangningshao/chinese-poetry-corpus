塞下曲（清·陈谋道）　　五言律诗　押麻韵	征人三十万，一夕度龙沙。北望天山迥，南临斗柄斜。雕弓含月影，宝剑拂霜华。会见烽烟静，铙歌入汉家。
幽兰禅院柬西莲禅师（清·陈谋道）　　七言律诗　押庚韵	连云高阁郁峥嵘，俯接澄潭百尺盈。竹映帘前分晓色，泉流石畔起秋声。初闻仙梵空堂细，却听疏钟下界清。为爱当年飞锡地，中宵长对月华明。
登南屏（清·陈谋道）　　七言律诗　押寒韵	携屐南屏四望宽，凌空高阁俯清湍。风生古渡千帆急，雨湿秋林万壑寒。碧海波涛当槛出，沧江烟雾隔城看。百盘树杪飞流挂，有客登临兴未阑。
