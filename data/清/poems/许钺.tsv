晚晴（清·许钺）　　五言律诗　押文韵	骤点翻荷叶，依然放夕曛。池收将退水，风揭欲开云。槐树疏阴润，蝉声远唱闻。凭轩舒望眼，野色许平分。
项三秋子招集湖舫分韵得扶字（清·许钺）　　五言律诗　押虞韵	夏浅胜春日，频烦折简呼。云开山耸翠，雨足水平湖。小艇收鱼笱，荒台剩鼠姑。尚余豪兴在，藤杖不须扶。
七夕雨（清·许钺）　　七言律诗　押尤韵	不耐为文媚女牛，自甘才分拙如鸠。频年赖有书堪曝，此夜惟应酒可酬。蜥蜴咒来三尺雨，蟪蛄吟破一分秋。问谁曾见天孙驾，辜负人间乞巧楼。
