广陵感旧示陈敏斋（清·查元称）　　七言律诗　押先韵	茱萸湾北路三千，远浦浓春绿罩烟。禅榻落花醒昨梦，玉箫明月奈当年。平生意气行空马，半世功名上水船。差喜元龙豪气在，凌云好著一鞭先。
蓼花和朱椒堂同年韵（清·查元称）　　七言律诗　押麻韵	水国西风钓叟家，深红浅紫冷生涯。游龙耐得三秋老，瘦蟹扶来一桁斜。冷雨艳留芦荻岸，残霞凉缋水云槎。清霜寒露枫江晚，此是芙蓉结伴花。
无端（清·查元称）　　七言绝句　押东韵	塞北燕脂别样红，无端吹影落江东。蛾眉只合长漂泊，错把丹青怨画工。
山行（清·查元称）	我爱山居静，不耐山行喧。山意岂有殊，嚣寂情自分。谷深栖夕月，崖回穿朝暾。藓翳石径迷，雨入岚气昏。明霞烛溪练，灌木藏云根。岩花秀以野，丹碧丛纷纭。清辉亦可娱，惜哉非故园。故园正清秋，桂馥芙蓉殷。何当白云棹，言归黄叶村。山中读我书，夙好良所敦。
雪夜（清·查元称）	朔风吹彤云，寒色一庭满。霏霏六出花，作瑞协璚琯。镫火忽已夕，重阴日苦短。香压萱花冷，春入梅魂暖。幽人感岁晏，悄然坐孤馆。平生松竹心，雅宜冰雪盥。谁令歌阳春，坐见如音罕。山中独高卧，苦忆联吟伴。夜来江湖梦，晨钟忽催断。聊当酌桂酒，酹此白玉碗。薰炉炳明烛，妙曲听缓缓。醉揽黑貂裘，苍茫吹翠管。
寄都中诸友（清·查元称）　　押先韵	问讯京华意惘然，花枝酒盏忆当年。旧人无复何戡在，邻瓮难娜毕卓眠。芍药锦屏春似梦，海棠银烛月曾圆。司勋憔悴江乡冷，笠雨蓑云一钓船。
诸泥歌（清·查元称）	蕊阳之山何亭亭，中含玉古元冥精。非石非玉光晶荧，洞见皎日金乌形。昔尧命羿射曜灵，九华晃昱眩目睛。羲仲旸谷贡厥瑛，柱矢一发榑桑清。流传百世等球琳，祓除魑魅冰镜澄。燮理阴阳畴勒铭，民无夭札底太平。方诸空含月魄盈，阳燧徒袭爝火明。何如诸泥视不瞬，但觉胭脂红晕玉盘赪。应侣璇玑明堂登，九如爰祝日之升。扣盘扪籥嗤群盲，日无私照常见黄道行。
怡云楼（清·查元称）	我生也有涯，怡情惟涧谷。既辟一廛居，还爱二分竹。何以伴此君，庭宇秀花木。筑楼倚高梧，秋光压栏绿。小亭环石径，藓痕缭而曲。峰隅隐碧桃，篱畔散黄菊。轩光写月容，廊回射霞旭。心旷得天游，邈与清景逐。不堪持赠君，独寐矢薖轴。孰来数晨夕，白云檐际宿。
