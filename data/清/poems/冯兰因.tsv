酷相思 怀归佩珊（清·冯兰因）	为问侬愁愁有几。道江水深犹未就，剪断莲丝剖绿薏。心上也难抛弃。眉上也难回避。相思看得何轻易。受尽酸辛味。待验取、痴情真与伪。衾枕也千行泪，衣袖也千行泪。
凉州令（清·冯兰因）	风透窗纱冷。兰釭独伴凄其影。瑶阶云翳月朦胧，今宵天气，恰与侬怀称。恹煎不是伤秋病。只有痴难醒。眉儿浅淡不藏愁，解事霜娥，掩却相思镜。
木兰花（清·冯兰因）	西风成阵云生障。做出几般凄楚况。黄昏雨更断人肠，点点在、秋棠叶上。新寒忽地生罗帐。好梦难寻空注想。来朝晴否总携觞，须慰问、黄花无恙。
长相思慢（清·冯兰因）	雨久寒重，敝裘似铁，穿窗风利如刀。翻书指冷，索酒瓶空，殢人镇日无聊。瑟瑟萧萧。更彤云霭霭，雪洒梅梢。明月影难邀。掩清光、偏在今宵。况岑寂孤怀，黄昏枯坐，一灯黯淡慵挑。无端牵惹起，万千愁、剥茧抽蕉。梦短魂劳。芳信杳、天边雁骄。苦关情、深怜目断人遥。
