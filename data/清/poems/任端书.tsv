江渎庙（清·任端书）　　五言律诗　押东韵	南纪开巫峡，沧波万里通。旌幢朝水府，云雾闷灵宫。风晚神鸦集，霜深古柏红。长樯纷估客，歌舞岁时同。
骊山温泉（清·任端书）　　五言律诗　押阳韵	今古骊山路，仍流礜石汤。溶溶轻泛玉，冉冉细含香。春色华清老，閒愁白日长。莲花空绕砌，不见浴鸳鸯。
夔州怀古（清·任端书）　　七言律诗　押蒸韵	乱山深处销孤城，宇宙清秋尚郁蒸。见说蜀王成杜宇，早看秦火接夷陵。虎牙天险凭关隘，鱼复江流感废兴。今日俞矛歌汉德，片帆安稳浪纹层。
天津（清·任端书）　　七言律诗　押真韵	贾舶连樯接粉闉，绮罗镫火照芳春。几年碣石沦沧海，千里黄河下析津。三月垂杨调马路，一堤明月打鱼人。长安北望云霞近，偏接河东郡县新。
扬州怀古（清·任端书）　　七言律诗　押文韵	九州何地最销魂，一梦扬州恨晓云。六代江山谢车骑，千秋词赋鲍参军。城经芜后青天古，楼自迷藏白日曛。赢得朝朝唤愁处，酒波如海污红裙。
马伏波祠（清·任端书）	伏波遗庙枕空山，何限精灵去不远。一夕明珠来海外，千年铜柱在人间。功名自合高诸将，伏腊仍看走百蛮。长笛临风想遗曲，武溪南下水潺湲。
