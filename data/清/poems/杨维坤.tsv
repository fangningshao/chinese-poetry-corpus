村居晚眺（清·杨维坤）　　五言律诗　押微韵	开帘欣雨霁，烟火隔林微。一径牛羊入，孤村桑柘稀。长天连远水，积雾塞岩扉。仿佛闻人语，溪南种树归。
送道柔与其徒北上（清·杨维坤）	与君耕研春复春，掉臂结客游重闉。前年花发同就道，今年鹏徒难为邻。五战棘闱屡蹭蹬，两番京邸潜悲辛。饥鹰折翼向人叫，老马伏枥安能驯。惟君干镆焰如电，康庄赠策雷与陈。攫空蛟龙不可测，下笔风雨诚有神。苏黄妙手世谁似，伊洛的派师传真。儒者气象郁年少，谪仙标格疑前身。燕山紫桂逼天阙，努力秋风探月窟。市屠壮夫傥问君，道坤今卧南山云。
出东门行与道柔（清·杨维坤）	朝出东郭门，暮出东郭门，碧阴一带榆柳村。迤逦数武便萧寺，中有故人安经笥。故人耽静辟客来，剥啄时时乘兴至。馆人怪我何匆匆，我非看竹与问松。三日不见病抑郁，雄谈万古开心胸。扣角歌者杂行贾，炊扊扅时困五羖。若非任好小白贤，那拭珠光出尘土。谁家儿子狐白裘，烹鲭擗麟同五侯。玉鞭银络倚微醉，飘飖意气横千秋。吁嗟天道不可测，道之丰者数偏啬。失意八九事寻常，为君屈指一不得。似我濩落尤相怜，置酒当歌聊自便。摴蒱狎猎并得志，牖下矻矻徒穷年。君不见树梢斜日陇头月，亭午不常圆又缺。天公何意判晦明，循环至理何烦说。
归田园居（清·杨维坤）　　押侵韵	微雨洗高林，回飙开我襟。称心固为好，苟得非所钦。汲汲鲁中窔，遥遥沮溺心。山川千里外，怀古一何深。
