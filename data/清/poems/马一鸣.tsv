天门（清·马一鸣）　　五言律诗　押元韵	金陵形胜地，端赖此天门。山势排云表，江流动石根。就崖因作寺，分水自成村。来往风帆泊，年年觅旧痕。
舟夜（清·马一鸣）　　五言律诗　押歌韵	客枕寒难寐，愁来可奈何。全家隔云树，竟日泛烟波。人面霜风改，江头雪浪多。拥衾閒得句，聊尔自吟哦。
湖州东郊晚眺（清·马一鸣）　　七言律诗　押阳韵	菰城宛在水中央，四面风烟淡夕阳。轧轧几家当户织，盈盈十亩拂溪桑。名高祠尚传苏子，事往人犹说项王。底事峰峦看不厌，白云深处似吾乡。
