兵后入故里（清·刘祖启）　　五言律诗　押微韵	不到家乡久，今来事却非。苍茫三径在，耆旧几人归。乱草侵残雨，荒池带落晖。秋风吹短鬓，愁绝倚柴扉。
吴江道中（清·刘祖启）　　五言律诗　押阳韵	朝辞虎丘去，道出太湖旁。比屋皆临水，平田半种桑。秋声生落木，雨色隐斜阳。向晚吴歌起，中流意渺茫。
喜钟翀是至（清·刘祖启）　　五言律诗　押鱼韵	草色满阶除，君来独慰予。人当离乱后，交在死生馀。冒雨沽村酒，冲泥得野蔬。共谈身世事，款款月来初。
