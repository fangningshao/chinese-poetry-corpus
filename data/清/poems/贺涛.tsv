往复酬和积十馀篇涛不能诗肯堂强之乃依其韵而错杂用之勉成一首（清·贺涛）	吾师性好客，亭园极遐赏。高宴无虚日，嘉客时来往。酒政酷汉吏，诗律密秦网。张李争出奇，范子才无两。群雄不相下，建国各分壤。小侯执贽来，听命甘诮谤。郡县不敢居，退思乘一障。忆我二十馀，抗志薄今曩。良马脱羁络，千里犹莽苍。盲进不知退，力竭仍思强。岂料遇仲达，唾手收曹爽。蚁垤恐颠踬，嵩华恶能上。范子笑其旁，瓦缶击之响。怜彼蜩与鸠，不使控草莽。趣我令当阵，怯夫胆忽放。纵横大敌前，那复计弱壮。思酬知己恩，胜负不设想。请师备良药，将疗灌夫创。
过天津肯堂留饮用山谷次晁补之廖正一韵见赠依韵和之（清·贺涛）	筝弦在耳酒在口，老范为诗胆如斗。謇博意兴何超然，日以诗歌相往还。既得薛君与鼎立，何又援我厕其间。我自受形尘世上，孤怀那肯邀人赏。茫然四顾吾何从，自投所向归桐城。桐城大儒世与齵，岂屑稽古如桓荣。不事公卿乐处士，知音四海惟吾子。大匠门下多瑰材，散栎见收殊可喜。群贤会合古所难，伯牙琴为钟期弹。得与良朋日欢饮，云路悠远何须攀。吾师罢官我何望，将从子言归故山。
