巴里坤野宿（清·方希孟）　　五言律诗　押东韵	漠暖百花红，禽声细雨中。海光飞白马，山气吐黄虹。麦露浮晴野，松云幂晚空。疏林隔渔火，几处似江东。
骨拐泉（清·方希孟）　　五言律诗　押阳韵	悉月坠茫茫，寒星照大荒。鸽盘晴哨响，雕卷画旗凉。漠气连空紫，天光落海黄。玉关云万叠，何处更家乡。
松树塘（清·方希孟）　　五言律诗　押微韵	一片天山月，寒光照铁衣。火风时夜吼，阴雪每晴飞。榆色连千里，松声合四围。古来征战骨，此地几人归。
度天山（清·方希孟）　　五言律诗　押东韵	二十四盘空，栏干叠叠红。人行穿雪顶，禽语出冰中。花草千峰合，霆涛万壑通。摩挲问碑碣，风雨恐来攻。
三铺（清·方希孟）　　七言律诗　押麻韵	漠南日日度流沙，喜见连村酒帜斜。鹅绿数行湖上柳，猩红一点碛间花。人家鸡犬繁无异，物候瓜芦熟不差。若使汉唐田尽辟，昆墟今已富桑麻。
二铺（清·方希孟）　　七言律诗　押东韵	飞鸟茫茫四望空，炊烟渐喜百家同。地居漠北山南内，人在枫黄稻绿中。鹅鸭一堂堪鬻子，牛羊漫野并滋酮。莫嫌异俗非淳古，树里团栾即大蒙。
哈密送长节帅（清·方希孟）　　七言绝句　押尤韵	茫茫大碛四边秋，山满寒城雪满楼。一帜元戎千骑捧，月明笳吹下伊州。
星星峡（清·方希孟）	渴峰奔怒虹，侧势走千里。横略大荒东，倒饮雪山水。逶迤乍中断，岭崟并孤峙。沉沉石色厚，力透天背紫。大坂如连驼，一折九马死。火蹄并铁声，百拽不肯驶。我行已天上，我仆犹峡底。迈步轻虎狼，顾影怯魈鬼。前隙身茫茫，四咤悲风起。壁巉黑月下，健鸟摩残垒。俯视深井光，青荧一灯喜。
