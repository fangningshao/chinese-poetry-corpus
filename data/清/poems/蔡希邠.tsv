佳人（清·蔡希邠）　　押寒韵	佳人抱绝色，贞静性寡欢。容华耀霜菊，姿态凌风兰。浣纱自织布，羞被绮与纨。世情向浮薄，得贤古所难。绸缪缔君子，自谓摅肺肝。和鸣悦同调，丹凤谐青鸾。岂知中道乖，一旦分羽翰。回文叠缄恨，鱼帛沈江湍。君虽弃妾好，妾弃良亦安。人生靡新故，终始贵不刊。愿君三复思，群口方讥弹。
柳州偕曹介藩太守金辅臣司马游立鱼峰遍探岩洞诸胜遂题（清·蔡希邠）	灵鱼自何年，波底猝飞出。龙门不得上，矫首作山立。化龙虽未成，终胜枯鱼泣。至今石缝髓，常带残沫湿。其腹空能容，中有洞六七。平生抱奇好，特为留一日。招携两长官，车马亭前集。幽岩户不扃，左右随客入。突兀挺孤砫，诡异罗四壁。仰骇崩朵云，离地才数尺。摩顶防欲压，势甚危岌岌。缨络纷下垂，纯是钟乳汁。天女霞裁帔，罗汉风飘笠。貌固难尽传，目亦无暇给。岂知涉犹浅，愈转境愈密。窈深曲而达，白昼黑于漆。秉烛为我导，所到必穷历。雪窦放光明，变幻相千亿。神物互屈蟠，恶兽相搏击。森然欲攫人，对此毛发慄。睨视忽猛省，谬想潜起蛰。安得驱雷霆，更挟风雨力。奋鬣山动摇，一夜头角戢。阴崖徙空潭，惊舞赤鲩赤。骑之蹑云汉，万里江倒吸。
