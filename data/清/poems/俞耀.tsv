贺菊人太史（清·俞耀）　　七言律诗　押灰韵	蹀躞青骢下九垓，雕鞍香踏软红来。筵张玳瑁调金鼎，笔架珊瑚咏玉台。萱草岁寒凌雪健，杏花春暖向阳开。于今《雅》《颂》承平日，眠底纵横见此才。
塞上春感（清·俞耀）　　七言律诗　押萧韵	城头觱栗响金飙，听说群羌更动摇。冻坼平冈饥牧马，阴沈大漠冷盘雕。花门祸肇天俱惨，草碛营开土半焦。杨柳东风何处是，春来还忆灞陵桥。
登嘉定郡楼望峨眉山（清·俞耀）　　押尤韵	西行未作峨眉游，舣棹独登江上楼。三峰两峰太古雪，千树万树孤云秋。寄书远近一青鸟，随艇浮沈双白鸥。安得芒鞋自来去，闲从绝顶凌嘉州。
糟丘歌寄东生弟（清·俞耀）	人间不筑黄金台，天上不修白玉楼。腹中文字半磨灭，化为酒气成糟丘。我欲死埋其侧生与之游，不醉亦醉不愁亦愁。光阴一掷几千载，吾将老死无春秋。不知人间天上，何处可以长居而久留。愿假东来鹤，为我西飞招子由。茫茫江汉表，荡月乘虚舟。江汉滔滔去何驶，汝驾长风好来此。一杯涤尽胸中尘，共卧糟丘万古春。
短歌行（清·俞耀）	丈夫不能骑马挽强弓，飞身杀贼称豪雄。胡为翩翩乃学少年子，斗鸡走狗驰青骢。我闻南北豺狼走平圹，霜戟森森列万帐。梦中忽割几人头，渴吞战血心犹壮。天子传呼赐宝刀，殿上亲披金字袍。左插白羽右乌号，翻身仰射凌秋雕。一生龌龊非人豪，下视王侯将相如牛毛。
