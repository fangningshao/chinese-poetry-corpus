辛巳夏登翼际山（清·胡绍鼎）　　五言律诗　押东韵	过桥攀绝巘，冉冉到虚空。石仄下临水，云高微有风。万家分汉北，一郡出江东。此地何年别，人烟遂不同。
送夏需堂还太仓（清·胡绍鼎）　　五言律诗　押庚韵	明日江东路，匆匆又远行。家乡同一望，客舍已三更。木落山风急，湖来海月生。报书多盛事，可以慰离情。
和纪晓岚赠张白莼韵（清·胡绍鼎）　　五言律诗　押侵韵	客游耽海岳，嘉会此相寻。花下三春醉，人閒万古吟。风尘随捷足，山水寄同心。莽莽飞光阔，天涯共照临。
