秋夜读九歌（清·夏弘）　　七言律诗　押歌韵	娟娟凉月生虚壁，酒罢摊书读《九歌》。兴托美人情最切，思深公子怨何多。湘皇泪雨滋丛竹，山鬼悲风带女萝。一夜寒砧催木叶，洞庭今已起微波①。
春寒（清·夏弘）　　七言律诗　押东韵	门掩苍苔一径中，秋千闲在曲阑东。梨花落地半窗雨，柳絮入帘三日风。斗草懒舒红袖冷，啼莺无奈画屏空。江南二月韶光贱，孤负枝头蛱蝶丛①。
孔东塘博士招同人集傍花村（清·夏弘）　　七言绝句　押支韵	傍花村里花如雪，扑席浮觞二月时。莫向伶人争画壁，双鬟都唱使君诗①。
