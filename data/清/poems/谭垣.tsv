巡社纪事（清·谭垣）　　押遇韵	夙驾淡溪东，遥指搭楼路。曲涧架小桥，红英冒①绿树。社厝②隐云林，笆篱③深深护。堂中列图鼎，典则犹可数。帝德浃雕题，覆育时煦妪。番黎沾化久，爱戴深且固。童子四五人，能诵诗书句。咨询实可欣，奖劝不妨屡。众番④亦欣然，笑请轩车驻（江宝钗编校）。
巡社纪事（清·谭垣）　　押药韵	稻陇转平埔，驱车入武洛。旌①竿绕寒云，戍楼晓明②柝。土目跪前迎，庶番互联络。社丁虽稀少，勇壮俱超跃。昔在大泽机，旧址③连岩崿。日与生番伍，趋走类猿玃。自从归化来，薰蒸销狞恶。移社向中田，妇子安耕穫。我来宣皇仁，毋使逢不若。山鬼应从风，祥和遍村落（江宝钗编校）。
巡社纪事（清·谭垣）　　押纸韵	山行复出山，远见溪云起。阿猴当中权，阛阓①列村市。城门固鱼钥，修篁如列雉。编茅备堂奥，削土崇阶戺。天使持节来，骢②马历至止。番目为我陈，此社非他比。素称物力饶，众社归经纪。年来生齿繁，不复追前趾。我为番目言，物盛难可恃。应须敦俭约，慎勿踵奢侈（江宝钗编校）。
巡社纪事（清·谭垣）　　押屑韵	淡①水向南趋，乘涨多纡折②。古社依上流，番社参差列。日暮乃停骖，乍③望心如结。篱缺④见溪光，沙岸水方齧。谋将社寮⑤移，众番情辞切。我与番众谋，非可一言决。相度宜周详，经费宜樽⑥节。暂施堤防功，且待秋潦竭。秉烛坐中庭，劝谕均晓彻。老番共扶携，幼番各持挈。惇庞诚可嘉，整肃尤可悦。忧劳长善心，此理信前哲（江宝钗编校）。
巡社纪事（清·谭垣）	出门仍沿溪，自上而及下。溪流远回汀，番厝①藏中野。此处丁盈千，林总甲诸社。罗拜纷难数，注②名不停写。圣朝湛濊③恩，雕题绥福嘏。试观生息多，谁非被化者。番老不言寿，番女亦云姹。由来沾雨露，亦自谋弓冶。我为番目言，社丁不患寡。衣食所必需，犁锄正堪把。行见尔番庶，击鼓吹豳雅（江宝钗编校）。
巡社纪事（清·谭垣）　　押屋韵	晚过力力溪，溪水清可掬。皎月悬林端，修竹如新沐。下马入番社，番众一何肃。灯前试细认，尔雅殊被服。咨访听语音，通晓更娴①熟。圣治开文明，光被及番族。应知久渐摩，秀发此先卜。拱手进番童，经书果能读。忠信自有基②，礼义须涵育。劝勉且丁宁，披月前村宿（江宝钗编校）。
巡社纪事（清·谭垣）　　押麌韵	凌晨赴茄藤，绕社乔木古。宿鸟鸣高枝，疏花缀深圃。番众拥我前，衣被半蓝缕。升堂细咨询，一一诉贫苦。众番叩头说，番愚为人侮。我谓番本愚，圣朝所安抚。谁欤或侮之，我能为尔剖。慎勿学奸刁①，贫苦乃自取。老番共点头，少番首亦俯。开道至再三，不觉日亭午（江宝钗编校）。
巡社纪事（清·谭垣）	振策向平埔，已过茄藤港。瞥见小琉球，瀛海遥相望。番社辟南隅，放䌇乃保障。编竹起连廒①，仓庚②数千量。边海土虽瘠，近山地仍旷。佥称归化后，我皇恩浩荡。番赋既全蠲③，番丁不加饷。更以所蠲④租，一半给番养。老者亦已耋，少者日以壮。共依覆帱中，尊亲永无忘。我职司拊循，咨诹颇谐畅。暇日仍来此，勿使耕耘妨（江宝钗编校）。
