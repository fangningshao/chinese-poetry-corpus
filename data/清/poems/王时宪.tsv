舟中遣兴（清·王时宪）　　七言律诗　押麻韵	四十日来谁地主，二千里外客天涯。青山两岸寻诗路，黄叶孤村卖酒家。鼓枻有声过蟹舍，使帆无际失鸥沙。前途遥指苍茫处，黄鹄矶边正晚霞。
旅舍感怀（清·王时宪）　　七言律诗　押鱼韵	侯门纵可曳长裾，懒癖偏安水竹居。台畔空传收骏骨，肆间敢望活枯鱼。鬓将如鹤频看镜，松欲成龙尚著书。百尺楼头且高卧，陈登豪气未全除①。
寄赠麓台用杜戏题王宰画山水图歌韵（清·王时宪）	泼墨生寒云，落笔成奇石。人间藏弆求之迫，天家亦欲观真迹。遥知奉敕写幽林，风雨惊飞殿廷壁。旧传家学娄江东，丹青妙手神明通，兴到笔健如游龙。岳岳给谏素鲠直，大有古之诤臣风。闾阎疾苦莫可比，远隔君门万千里。应诏定绘《豳风图》，不徒皴染闲山水①。
