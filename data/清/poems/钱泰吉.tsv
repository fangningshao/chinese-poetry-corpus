得岱峰临安学舍书却寄（清·钱泰吉）　　七言律诗　押真韵	广文书到苦言贫，饥饿看山蒜发新。食少花猪儿女瘦，规依白鹿学徒亲。经师自古归儒者，《大雅》须教有替人。莫倚官间无一事，但吟蝴蝶句通神。
雪（清·钱泰吉）	日日望雪雪不得，地底潜温化蝗蜮。时将腊尽乃作寒，飞花片片堕我侧。积不成寸俄晴融，司寒无乃失其职。君不见，京华十月天，霜凝白野冰填川。一日二日雪载涂，行人坚冰冻在须。蛰虫坏户不敢出，夜深冰面跳老狐。京华厌雪雪不止，江南望雪雪更无。为问滕六彼何人，使我天公泽不均。今朝微雪亦可珍，几日县官出迎春。作诗告天公，盍早沾足用，使来岁大熟无饥民。
赵中令琴歌胡仁圃属（清·钱泰吉）	空斋昼静焚旃檀，古琴挂壁生清寒。漆文虽作蛇腹断，酝酿开国元气神犹完。凤池之中有遗字，乾德元年赵普制。重修者谁张顺修，汉雯山人名同留。吾闻太宗欲法文武增二弦，惜哉蔡裔所制今不传。是时雅乐尚未定，此琴那独中和全。何人试按和岘律，使与叉手之笛同清圆。枯桐或是秦陇木，屋材之余琴材便。饰徽不用瓜子金，十瓶或未来海壖。想当炽炭烧肉后，应和靡玉声缠绵。不然抛琴风雪夜，终读《论语》二十篇。呜呼陈桥排闼功莫京，国家之事由书生。誓书尾署臣普记，陛下不误谁所成。弹之莫作《履霜操》，九原骨朽心难平。君不闻中有痴儿，临死呜咽悲啼声。
闻岱峰将至以诗迎之用东坡喜刘景文至韵（清·钱泰吉）	十年晨夕相招呼，五年相望天一隅。离情欲写不可写，往往匝月一字无。君诗数寄未属和，闻敌而退惭非夫。不虞君将涉我地，旗帜欲竖无人扶。急修壁垒待强敌，挑战岂敢捋虎须。去年病中君访我，观潮后时自笑迂。吾侪谋事百未遂，敢云磨蝎如韩苏。惟余狂熊老不改，嫫母自诧倾城妹。当时同好各星散，握手犹得君与吾。与君准备十日饮，我梦已落鸳鸯湖。
衎石兄自大梁书院用东坡闻子由瘦韵见寄次答（清·钱泰吉）	十年安坐髀生肉，未至举家常食粥。讲堂夜饱散学徒，静看檐楹掠蝙蝠。性情但觉渐疏慵，嗜好焉能别流俗。吾兄手书时一开，宝之不异径尺玉。遥天相望隔银河，古寺何年访金粟。会须海上聚沙鸥，共住山中友麋鹿。元方将车季持杖，那用红尘走驺仆。儿曹谨厚赖家风，待效伯高嗤刻鹄。
盘谷砚歌寄酬衎石兄（清·钱泰吉）	少读《昌黎集》，梦想盘之中。大行山字老未识，何缘脚踏幽人宫。吾兄知我饶砚癖，为致盘中一片石。面含浅紫背深碧，泉甘土肥养玉液。况有陇西隐君此焉宅，卢老韩公共游屐。斯文元气久蕴积，能使凤味龙尾皆辟易。我今对此砚，却忆贞元初。吐蕃大入寇，烽火传边隅。西川节度屡破敌，庶几不愧大丈夫。鬼夷此日负海嵎，天子宵旰劳远谟。楼船将军盛兵卫，轻裘坐展筹海图。书生不能草羽书，枉持一砚频欷歔。砚兮砚兮吾语汝，但愿龙起大泽驱天吴。一朝灭此釜底鱼，远行不劳吉日出。采山钓水容吾徒，平沙绿浪榜方口。与兄穷探极览相嬉娱。
闻衎石兄归郡城下榻学山兄乐寿堂赋呈四首末篇兼怀云寿兄武义（清·钱泰吉）	积雪明南窗，独坐忆远道。大河冻行舟，何处赋春草。忽传一纸书，开缄豁怀抱。为言卸装初，乐事田园好。上堂拜世母，慈颜幸未老。家事咨长兄，连床度昏晓。朅来犀角儿，去日犹襁褓。咿唔共镫火，兄孙已聪了。流光十五年，忽忽同过鸟。暂辞京洛尘，且食江乡稻。
六舟属题汤雨生将军所赠画梅即次将军自题韵（清·钱泰吉）　　押药韵	众生苦颠倒，孰肯解其缚。将军拯物心，欲使出沟壑。老梅得成柯，寒不受雪虐。那知琴隐园，悲风顿衰索。城郭人民非，翔舞归来鹤。幽香伴忠魂，苦恼乃极乐。平生金石契，高僧共咏谑。遗墨佛护持，九霄气磅礴。
题吴仲圭竹谱卷（清·钱泰吉）	吁嗟乎！故园平安语不闻，有竹巳等申池焚。秋声可听在何所，异乡看画得墨君。墨君落落扫俗熊，以趣为上入三昧。湖州之书亦抗行，息斋之谱或相配。签题藏弆瓠尊翁，翁画竹与梅兰同。元章万玉图未见，此卷意外今相逢。故乡何日朋簪盍，乐郊歌咏相酬答。平生未访梅花村，今宵梦绕梅花塔。塔中道人真绝伦，橡林画隐终其身。那能天地干戈际，不作东西南北人。
