狼山大观台（清·沈昌宇）　　七言律诗　押灰韵	他乡经乱独登台，万里江天眼暂开。山势远从京口落，潮头高过海门来。百年世事翻棋局，半壁桑麻换劫灰。日暮寒林霜叶下，秋空一雁发声哀。
宫词和顾缉庭同年（清·沈昌宇）　　七言绝句　押寒韵	太液春波似海宽，玉人无数倚雕栏。长门十载朱颜改，镜里妆成不忍看。
宝盘歌（清·沈昌宇）	噫吁嘻！宝盘之来，乃自洪河之东，太华之西。沈埋光景二千载，潜匿不啻蛟与螭。岐山崩颓灞水竭，此宝乃一鸣其奇。土衣厚裹十重甲，苔藓蟠驳鳞之而。含垢忍辱无不可，奚必汲汲求人知。今日出世毋乃早，我为宝盘痛哭垂涟洏。神物久晦岂能不一显，所惜今也非其时。成周之盛称宣王，中兴令辟开明堂。命将北伐天威扬，驱逐猃狁过朔方。归来纪绩书旂常，乃作重器垂辉煌。祭告清庙牵骍刚，股肱二虢同趋跄。是时大狩岐山阳，伐石作鼓志宪章。籀也惟史古之良，刻画金石尤所长。勒兹盘铭传无疆，钩磔作作生锋鋩。鱼鱼雅雅词轩昂，侯其祎而骏烈张，历十四代腾其光。我见此盘在徐氏，良二千石有孙子。灵光道自日边来，奇气惊看室中起。呜呼咸阳钟虡销为泥，承露金茎早摧圮。自从周鼎沦太丘，空令千人没泗水。沧桑变易陵谷迁，法物西京长已矣。惟有此盘今巍然，精铜百炼重且完。长牙㟏岈辟邪怒，渍血朱碧龙文斑。叩之其声中无射，琅琅摩戛锵八环。长廓密室相掩护，犹有宝气彻夜腾星躔。我为此盘发三叹，摩挲百遍心茫然。若非埋灭在九地，似尔光怪何以能久全。不潜而见际时变，顷刻城郭生烽烟。盘兮盘兮尔室已易主，得无从此伤其天。此盘阅世二千载，笑我小子言詹詹。刘争项战见惯等闲事，况此幺么蛮触何忧焉。我思及此重叹息，人生难与金石同其坚。噫吁嘻！宝盘之来，乃自洪河之东，太华之西。侧身四望心依依，西方美人我所思。
哀吴阊（清·沈昌宇）	西风萧萧梧叶秋，梧官寂寞吴王愁。一番荣落随时易，百代兴衰逐水流。吴阊自昔繁华地，郁郁层城发佳气。秋晚枫江蟹稻肥，春深虎阜莺花丽。楼台烟雨梦南朝，旧苑长洲草未凋。镫火夜归青雀舫，酒旗晴护绿杨桥。吴姬生小能歌舞，打桨乘潮自来去。子夜新声按绿幺，丁香艳锦缠琼树。水色山光无尽妍，踏青车子采莲船。漫惊烽火三千里，已盛烟花二百年。人间祇觉阳春好，天上那知霜雪早。白马环江吼似潮，红巾遍地屯如草。大帅逃威过晋陵，督师车骑尽东奔。仓皇关效鸡鸣度，慷慨陴呼爪士登，孝穆才华信殊众，堂堂开府声华重。债帅何期竟倒戈，岩城从此遂摧栋。阊阖西南轶荡开，金戈铁马震如雷。可怜槚墓鸱夷去，又见稽山甲楯来。短兵狭巷相驰突，白屋朱门遍搜索。廉使空屠朱亥刀，县官都化王乔舄。百雉崔巍九四城，如何蚁贼竟纵横。开关到此成延敌，失策于今悔募兵。分班竞占吴宫宿，吮血磨牙厌人肉。上国何因患豕蛇，荒台祇见游麋鹿。馆娃名号又重新，浪蝶狂蜂惨变春。捉得雏姬充养子，传来羽帖署真人。服妖遍地迷红紫，伐鼓枞金乱盈耳。蛮奴厮养锦缠头，蜑户长年银约指。真娘墓上月如霜，响屟廊前草不芳。杜宇凄凉啼碧血，燕泥零落堕雕梁。百年名胜归何处，金粉山川变尘雾。渔父空寻避世人，参军漫作《芜城赋》。君不见金陵自古帝王州，花月秦淮一旦休。又不见西子湖头好山水，柳色莺声今已矣。江山形胜总堪哀，长使英雄心事灰。祇有胥江呜咽水，阖庐城下日徘徊。
