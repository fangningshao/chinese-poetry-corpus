晓发正定（清·柏春）　　五言律诗　押支韵	冰合滹沱后，舆梁创构时。乱沙穿水破，孤塔撼风危。野阔狐跳迅，林寒鸟语迟。荒村呼豆粥，犹许疗晨饥。
周云圃太守游宦粤东（清·柏春）　　七言律诗　押阳韵	山左清才骑省郎，期期口吃笑周昌。一官琴鹤艰行李，九曲鱼龙绕故乡。傲骨有时增妩媚，薄醺亦足助清狂。还怜万里饥驱客，海上波涛撼五羊。
磁州（清·柏春）　　七言律诗　押歌韵	太行王屋竞嵯峨，讲武城荒俯逝波。上党雄关通滏口，北平新界画漳河。水村香煮雕菰滑，野市云堆吉贝多。风景江南差可拟，买田竟欲辟烟萝。
发平干避雨败寺（清·柏春）　　押删韵	竟日平干路，纡回大陆间。寒云难作雨，断阜亦名山。荈饮清泉涩，钟倚老树间。百年余破寺，佛髻堕花鬘。
呈恩缄庵尚书（清·柏春）	将才本天授，生为梁栋资。次亦历兵间，深识行阵机。自从三季来，世降风逾漓。杀机迭相胜，权谋日以滋。苟未历锋镝，乌能工指麾。识途有老马，卒伍咸可师。古今兵家言，方策犹昭垂。胸中罗武库，幻出风云奇。绝学非师授，抵掌承平时。父书纵能读，勿为赵母悲。
