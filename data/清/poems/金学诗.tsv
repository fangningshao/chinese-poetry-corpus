卢雅雨运使招游平山堂诸胜同程蕺园严冬友顾星桥作（清·金学诗）	春和霁景开，鲜云媚晓色。烟林扬桂桡，风槛俯兰泽。沿缘遵前涂，回溪净如拭。日华丽朱甍，霞影挂绮壁。秀岭互萦纡，层楼绚金碧。石桥跨晴虹，掩映琼阑赤。玲珑耀远观，窈窕迷近历。侧径疏篁深，幽阶嫩苔蚀。行行空翠中，十里香雾幕。崇堂豁清爽，遥望江村夕。觞咏盛自今，风流缅犹昔。幽探符胜情，雅会展良觌。欣随印渚游，况偕梁苑客。月明赋言旋，惆怅高楼笛。
