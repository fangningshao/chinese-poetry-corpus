秋日（清·王芬）　　五言律诗　押寒韵	肃杀秋声里，幽怀感百端。螀啼露华重，萤度月波寒。竹外疏花瘦，廊腰败叶乾。独怜三径菊，冷节末阑珊。
寒食（清·王芬）　　七言律诗　押先韵	无边红紫斗芳妍，却是清明雨后天。满地柳阴啼杜宇，隔墙花影落秋千。青帘几处飘村舍，荒冢连阡化纸钱。野外难禁三日火，飞灰乱袅夕阳烟。
春闺怨（清·王芬）　　五言绝句　押麻韵	宿雨开晴晓，轻寒懒酿花。无如旧时燕，犹恋故人家。
旅夜（清·王芬）　　七言绝句　押萧韵	旅馆羁身苦寂寥，西风庭树响萧萧。秋钲廿五寒声碎，何处高楼起洞箫。
咏菊（清·王芬）　　七言绝句　押灰韵	傲骨清标满路开，何年陶令赋《归来》。暗香盈袖风帘卷，自向东篱酹一杯。
感时（清·王芬）　　七言绝句　押麻韵	世乱年荒何处家，陶轮浩劫涌尘沙。玄黄血染龙蛇起，谁倚危楼听暮笳。
赏雪（清·王芬）　　七言绝句　押阳韵	乾坤不夜月无光，万壑群山尽玉妆。驴背诗翁去千载，雪中冷落野梅香。
