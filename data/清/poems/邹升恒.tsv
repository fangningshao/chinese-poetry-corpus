丁香和韵（清·邹升恒）　　七言律诗　押青韵	春空烟锁缀星星，两树琼枝占一庭。交网月穿珠络索，小铃风动玉冬丁。傍檐结密人难拆，拂座香多酒易醒。只恐天花散无迹，拟将湘管写娉婷①。
分赋得采香径送沈归愚太史暂假归里（清·邹升恒）	吴宫花草今何处，岩畔犹馀采香路。当年越女颜如花，莲舟荡漾双桨斜。后宫罗绮照野水，鸳鸯作队随溪沙。六千君子一朝起，台上佳人委流水。相逐鸱夷泛五湖，羞见荷花守红死。千年遗迹想依稀，过客唯应吊落晖。诗人家傍采香径，不采秾香采紫芝。老入承明亲禁掖，暂辞扣砌还山泽。洗砚池边访旧踪，樵翁溪友还相识。自怜软土滞年年，何时同泛香溪船①？
