画墁堂夜坐（清·谭莹）　　五言律诗　押先韵	庭空半残月，萤火入凉烟。竹柏影成画，香花心悟禅。倦游疑隔世，多故逼中年。静境无人共，支琴独未眠。
至乐（清·谭莹）　　七言律诗　押阳韵	已无亲养总寻常，独以官贫去住忘。至乐蔼然依骨肉，求工无益悔词章。出山最苦难低首，游世何容太热肠。旧日酒徒犹未散，拗花同醉绿阴堂。
镜槛（清·谭莹）　　七言律诗　押蒸韵	镜槛无人月似冰，落梅依旧影崚嶒。犬声豪甚当关仆，鹤梦恬于退院僧。故宅未尝经丧乱，素交宁忍问衰兴。田园易主儿孙在，插架何当付羽陵。
