六十示儿（清末民国初·贡桂生）　　七言律诗　押真韵	电闪注光六十春，满腔心事对儿陈。毕生耕稼颇知味，十载诗书枉问津。退一步行途总坦，作三冬计境常新。汝曹学艺须勤奋，磨厉甄陶肯让人。
古柏（清末民国初·贡桂生）　　七言绝句　押阳韵	劲枝挺秀隐山冈，阅历明清两代光。本是天生彫后质，愈经霜雪愈葱苍。
新秋（清末民国初·贡桂生）　　七言绝句　押青韵	小院深沈梦乍醒，俄经秋意一回经。漫谈花月催人老，鸿雁声声惯岁听。
哭嬗芳弟（清末民国初·贡桂生）　　七言绝句　押庚韵	十六年华了厥生，萤窗岑寂杳无声。早知尔我遽成别，何必当初称弟兄。
自叹（清末民国初·贡桂生）　　七言绝句　押真韵	岁月蹉跎负此身，无多伤感向谁陈。毕生精力抛何处，耕读相承一逸民。
马路阁眺有感（清末民国初·贡桂生）　　七言绝句　押阳韵	人世繁华一梦梁，桑田沧海备经尝。古今变态知多少，只有青山不改常。
偶成（清末民国初·贡桂生）　　七言绝句　押庚韵	不谋衣食不求名，任我闲吟阅世情。枯菀都听天所命，始知无事一身轻。
