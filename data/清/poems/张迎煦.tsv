端江舟晚（清·张迎煦）　　七言律诗　押青韵	据关酋虏迟来庭，角吹楼船去不停。靺鞨晴波摇夕照，貔貅小队列津亭。村村榕荫浓垂绿，朵朵莲峰远送青。醉倚吴钩一长啸，鱼龙惊起晚风腥。
丁未春日将归里门赋别楚中诸友（清·张迎煦）　　七言律诗　押蒸韵	颓然自觉百无能，且学吾宗老季鹰。皮相可怜成躄叟，头衔又复署聋丞。岂真樗栎偏多寿，未必参苓尽有凭。算到不如归去好，乡心先已过吴兴。
