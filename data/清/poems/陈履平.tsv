东阿道中（清·陈履平）　　五言律诗　押先韵	荦确东阿道，疲驴策不前。乱峰围落日，野水浸遥天。林闪孤村火，云深古寺烟。遥闻钟梵动，欲借上方眠。
花下独酌（清·陈履平）	花枝娅姹摇春风，纷纷蜂蝶争繁丛。我来提壶饮花下，闲愁如雪皆消融。枝头黄鸟声更好，似惜春光怨春老。少年乐事那复得，只今空忆长安道。救人无术廿载中，归来两鬓已成翁。故交如花渐凋落，欲话衷曲谁人同？且拚烂醉花阴卧，明日呼童扫落红。
