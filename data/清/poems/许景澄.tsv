题画（清·许景澄）　　五言律诗　押尤韵	一径坡陀里，山行已早秋。乱峰回落日，瘦马倦长邮。渔渡枫林暗，人家槲树稠。休文饶古致，展卷思悠悠。
和子裳中秋作（清·许景澄）　　七言律诗　押微韵	小园松竹尽环围，水槛烟明撤烛辉。对月几人犹绿鬓，入秋易怨是瑶徽。路穷星汉家何处，书滞长安雁亦稀。毕竟一年今夕好，遣愁莫负羽觞飞。
赋赠梁星海鼎芬（清·许景澄）　　七言律诗　押阳韵	如锦花开满洛阳，独回松格傲繁霜。茂陵壁立秋无恙，玉宇高寒梦未忘。渡海题诗珊树丽，登楼汎酒荔支香。名山青鬓诚难得，坐看浮云起灭忙。
柬袁磢秋同年时初授芜湖关道（清·许景澄）　　七言律诗　押庚韵	十年台妙最知名，今日欣看直指行。天下军输缗算重，大江锁钥雅歌清。徙戎深念烦江统，谕蜀风流羡马卿。缄取相思驰万里，汉家帛雁正南征。
七夕奉怀洪文卿阁学（清·许景澄）　　七言律诗　押虞韵	满地横流仗一壶，宵分看剑忆风胡。三年泥雪曾如梦，万里星河想不殊。觇国屡询回纥马，筹边待献月支图。灵槎西望多佳气，惭愧飘零到柳蒲。
