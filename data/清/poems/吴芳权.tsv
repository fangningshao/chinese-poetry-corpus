追悼庄烈帝（清·吴芳权）　　七言律诗　押先韵	先王俭德从来少，声色何曾进御前。饥馑荐臻兵更逼，恬嬉沿误鼎随迁。忧民实下千行泪，传警常惊一夜眠。遥望园陵风雨夕，六龙肃肃尚行天。
吊邑殉难诸人（清·吴芳权）　　七言律诗　押支韵	连州列郡尽离披，独有弹丸誓不移。谁肯土崩图苟免，犹能巷斗力相持。千人毅魄凭天堑，万众雄心限地维。闻说中秋临死夕，琵琶箫鼓闹城陴。
祝古槐兄八十（清·吴芳权）　　七言律诗　押东韵	渭水滩头一钓翁，理丝不问世穷通。芦花掩映三洲棹，竹叶萧疏半亩宫。客至不修花卉节，筵开自率素家风。由来天爵人人贵，何必从王勒鼎功。
