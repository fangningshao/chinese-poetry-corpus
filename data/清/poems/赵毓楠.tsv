捧读留别榆林士民之作谨步原韵（清·赵毓楠）　　七言律诗　押真韵	乾坤易色起边屯，忽变尧天舜日春。化险为夷文亦武，爱民若子官如亲。古来兴废知难定，乱后忠奸论始真。患难相同归梓里，君恩未报各沾巾。
潭溪怀古（清·赵毓楠）　　七言律诗　押阳韵	涧溪溪水水茫茫，欲问东流意转伤。万古关山总无改，千秋暮叶几苍黄。景升儿子如豚犬，曹瞒奸雄空虎狼。毕竟人和成帝业，君臣一体共流芳。
失题（清·赵毓楠）　　七言律诗　押真韵	何幸浮生八十春，一堂五世叙天伦。喜同商第如林立，爱慕陈门九代亲。秋老风霜知劲草，国危板荡识忠臣。余生待到阴霾散，扶杖早朝侍帝宸。
临终诗（清·赵毓楠）　　七言绝句　押微韵	好花艳冶自芳菲，风雨漂摇大梦归。是有非无还净土，始知八十七年非。
