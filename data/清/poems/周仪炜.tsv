山溪夜坐（清·周仪炜）　　七言律诗　押寒韵	疏砧清切夜阑干，小阁临溪四面宽。半下西风山翠冷，独看明月剑花寒。澄波有梦流难去，磐石无心坐觉安。欹枕乍眠眠又起，卷帘秋在五云端。
扬州别宋学博家进士（清·周仪炜）　　七言律诗　押萧韵	十年不听广陵箫，浅醉重寻旧板桥。忽尔伤心成雨别，可能奇气为花消。红窗悄夜欢愁梦，碧月春江上下潮。仍是扁舟送归客，熟梅风里过金焦。
偕邵文纶三登怀远青云楼眺荆涂两山作（清·周仪炜）　　七言律诗　押元韵	长淮东下两山尊，天作巍峰壮此门。金简承华开日月，元圭拜手奠乾坤。侨名已变当涂国，遗迹犹传禹会村。间话怀襄溯前烈，直疑疏凿尚留痕。
偕王三远甫看落叶（清·周仪炜）	秋柯无静音，风过有鸣萚。卷帘庭草深，寒绿动萧索。娟娟天际流，簌簌林间萼。相观亦夷犹，宁教怆零落。达人识心性，世事工羁缚。凉飙开化机，意兴俱卓荦。浩歌却尘滓，晤对起清廓。回首山月生，流煇上帘幕。
渡彭蠡湖口望大孤山（清·周仪炜）	春风出江城，千里送行迹。朝辞浔阳郭，晡击湓口楫。回首眺大孤，危屿立空阔。中峦静容与，澄晖览日夕。亭亭何处仙，缥缈迥殊绝。平湖丽清镜，修容俯深碧。气与江势趋，神俱旅心积。断云掩苍莽，残照薄欹仄。征车重回迈，延伫但今昔。缅彼百尺峰，嗟此远行客。
自岐岭放舟至青溪（清·周仪炜）	万山回一川，旋转入空曲。轻舟历苍翠，百折到深绿。泠泠云际风，淅淅石间瀑。群峰得花意，众鸟袭珍服。炫奇斯怵心，过险不瞬目。何如山阿人，诛茅自成屋。
中宿峡（清·周仪炜）	巨灵斧天根，斸玉一万仞。云霞幻幽茜，风雨逼遒峻。厂树交空嵌，岑苔互薄晕。惊禽拂波驶，落翠袭衣润。林光澹日气，涧响写花韵。丛绿疑无垠，群香但相紊。扁舟溯春涨，篙楫竞分寸。灵境开清虚，艰程若轻迅。思元本初志，招隐岂非分。遂令纾归心，前途缓遥趁。
答许明经（清·周仪炜）	荆山山前三日雪，老树奇僵竹枝折。县南许子寒闭门，惠我新诗句清绝。玄言如环笔如铁，论说波翻思云谲。琅琅掷地金石坚，诩诩回春肺肝热。宣州栗炭红地炉，步廊深幕交流苏。十千美酒二八姝，风力不到年光殊。不如此诗温且腴，暖气袭我心神愉。窗前坐对两峰白，恍是吉贝铺天衢。秦淮八月胜流集，一万人中与君揖。花光两行尽回首，山翠四围皆拱立。此时奇气不可当，龙剑矢矫空天翔。长风挂帆去无迹，江水漠漠烟苍苍。晨星萧条怅何及，十六年来成瞬息。去年重见蒋山旁，已改故人须鬓色。今来访君卞和洞，抱璞前机有余痛。酒酣慷慨话昔游，尚觉飞腾意殊众。栖隐聊为小言赋，乘时合奏河清颂。不见枯原草色新，东风已破春池冻。
