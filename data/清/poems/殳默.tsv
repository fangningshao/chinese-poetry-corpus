忆震泽西村（清·殳默）　　五言律诗	忽忽难忘处，西村明月中。荷花低拂露，菱叶静含风。烟火经旬断，音书隔岁通。茅堂知在否，应有白云封。
和母寄父（清·殳默）　　七言律诗　押萧韵	白发亲闱百里遥，那堪风雨更萧萧。山中对酒愁应减，客里看花冻未消。觅句小时追谢韫，著书他日拟班昭。夜窗弹出思归引，阿母相依慰寂寥。
和母宝剑篇赠兄（清·殳默）	床头夜半双龙吼，光摄群妖暗星斗。风雨霹雳一瞬间，木拔沙飞石乱走。古来神物本平常，遭时遇主生晶光。拂拭霜花将解赠，时无烈士空徬徨。空徬徨，莫太息，木兰唧唧当户织。阿兄年少射白额，归来摩挲看太白。
