佛殿（清·何絜）　　五言律诗　押庚韵	曲磴回初地，抠衣入化城。磬中闻石语，檐外见云行。险路逢僧坦，畸情对佛平。能寻此际乐，不必话无生。
赠蒋大鸿（清·何絜）　　五言律诗　押尤韵	几社存耆旧，飘零早白头。诗名追历下，文体法弇州。阅世才应敛，全身志未酬。因兹余涕泪，不肯话封侯。
闻祭钟山旧陵口占一绝（清·何絜）　　七言绝句　押青韵	恰逢故老话新亭，诏出牲牷喜荐馨。最是圣朝恩德重，孝陵无用植冬青。
大梁少年行（清·何絜）　　押先韵	大梁少年似飞仙，手刃蛟龙出深渊。腰垂明月真珠佩，轻贻歌妓缀花钿。高呼不饮田鼢酒，褰裳羞受邓通钱。怪底祢衡怀片刺，纷纷鼠辈相周旋。千金结客无名姓，挥手但指珊瑚鞭。
画松歌赠梅瞿山孝廉（清·何絜）	瞿山瞿山才思真无比，左列丹黄右图史。诗成不让谢宣城，画就直压毕庶子。我在秦淮一遇君，终日接席细论文。偶出一幅小松画，咫尺摩空荡烟云。盘虬舞鹤多宛转，骈枝屈影更披纷。一若风雨相翳薄，又若日月为蒸曛。噫嘻此画如有神，鳞纹斑剥何嶙峋。对君棱棱好丰骨，干霄足与同轮囷。惜我独少鹅溪绢，韦家父子安足羡。从今高望敬亭山，但咏澄江静如练。
