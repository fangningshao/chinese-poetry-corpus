桃花潭打鱼歌（清·翟一枝）	涩滩南下九里曲，红雨锦鳞映波绿。老渔家住山之南，作椮养鱼如养蚕。终年持竿不离手，截江而取心尤贫。西岸鸣榔应东岸，大罟云合人声乱。挺叉纷从烟波入，溅沫飞涛走惊电。细鬣巨鳞不知数，登盘更爱雪花粲。楼头少妇取作羹，手执双鲤不忍烹。放尔径渡桃花水，尺素凭寄千万里。却羡生涯易足似渔家。夫举网，妇拿槎，年年不负潭上花。
