曹仁宪谨荣寿（此诗收于《百寿诗录》，陈墩厚藏本）歌一首（清·林邦彦）　　押纸韵	大哉我公泰山北斗堪相比，大哉我公泽雨恩波不胜指。惟兹寿考能作人，歌功颂德更无已。溯自前年丁酉春，文甲乡庠初议起。余家不惜费千金，购地一区为基址。不意创难成更难，当事之人忽中止。星霜七阅未鸠工，适遇我公临玉趾。自捐鹤俸数百员，鼎力招募重修理。画栋雕梁壮大观，阖属生童赓孔迩。又蒙开课欲甄陶，举手加额欣然喜。济济彬彬聚一堂，三千何啻集朱履。玉尺量才新榜开，一经品题作佳士。佳者益奋拙者勤，争作龙门烧尾鲤。鼓励文风日振兴，吾侪刻意铸金祀。幸逢岳降在今辰，敢将华祝重申拟。愿我公多福多寿多男子，愿我公万古千秋长如此（施懿琳编校）。
