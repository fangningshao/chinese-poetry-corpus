题汪孟慈礼堂授经图（清·管同）	儒林有丈人，学究天人奥。通眉举明经，遽赴玉楼召。于时询童乌，芳龄始逾悼。客来执诗问，瑟僩了义妙。文人厄九命，后嗣终食报。宦达何足言，持身等圭瑁。绣衣争国论，彩笔述庭诰。鲤庭旧闻存，伊今洵克效。嗟子废《蓼莪》，哀思正周调。寸草腐无称，辜负春晖照。承君犹不弃，示我图中貌。努力振家声，相期在忠孝。
