城户苦（清·顾淳）	天狗堕地声咆哮，鹊巢尽被鸠为巢。主人结队下乡去，骨肉离散妻孥抛。岂无檐宇可栖托，破屋数间苦需索。典卖衣物房有租，合家有口无处糊。忍饥啼饿一枝借，且免干戈暂栖舍。讵知贼众纷纷来，红巾帕首持刀吓。家具无多又挈行，漂流无定水中萍。潜声匿迹藉榛莽，呱呱难掩数尺婴。人生颠沛至于此，真是有生不如死。祖宗门户七百年，残喘苟延庇孙子。乡间难免兵燹灾，亦有屋宇烧成灰。爨余尚剩十八九，相约邻里俱归来。
