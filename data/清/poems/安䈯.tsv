丁丑春日过巨昧水将之郡城（清·安䈯）　　五言律诗　押删韵	耿侯遗迹在，怀古溯潺湲。春浪沙纹浅，耕花战血斑。鞭丝垂夕照，马首向青山。眼底千峰出，朝来好共攀。
过杏山岭（清·安䈯）　　五言律诗　押删韵	板桥回渚岸，寒水自潺潺。暮雪三家市，孤城四面山。地仍伯氏邑，险控穆陵关。匹马行吟到，千峰万壑间。
戊寅正月六日再至朐城（清·安䈯）　　七言绝句　押萧韵	去岁归时雪没腰，重来残雪未全消。东风委粟城边路，春水溶溶上板桥。
寒食即事（清·安䈯）　　七言绝句　押萧韵	风吹淡荡酒颜消，斜日迟迟上柳条。薄暖园林芳草地，杏花影里坐吹箫。
