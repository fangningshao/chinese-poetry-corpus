桐城道中怀刘耕南（清·窦光鼐）　　五言律诗　押真韵	野馆回残梦，江乡忆故人。一官犹苜蓿，三径但松筠。雾雨南溟路，关山北峡春。折梅未敢寄，细把恐伤神。
夜过弹子矶（清·窦光鼐）　　五言律诗	日下碧峰暮，山寒苍鹘鸮。江流催地转，石气与天高。直想移灵鹫，何年断巨鳌。客帆不得泊，欹枕送惊涛。
乙酉除夕（清·窦光鼐）　　五言律诗　押真韵	守岁炉存火，登盘味只辛。即辞今夕腊，无那故园春。盥荐添亡弟，音书滞老亲。强欢裁吉语，掩泪已沾巾。
登五莲山望海峰（清·窦光鼐）　　押养韵	诸峰皆崭绝，东峰独可上。朝来缘翠微，振衣披榛莽。到顶得石棚，小住骋遐赏。东南指沧澥，一气接沆漭。初晖散余霞，云外浮晃朗。想见至人心，天渊与浩广。世路隘蜗角，蛮触各争长。而我于其间，委怀任俯仰。每虑尤悔集，有如鸟避网。适来豁达眸，胸尘一涤荡。即此得玄珠，无劳问象罔。
游天井（清·窦光鼐）	游子追险绝，造物秘灵境。始下九仙麓，槛出书库顶。诘曲席牛涔，溪回觉道永。稍出石门隘，已怖风色猛。湍瀑会群壑，硖角刷诸岭。北汇二龙潭，上者为天井。束练百丈悬，扶云双塔迥。势挟河汉落，气浸毛发冷。环峰作藻干，圆亭绝繘绠。俯崖窥半壁，阴鉴洞内景。相传是海眼，地底通溟涬。有时沃骄阳，霖雨应祷请。沈牲终不受，澹瀩涵宁静。适来惊渊潜，殷雷晨一警。岂谓感鬼神，兹游固多幸。西晖余照曜，延伫惜俄顷。
还自天井（清·窦光鼐）	日下扶云峰，山晚叶半赤。返照翻过鸟，暝色随归客。径滑容侧足，线缕缘山脊。诘曲已数盘，直下犹千尺。凉风吹我裳，萧萧愁向夕。野雉雊深草，不知防弹射。仆夫勿卤莽，行路有倾仄。揽策出谷口，山衔月已白。
登浴日亭次东坡韵（清·窦光鼐）　　押删韵	扶胥南下水如天，倚棹孤亭黄木湾。海外初收鳌背雨，云中稍辨虎头山。即看铜鼓添沙棱，岂有丹炉驻玉颜。我欲骑鲸攀若木，遍悬五色十洲间。
