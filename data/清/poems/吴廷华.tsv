渡台湾（清·吴廷华）　　五言律诗　押尤韵	君问台湾路，沧溟地欲浮。十更约千里①，八宇只孤舟。旁瞷金门岛，横冲黑水沟。相传旧疆域，隋号小琉球②。
社寮杂诗（清·吴廷华）　　七言绝句　押真韵	五十年来渤海滨，生番渐作熟番人。裸形跣足鬅鬙发，传是童男童女身①。
社寮杂诗二十首外五首（清·吴廷华）　　七言绝句　押真韵	十万官粮三百囷，慎防侵耗及红陈。岛民倘隶司徒职，合署仓人及廪人①。
沈孝子行（清·吴廷华）	我友有子称小凤，少岁六经熟磨砻。忘身竟以死孝传，千古人伦作桴栋。孝子陈情救乃翁，乃翁得旨还天中①。昨岁母殡值邻火，扑灭不觉麻衣红。麻衣红，不可褫，宁死肯任母殡毁。头焦额烂肤不完，殡宫获全孝子死。孝子曾补《两笙》诗，《南陔》《白华》有新词。居身洁白守庭训，循陔乃厄南宫离。我闻客位之殡涂且肂，攒至西序预火备。此礼废坠千百年，致令孝子蹈炎炽。我友哭子几丧明，邦人请旌留孝名。登危临深古所戒，成仁取义非过情。读书要在持大节，至行煌煌如火烈。旌庐令典金石光，精神不逐劫灰灭②。
题杜文贞公小像（清·吴廷华）	长乐坡前白讥甫①，太瘦生缘作诗苦。我闻斯言不谓然，是亦群儿谤伤语。三人各瘦公有云，诸弟岂尽能诗人。《唐书·文苑传》可考，丧乱饥饿丛公身。自公莅官天宝季，渔阳鼓瞽势何炽！陷贼归来惊所亲，老瘦当知从此始。乾坤疮痍劳至尊，苍茫家室空柴门。三年奔走益潦倒，一身皮骨嗟空存。我读公诗见大略，浩气纵横非束缚。况闻下笔如有神，豪吟安得身如削。披图恍遇山泽癯，聊存诗案明其诬。闻说李侯亦憔悴，千首敏捷终何如②。
