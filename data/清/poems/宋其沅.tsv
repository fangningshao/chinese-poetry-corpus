题韩芸舫中丞龙湫宴坐图（清·宋其沅）	万绿参天下无路，高山深谷相盘互。云端百丈泻飞涛，雪浪滔滔喷湿雾。树根石畔坐者谁，飘然具有神仙姿。独对澄潭空念虑，相看岚翠上须眉。旁人谓公真静者，公言此是偶然也。绣谷当初莅越瓯，井蛙水面正嘘沤。频岁乘风飞战舰，几回破浪得安流。兵销复遇哀鸿集，朝暮嗷嗷待绥辑。驰驱无复片时间，纵遇名山何暇入。雁宕龙湫山水清，适逢其会一来行。小憩略谙泉石趣，始惊奇绝冠平生。我闻此言叹且敬，知公勤务由天性。皖藩开府黔中迎，滇海重移闽海庆。黄山云海洞飞云，点苍山雪白纷纷。九曲争传武夷胜，公皆置之如不闻。独为龙湫作图画，兴之所寄成佳话。即今新赋归来辞，政之所被系人思。可知宴坐真偶尔，谢公游屐空耽奇。先忧后乐希文志，以劳得逸逸斯遂。吾谁与归望斯人，展卷超然悟公意。白云遮断树傍山，云自流空山自间。纵然寄迹烟霞外，心在觚棱魏阙间。
题归云庵孙太初诗卷即用原韵（清·宋其沅）　　押微韵	道场山前独鹤飞，山人山畔扃岩扉。南屏十里昔喜占，菖蒲九花今恐稀。孤坟应遣鬼神护，遗墨长共林泉依。桐帽棕鞋不可见，白云一片时来归。
