三弟归自云南其去也过舍辞行赋此送之（清·高梅阁）　　五言律诗	今宵方一晤，明日复长驱。弟妹中年少，风尘万里孤。青霜盈谷壑，白浪满江湖。珍重平安字，何时到敝庐。
晓望（清·高梅阁）　　五言律诗　押尤韵	晨钟惊独起，豁眼上高楼。海日披云幔，青天解月钩。露浓花欲睡，树晓鸟慵留。静躁皆由性，多殊莫共谋。
老境（清·高梅阁）　　七言律诗　押寒韵	事事求全称意难，安贫知足有馀欢。旨甘未缺常时饱，轻暖虽无可御寒。閒共儿孙讲书画，任从子妇备杯盘。老来蔗境真天幸，但愧衰迟日素餐。
写字（清·高梅阁）　　七言律诗　押元韵	老人尽日身閒极，巨案长毡设近门。古刻爱临凭手颤，细书不作为瞳昏。春来杨柳风三径，秋到梧桐月一园。漓墨飞毫聊卒岁，珍藏弃掷任儿孙。
