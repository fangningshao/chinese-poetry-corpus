过安庆怀黎天锡（清·谢宾王）　　七言律诗　押东韵	埤堄秋深落木空，十年重听皖江鸿。潮声暝接千峰雨，塔顶高盘万里风。吴楚上游新组练，中原落日旧艨艟。欲商尊酒同心远，惆怅龙门意未穷。
南昌遇赵宪副韫退（清·谢宾王）　　七言律诗　押真韵	青山小队拥纶巾，华发论兵侍从臣。十载疏传明主纳，天涯宦似故人贫。秋镫乡语听鸿久，行幄人过问字频。莫望长安多踯躅，邹枚几见画麒麟。
