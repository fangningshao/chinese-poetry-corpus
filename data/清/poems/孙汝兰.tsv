清平乐 帘影（清·孙汝兰）	丝丝漏月。替写湘纹密。琼户斜窥疑半揭。燕梦误寻凉隙。非烟非雾摇空。几曾隔了春风。香逗冷波有迹，庭花转觉玲珑。
百尺楼 采莲词，戏用独木桥体（清·孙汝兰）	郎去采莲花，侬去收莲子。莲子同心共一房，侬可如莲子。侬去采莲花，郎去收莲子。莲子同房各一心，郎莫如莲子。
虞美人 春日病起（清·孙汝兰）	莺儿咒得花魂活。艳入东风睫。病馀情味不宜春。怎又琼思瑶想、屡兜人。蝶儿娇索花容笑。瞒我寻芳悄。病馀最怕管闲情。怎又香踪猜着、一星星。
壶中天 秋柳（清·孙汝兰）	夕阳荒影，怪西风吹瘦，一丝丝碧。衰草长亭寒水渡，别意何堪重忆。系马痕消，藏鸦荫减，无限凄迷色。霜清绝塞，也应摇落山驿。漫道灞岸荒芜，隋堤萧索，愁煞长途客。鹦鹉楼头春梦换，昔日依依犹识。褪尽腰围，抛残眉谱，怅望烟痕直。黄昏将近，更谁吹动羌笛。
