燃犀亭（清·陈长镇）　　五言律诗　押青韵	过江一无事，独上燃犀亭。野水意中绿，闲云人外青。山深游魍魉，木落见精灵。欲问升沈理，寒光照翠屏。
重过少孤山（清·陈长镇）　　七言律诗　押萧韵	凌波依约赤城标，一柱重过客思遥。天外狂澜如昔倒，镜中青黛为谁娇。关山扼险云阴度，殿阁盘空日影摇。记得文成征战地，夕阳孤岸草萧萧。
湘江（清·陈长镇）　　七言绝句　押先韵	湘江南上水如烟，不尽离情薄暮天。岳色千重万重雨，随风吹落洞庭船。
英德峡（清·陈长镇）	昨日监豪泷，今日浈阳峡。鲛宫一线开，象齿千行插。山根筋骨竖，水寨旗枪挟。河走昆仑脊，剑拔茱萸匣。撩倒云气惨，威迟林影狭。蛟螭锁寒井，虎兕闭幽柙。地肤赘悬疣，天车拥大翣。野猿啼长夜，飞隼碍高硖。险疑巨灵擘，阴畏山鬼掐。白乳鸊鹈膏，碧藓蠀蛦甲。浮烟带海腥，微卵愁山压。蹉跎拟归休，凉风吹白祫。
归猿洞（清·陈长镇）　　押齐韵	夕阳绕山背，荒径明虹霓。入洞寒烟积，彷佛闻猿啼。幽谷若有人，峡雨暗已西。一体倏变化，人物理固齐。梧叶冷秋风，零落蕙草萋。馨香当岁暮，寻芳意已迷。防身铸吴钩，须时斩鲸鲵。不遇白袁公，寒光委尘泥。却思赋芧者，渺渺白云低。
