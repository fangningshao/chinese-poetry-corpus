小塔寺（清·曹鼎望）　　五言律诗　押冬韵	楚天黄叶暮，禅院白云封。径僻宜乘兴，亭留为劝农。乱篁迷小塔，斜石倚孤松。久坐从僧话，林端送晚钟。
汉口别舍弟（清·曹鼎望）　　五言律诗　押灰韵	汝从燕马去，我向楚州来。归梦随江水，离愁入酒杯。暂分鸿雁序，先到凤凰台。有约迟冬杪，斋头看腊梅。
江月（清·曹鼎望）　　五言绝句　押尤韵	雪尽群峰出，江空一月浮。清光流不去，偏照异乡愁。
黄州雨泊（清·曹鼎望）　　五言绝句　押先韵	涛涌千层雪，江飞万缕烟。雨余山欲暗，赤壁夜停船。
石照山（清·曹鼎望）　　押梗韵	晓出玉鄣门，渡溪复越岭。茂树欲参天，盛夏翻清冷。幽壑隐禅关，隔断尘千顷。侧见古亭边，石照传奇景。翠峰危以特，壁光闇而炳。讵止鉴须眉，罗列山河影。惟空故生明，惟静乃能永。昏昏行役者，胡不发深省。
