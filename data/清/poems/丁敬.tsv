同厉樊榭杭堇浦王茨檐汪西颢符南竹游城东报国院池上分韵得门字僧静山妙于茗事频供不倦（清·丁敬）　　五言律诗　押元韵	清池临净域，一径隐城根。鱼意不嫌客，鸟言如在村。趣增茶串妙，静觉石阑温。与共论诗久，谁参不二门。
题沈石田冷泉亭图次石田自题韵（清·丁敬）　　七言律诗　押微韵	清诗直比谢元晖，写向丹青自入微。林影了如依石瘦，泉光浑欲抱亭飞。山中故事今谁续，画里高流得见稀。片纸真堪抵琼玖，几经辽鹤忆人归。
重题山舫用山字（清·丁敬）　　七言律诗　押删韵	道人水观元非实，岩屋如舟夜不关。安稳宁劳木杯渡，嵌空险笑石船山。新松影壁图成易，候雁横空字岂艰。颠米曾夸虹贯月，何如此舫占孱颜。
小雪初晴樊榭见访同游梵天讲寺（清·丁敬）	朝来幽事动，良友过我早。清游敦宿昔，一雪晴正好。逦迤城之南，几度略彴小。蹋冻乾藓坡，徙倚疏林杪。涧风划松雪，残玉落翠纛。钱王此缔构，突兀双塔表。劫火虽皴𥀶，句勒犹夭矫。金容归浩空，追蠡翳勿考。依稀景泰字，剔辨劳指爪。灵鳗应就蛰，寒甃慑深窅。裴回日停午，古意益绵眇。高僧句通禅，心折玉局老。月履疑往来，烟钟寂昏晓。久立肌骨森，烦虑脱如扫。江光莹不遥，极目点云鸟。
