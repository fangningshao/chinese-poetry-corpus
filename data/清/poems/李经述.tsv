夏日即事（清·李经述）　　七言律诗　押微韵	阅尽人情真常希，疏慵合饱故园薇。陈编尽有益师友，俗论原无真是非。性僻拚遭河曲笑，心閒久息汉阴机。呼童抱瓮浇花径，一角西檐落晚晖。
感兴 其三（清·李经述）　　五言排律	岁华水流速，忧心石壁仄。抱疴医无人，知非救有术。纷驰十馀年，敛退始今日。世人乐外营，达士惧中忒。黾勉勖前修，神明冀充实。
秋怀用昌黎韵（清·李经述）　　押梗韵	研精虑贵深，进学力务猛。涌地百斛泉，穷源必巨绠。造之为人功，得之为天幸。首基伊维何，纷华悉除屏。日月双轮奔，倏忽已灭景。抚躬益精进，灵台光囧囧。情田长良苗，心地锄荒梗。培养期中实，省察防外骋。贯通于一旦，奚事更端请。
感兴（清·李经述）　　押支韵	凉飙振四壁，啾啾鹤鸣悲。宵长不能寐，百绪纷中驰。披帷览明月，夜气清明时。逐往事已误，警来心孰知。空寒出古虑，懔默以自持。
