欲归（清·赵吉士）　　五言律诗　押冬韵	暮角吹斜鬓，菰莼佐客饔。云移新雨月，霜敛近秋松。谷口清岚染，岩尖紫翠缝。欲归归未得，残照曳疏筇。
戴田有归江南程香升入幕秦中别后登楼玩月乡思转深（清·赵吉士）　　五言律诗　押微韵	墨香萦涤砚，入座愈清辉。韦柳真诗在，求羊好友稀。楼高孤月伴，石古乱蓁围。年老难成寐，家园无梦归。
柯城送任交阶还阳羡（清·赵吉士）　　七言律诗　押侵韵	竹舍青镫漏未沈，夜寒先入旅人衾。一帘烟雨难为别，千里江云共此心。意尽还闻岩半啸，曲高止作郢中吟。莫愁我辈长贫贱，爨下枯桐有赏音。
赠吴田吴慎先（清·赵吉士）　　押沃韵	人不得其真，举动多蜷局。所以古达人，任天无羁束。我独重吴公，本来轻宠辱。数亩傍清溪，分种秫与粟。户外橘柚香，窗中峦岫绿。叩扉素心人，一尊醉醽醁。安居无所营，澹者乃知足。
