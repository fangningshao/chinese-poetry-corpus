台阳笔记题词（清·胡泉）	胸中无万卷，下笔涂来俗未免。足底不千里，眼界难宽井蛙耻。此中至意知者谁，游子壮夫为能为。昨见东鲁笠山先生之所作，瑰奇瑰异复磅礴。山水人物一卷装，惊心炫目说台阳。愧我饥驱三十年，竟无尺幅描云烟。今作稗官催军船，篷窗诵读，恍如海外雄观来眼前（江宝钗编校）。
台阳笔记题词用陶韵又成一首（清·胡泉）　　押支韵	一见即心契，关心只在诗。我却寡所谐，惟君独任之。台阳十四策，海外写雄思。雄思何所寄，经济趁清时。天地逆旅耳，此编传在兹。鸡林走商贾，声价不人欺（江宝钗编校）。
