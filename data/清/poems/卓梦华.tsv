望琉球（清·卓梦华）　　七言律诗　押齐韵	四野茫茫望欲迷，一峰屃赑与云齐。斗牛三尺龙光照，桃橘千年鹤爪栖。白雨来时沧水阔，青山尽处夕阳低。却嫌蓬岛无涯畔，几度虹桥跨作梯①。
题前阿仙堂（清·卓梦华）　　七言律诗　押东韵	窈窕迷丛半亩宫，前阿名胜不相同。但看嘉树烟霞里，何必平泉水石中。香泛池边浮藻净，尘摇座上障尘空。溪山指点分清供，莲社未须问远公①。
淡水溪雨泛（清·卓梦华）　　五言排律　押鱼韵	霏霏溪水渡，舟子呼相于。碎滴桃腮腻，痕添柳眼舒。浮桥知有岸，舞树欲留裾。鼓棹萍分手，开窗鸟觑余。客将诗度雨，田有叟孤锄。花坞苍茫里，白云处士庐（吴福助编校）。
陴头道中遇雨（清·卓梦华）　　五言排律　押咸韵	征行愁况瘁，矧值雨𩁺𩁺。潋滟翻车毂，迷离没峭岩。柳眠莺嘹呖，客至燕呢喃。青陌荷锄立，低枝濯羽彡。村房帘乍捲，驿路马轻帆。停轼聊休假，浊杯共醉衔（吴福助编校）。
