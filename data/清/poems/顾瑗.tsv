次韵和高子衡观察静中吟（清·顾瑗）　　七言律诗　押支韵	钟动鸡鸣俄顷时，迷离野鹿与标枝。前尘误触婴身网，此日真成无当卮。愧我顽空耽说偈，喜君解脱善谈诗。犍椎忽忆须弥顶，三十年来悔已迟。
函谷关（清·顾瑗）　　七言律诗　押阳韵	雄关高峙镇岩疆，百二河山此设防。当日丸泥封不得，至今锁钥势犹强。功名我已输杨仆，逆旅君无出孟尝。欲考图经辨新旧，迩来秦汉几兴亡。
修武县西北有浊鹿城魏受汉禅封献帝为山阳公城即公所居也道经此地感而赋之（清·顾瑗）　　押梗韵	炎汉逮中叶，朝纲已不整。桓灵继昏愦，天怒发灾眚。殿陛妖孽生，边塞烽烟警。维时有张角，啸聚群不逞。公言苍天死，黄巾系要领。扰乱遍九州，响应暨五岭。从来邪术兴，变乱在俄顷。诛斩不期多，驱治贵用猛。奸雄利时危，乘閒志乃骋。时岂无忠良，出语剑在颈。哀哉建安君，厉阶遂为梗。戎马走仓皇，流萤借馀景。运际田篡齐，数应吴入郢。幽囚浊尘城，不死实为幸。客行过遗墟，谈者犹齿冷。前事后之师，何人发深省。
舞狮曲（清·顾瑗）	鸡娄大鼓声渊渊，南村北里车骈阗。神去神来送迎毕，广徵戏具娱新年。寻橦缘曲走长索，吐火吞刀相继作。陡然变出狻猊形，一啸长风振林薄。盘旋上下声咆哮，寒光凛凛拳金毛。锯牙磨厉地欲裂，铜头𥈭视天为高。一狮倒曳一狮走，郁怒追逃气犹吼。兴酣直欲吞万牛，目中久已无三狗。吾闻狮子产大秦，波斯品类尤威神。国初远略振殊俗，重译贡作天家珍。如今沧海方腾溢，杀到角端都骇逸。越南驯象久无闻，何处瑶光呈异质。春镫闇闇动征轺，逆旅光阴不自聊。乡中狮子乡中舞，谁辨黄超与白超。
阌乡县（清·顾瑗）	秦为头，虢为尾，万树桃花光炜炜。行人到此车轮摧，夸父行之速如鬼。黄帝铸九鼎，博采首山铜。鼎成龙乃去，剩有轩游宫。汉武求仙意未已，讳说文成马肝死。鹤驾西飞竟不归，皇天原上空思子。关城压境河声急，单车晓出稠桑驿。
拟陆士龙为顾彦先赠妇往返四首次原韵（清·顾瑗）　　押侵韵	悠悠白日晚，荡荡青春阴。离离羁思积，窈窈悲绪沈。奔景易有穷，独轸难为音。开窗涤欢爵，掩袂理愁衿。眷言淑媚姿，冥漠撄我心。
