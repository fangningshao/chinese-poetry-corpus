久雨喜晴（清·朱逢泰）　　七言律诗　押阳韵	梅雨初晴早夏凉，湿云吹散漏微阳。蛛穿檐角低悬网，鸟语林间巧弄簧。溪岸纡回新涨水，野田葱郁乍分秧。晓除阶草陈棋局，傥有闲人过竹堂。
晓泛太湖望洞庭两山（清·朱逢泰）	山水吾夙契，况当春晓时。帆移万顷中，放浪吟新诗。一钩残月堕，天半凉风吹。渺渺渔歌起，隐隐沙鸥飞。参差两洞庭，云水相依微。遥看岚岫淡，一抹如修眉。欲登意未遂，拄笏成遐思。俄焉山色朗，晴霞开朝晖。鸡声闻远浦，扣舷任所之。
