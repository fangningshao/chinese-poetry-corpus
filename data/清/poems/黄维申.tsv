寄别家莘夫兄（清·黄维申）　　五言律诗　押尤韵	君昔豫章去，今吾皖道游。共成千里别，各抱百年忧。落落江湖感，飘飘身世浮。赏音何处是，楚水自东流。
偕丁味斋二尹登太平城内荒亭（清·黄维申）　　五言律诗　押删韵	落日闭重关，荒亭此共攀。一城余白骨，四面见青山。破屋无人到，深林有鸟还。家乡何处是，搔首暮云间。
次韵孙寿朋感怀之作（清·黄维申）　　七言律诗　押真韵	青衫寥落十年身，始信穷通本夙因。诗兴每从愁里发，人情惟有醉时真。事当失意才知命，话到无言更怆神。毕竟诗书非误我，歧途偏得赏心人。
