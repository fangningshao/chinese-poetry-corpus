次答瞿云墀留别韵（清·励廷仪）　　五言律诗　押先韵	淹留拟判年，言别各凄然。苦雨黄花后，悲风落叶前。萧斋悬客榻，匹马度寒烟。属和知音少，相思欲辍弦。
除夕（清·励廷仪）　　七言律诗　押鱼韵	十载长安逼岁除，于今情味较迂疏。童心只喜年光换，壮志偏惊岁月虚。渐沥声催残腊雪，氤氲香绕紫宸居。趋庭叨得天厨味，又拜新恩出直庐。
重阳（清·励廷仪）　　七言绝句　押尤韵	白云红叶动关愁，聊把清尊当卧游。烂醉莫题明日事，黄花虽好是穷秋。
秋怀（清·励廷仪）　　押梗韵	风凄梧自脱，露滴鹤知警。长空满秋思，高云寄孤永。飞鸟倦斯还，退犹不失猛。循涂乏善步，利用愧短绠。置身材不材，焉知非天幸。逍遥撰兹辰，烦嚣得暂屏。
白马篇（清·励廷仪）　　押纸韵	白马黄金勒，四足随风起。千金买宝刀，六郡良家子。朝齧阴山雪，暮饮长城水。横行薄瀚海，一日能千里。雪仇不顾身，报主宁恤死。壮士悲暮年，良马惜暮齿。坐老风尘中，穷年胡为尔。月出沙碛黄，日落塞云紫。独立横秋风，长嘶谢知己。
