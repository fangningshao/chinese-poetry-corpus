石沟舟夜（清·边浴礼）　　五言律诗　押青韵	泽国寒清峭，扁舟夜杳冥。雁声低堕水，鱼气暗摇星。纤月窥林白，深镫向客青。榜人相偶语，明发待扬舲。
邺中怀古（清·边浴礼）　　七言律诗　押元韵	龙虎谁令出一门，佛狸残祚竟横吞。酒边筝语元忠策，槊底头颅贺拔恩。《敕勒歌》终消霸气，晋阳宫远恋英魂。鼓山石裂珠襦坏，疑冢空传贺六浑。
寄杨彦卿（清·边浴礼）　　七言律诗　押尤韵	方轮不转复何尤，早识神锋让曲钩。汗马几人能杀贼，烂羊随意取封侯。棋逢残劫无良著，药付庸医每误投。只有君家好兄弟，他年相约作间鸥。
密字（清·边浴礼）　　七言律诗　押庚韵	密字刊章上紫清，九霄雷雹下砰訇。布衣敢运回天手，豸角弥坚报国诚。四罪尚嫌宽窜殛，八荒伫望庆升平。陈东无恙汪黄黜，此事尤彰帝鉴明。
庚戌书事（清·边浴礼）　　七言律诗　押庚韵	帛书牛腹术堪惊，采药虚传海上行。岂有禁方贻扁鹊，共欣阴道授容成。触邪直指真名士，执法云司少定评。太息诸公俱富贵，又从富贵学长生。
五公山吊王山人（清·边浴礼）　　七言律诗　押删韵	突兀晚峰晴翠环，高人旧隐闭松关。频年桑海供凭吊，一叟苏门自往还。落落乾坤余大略，寥寥著述葬空山。遗民百六谁堪比，祇有殷张伯仲间。
渡淮口占（清·边浴礼）　　七言律诗　押删韵	重袅金鞭按部还，朱旗映日指雄关。西风落叶长淮水，小雪轻冰息国山。薄劣敢矜为政猛，忧虞惟望济时艰。不须看镜谈勋业，一夕清霜瘁旅颜。
秋晚过十刹海明相国园址（清·边浴礼）　　七言绝句　押侵韵	鸡头池涸谁能记，渌水亭荒不可寻。小立平桥一惆怅，西风凉透白鸥心。
读史偶成（清·边浴礼）　　七言绝句　押歌韵	西京人物易消磨，虚设贤良孝弟科。误尽宣元两朝事，鼠奸难去虱臣多。
明内官监牙牌歌（清·边浴礼）	有明珰祸古所无，当头委鬼纷毒痡。四司八局各交煽，十二监势尤睢盱。深宫定制杜奸伪，牙牌颁赐文攸殊。尚宝司丞督雕造，悬挂遍及群奄奴。迁阶兑换借失罪，重比列镇麒麟符。要严禁闼作讥察，藉肃国柄防觊觎。信王继统鉴覆辙，雷霆赫怒行天诛。讵知积习骤难革，枝叶虽剪存根株。监军督饷出无数，秉笔掌印繁有徒。飞鱼膝襕曲脚帽，宫庭布满豺狼貙。居庸失守贼氛恶，斩关揖盗充前驱。我曹富贵自有在，马头泥首千人俱。烽烟涨天血流地，九门一夕成榛芜。安民厂空夜栖鸽，承运库毁朝啼乌。可怜御用诸宝器，雨淋日炙泥沙污。剔红漆裂果园盒，戗金耳碎宣铜炉，瑶箱脂粉散狼藉，宫扇彩翠昏模糊。牙牌数百落何处，反以微物全形模。二百年来阅尘劫，素质完好还如初。上员中杀下微阔，四角错出承其趺。中穿一孔贯绦组，环顶云气蟠萦纡。正书深镌四十四，背刻缪篆斯邕如。纪年列号存两侧，崇祯八祀时非诬。想当作佩系犀带，色映绁伞金葫芦。略同铸铁肃门禁，不比涂漆催军租。胜朝遗制俨然在，摩挲俯仰增欷歔。昌平风雨莽萧瑟，黄蒿碧藓埋珠襦。旧闻合补秀水朱，长句试仿眉山苏。兴亡过眼同转毂，一牌关系良区区。
杂咏（清·边浴礼）　　押侵韵	无盐见西子，詈彼工诲淫。世主受其愚，谓抱松柏心。招之入后宫，妒宠恐不深。妖情污白璧，利口铄黄金。承恩不在貌，矧复遭陵侵。精卫空悲号，填海称冤禽。
渡永定河口号（清·边浴礼）	茫茫桑乾河，晓日浴其内。长风鼓洪波，涌作征人泪。层冰当路如断山，冰棱齿齿衔空船。搪撑邪许百夫力，失势惧陷蛟龙渊。河名无定良有因，奔流欻忽愁煞人。东西一发阅来往，那不束马悬车轮。桑乾河，流不歇。我来正值十一月，马蹄砰訇响寒铁。黄沙糁空吹作雪，肌肤冻皲衣带结。役夫争先矜利涉，肩脊相摩毂相齧。船头唱歌兴超越，更无人念箜篌妾。
望远（清·边浴礼）　　押阳韵	时事忧晁贾，骚心怨景唐。检书过日暮，望远及秋凉。草野谁清讥，兵农泥古方。崇兰饱霜露，耿耿叹凋伤。
京邸感怀三十二韵（清·边浴礼）　　押支韵	身世艰虞里，乾坤惨澹时。不才耽薄禄，冷官滞京师。日驭瞻穹朗，云程历险巇。匡君惭汲戆，违众慕梁噫。帝载高元默，民生怆殿㕧。人方游泰宇，祸忽起潢池。天狗星飞焰，蚩尤雾展旗。负嵎谋尚浅，出柙蔓方滋。巨险长江失，重城列郡隳。罴无当道卧，士有执冰嬉。庙略徒中制，援兵总后期。馋蛟狂喋血，哮虎惨舆尸。上相谋猷拙，司农馈饷疲。九州几兀臬，千里一疮痍。供职趋华盖，簪毫上赤墀。分甘躬偃蹇，坐闵俗浇漓。嗣主钦明圣，元臣竞委蛇。门开延众枉，屈润隐高赀。窃位臧文仲，为卿子叔疑。患生忧得失，智绌混公私。潢涊登三事，灰颓任百司。乱源深蕴结，天步怯撑持。宿将畴堪倚，通侯谩公欺。急应分玉石，慎勿计刀锥。虎翼摩云横，旄头落箭迟。经纶期管葛，吁咈望皋夔。朴讷予滋恧，迂疏众共嗤。买山乖夙愿，恋阙耿忧思。横草心空壮，挥戈力未衰。会看诛猰貐，奚暇问狐狸。痛哭长沙策，悲歌杜老诗。煌煌开国业，八柱蛩鸿基。
山行（清·边浴礼）	局蹐川谷行，徘徊关山路。归云渡清溪，残雪在高树。初晴南风转，细响暗泉注。峰回触厜㕒，径仄涌沮洳。吴楚未解兵，雍梁困徭戍。险阻成通途，戈鋋竞奔赴。野哭耳怯闻，烽烟望增怖。勋名嗟无成，悔不老章句。何时阪泉师，一扫蚩尤雾。
裕州道中（清·边浴礼）	晨登雉衡墟，回望鲁阳阪。冈峦郁绵亘，径术蟠奥衍。西通鸦路关，南控龙泉堰。形势古所争，崭岩名绝险。云何当季山，来往属夷坦。群盗聚如毛，戈鋋此中满。败则归巢窟，出则事焚燹。岂无具官臣，养寇信颜觍。伤哉闾阎众，喂肉投虎贙。念此怀悲凄，长风动林巘。丹忱怅难宣，芳岁倏将晚。借非宏济才，兹患畴以殄。
