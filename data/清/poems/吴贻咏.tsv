白下遣怀（清·吴贻咏）　　七言律诗　押先韵	飞絮飞花又一年，莫愁湖上草如烟。长亭送客青山近，短鬓伤春白日眠。天际雁鸿迟锦字，闺中儿女卜金钱。秦淮十里盈盈水，错唤枞阳渡口船。
却聘行为晋陵钱鲁斯（伯坰）作（清·吴贻咏）	妾家家近耶溪曲，蛾眉掩映湖光绿。浣纱不学苎萝人，自托幽贞在空谷。使君夜燕花满堂，粲然遗我云锦裳。感君高谊何能忘，汉阴有女垂明珰。春日潜行汉水傍，头上金钗列凤凰。腰间宝玉声锵锵，名门上絜姬与姜。此女翩跹天且丽，香风落地围珠翠。使君五马东南来，与君携手青陵台。使君桂楫潇湘渡，与君俱入江南路。江南三月花满堤，桃李千蹊复万蹊。啼莺飞入落花去，君问垂杨那得知。
