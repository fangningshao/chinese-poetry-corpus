次韵和许涑文观察拟诸将（清·吴汝纶）　　七言律诗　押齐韵	见说关城卧鼓鼙，又闻应响变鸣鸡。三边列障通青海，九市华筵舞白题。武帝威棱歌宝马，黄支职贡记生犀。长城约束分明在，可任边人节度携。
过朝鲜王京（清·吴汝纶）　　七言律诗　押虞韵	攘臂言兵议已疏，锐身字小却良图。分民本计适已事，窃帝一时聊自娱。千载箕封遗俗在，九州禹迹远邻无。鲰生目睫疑空论，鲂鱮枯鱼势故殊。
北征别张廉卿即送其东游（清·吴汝纶）　　七言律诗　押文韵	昔人各有千秋抱，百不施为乃著文。牝掷黄金真误我，缟穿强箭独怜君。堂前莫漫嘲轮扁，后世安能无子云。元凯盈朝身暇豫，且须呼酒叩皇坟。
游本愿寺（清·吴汝纶）　　五言绝句	一镫传过海，祖印提来未。低头拜空王，乞与转轮慧。
摄任丘令张君琴府以东坡雪浪石铭属题（清·吴汝纶）	至人发兴真卓诡，以画喻石石喻水。埋盆激水写离堆，坐揽岷峨五千里。岷峨到眼归不得，海上石芝行可食。鹤峰雪流舞阶砌，高斋法供无消息。阎浮一沤身一叶，嗟石与人谁主客，奇章平泉真大惑。不见北齐冢中石，去入谁家作阶墄。张侯也是好事人，藏此纸本如奇珍。岂会东坡思两孙，意亦故山聊心存。平山堂下君家园，树石幽好泉娟娟。何时宦成归林泉，百株石林对洼尊，仇池九华安足论。
