夜至江神庙看月怀焦山觉上人（清·钱枚）　　七言律诗　押删韵	江神庙前江月寒，汉女红妃踏浪还。永夜鱼龙朝绛节，四天笙鹤响秋山。波声隐隐银河上，云气亭亭帐殿间。知有闲僧识清净，未应乘月闭禅关。
咏怀堂故址（清·钱枚）　　七言绝句　押先韵	璧月依然寂寞圆，飘零燕子小红笺。君王一唱无愁曲，赵鬼梅虫尽可怜。
