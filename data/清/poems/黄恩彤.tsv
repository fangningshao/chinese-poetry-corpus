题友人斋壁（清·黄恩彤）　　五言律诗　押青韵	地僻无车马，莓苔长满庭。平沙连屋白，短树压窗青。儿女烹茶熟，鸡豚唤梦醒。柴门间不闭，山鸟自梳翎。
重阳病起（清·黄恩彤）　　七言律诗　押东韵	困余起步画廊东，闷把茱萸数晚红。四面寒山黄叶下，一声断雁碧云中。兴来欲觅登高侣，病后难禁落帽风。自叹吟身如瘦鹤，不堪重醉菊花丛。
赤藤杖歌（清·黄恩彤）　　押支韵	昔年我过浈阳峡，飞来禅寺停襜帷。寺僧赠我赤藤杖，入手夭矫蟠蛟螭。峡山陡立水清绝，草木坚瘦含霜姿。兹藤纯阳有殊禀，蜷生山腹穿云肌。年深瘴雾霾翠蔓，独标火色争炎曦。蛇缠虺缭更纠结，石刚铁劲尤崛奇。细筋盘环抱真骨，血殷腠理凝燕支。攫拿数尺势千丈，倒垂岩际耀水湄。老樵奋臂拔不得，快斧斫断珊瑚枝。天生杖材带根节，不须凿削烦工师。鸠首翻露丹凤咮，龙颔怒杰赪虬髭。舟中缄识不敢发，江湖怕有神奸窥。归来摩弄净牙角，偶以挂壁惊童儿。近苦脚软仗汝助，掣电绕腕流虹驰。蜿蜒欲飞强捉住，咫尺炫晃光陆离。斗觉生力贯腰膝，徐看宝气衡须眉。残藜枯竹安足道，涂朱髹漆空尔为。会当携汝入山去，遍踏苍崖寻紫芝。
