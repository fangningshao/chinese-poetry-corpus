与天宁寺僧宗可（清·魏周琬）　　五言律诗　押萧韵	客候秋鸿至，信如江上潮。笑为蜗角道，来过虎溪桥。凉月洗孤院，妙香闻旅宵。因君借神骏，一看起超辽。
夜泊露筋祠（清·魏周琬）　　七言律诗　押元韵	泊船孤客倦黄昏，寂历荒祠夜一扪。风破古墙犹露宿，月漫青野与潮吞。相逢无可投湘佩，行路何人赋礼魂。滔逝年年墟里异，碧天春水荐溪荪。
遣意（清·魏周琬）　　七言律诗　押支韵	骨比虞翻知相厄，才如灵运恨思迟。吾生料可行休矣，世事何须危得之。扶植道心新有力，破除俗学旧无师。阖门时许人来往，祇是同骑竹马儿。
蚤起（清·魏周琬）　　七言律诗　押微韵	骨冷魂清梦寐稀，晓钟催彻自披衣。花垂重露迟人起，蛛失明河罢网归。点点孤烟生处直，苍苍群动定中微。山红涧碧思前路，几虑踌躇事又非。
秋风别意（清·魏周琬）　　七言绝句　押微韵	西风黄叶点人衣，明月高楼迥夜辉。去住一般难可说，悄闻天上雁声归。
读史（清·魏周琬）　　押宥韵	首夏气恢台，览书竟每昼。书中多其词，检括理必覆。彼俱陈死人，潜魂听鞫究。贤愚止两门，蹈蹠有万构。肘足韩魏接，肝胆楚越斗。少忍俟其定，钟鸣彻尽漏。吾观古今来，亟亟总为救。烈火烧坤原，昏波泛天霤。救者苟未止，天地乃考寿。
登真州古光孝禅寺塔（清·魏周琬）	窅然意无住，方与青冥适。骋足上浮图，荡涤豁胸臆。目力亦不远，会其气所翕。理在万物先，江山列寥寂。千年人似草，陈根出新色。下界宫室多，眇矣裈中虱。经营绝顶处，吾此有与立。
