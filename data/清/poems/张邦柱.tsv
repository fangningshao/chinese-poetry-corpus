人日（清·张邦柱）　　七言律诗　押阳韵	残雪初消古市傍，一鞭款款去来忙。春交水上三分暖，风落梅边几瓣香。颠倒酒人欹皂帽，浅深油壁簇红妆。天公解为佳辰霁，不放微云碧宇藏。
谒柳公祠（清·张邦柱）　　七言律诗　押虞韵	窜迹湘滨十载逾，天将华藻辟灵区。从教后世更称圣，不及先生旧号愚。八记风流泉石润，四家文字鬼神扶。尘颜未敢修长跪，古座衣冠冷笑吾。
