和丁大声登皆山楼之作依韵（清·王炘）　　五言律诗　押庚韵	山色侵楼重，竹阴傍涧清。绿峰群寂寂，黄鸟独声声。雾聚松枝合，樵稀石面生。云收余峭壁，日影北林更。
七月十二日入山收稻有怀纪仲霁（清·王炘）　　五言律诗　押尤韵	两寺钟声咽，山桥夕路幽。未几新落叶，已满旧溪头。西去时将晚，东游事亦休。秋苔新月上，杂沓使人愁。
阻雨宿方九别业（清·王炘）　　五言律诗　押冬韵	才酌东堂下，云生江外峰。咽蝉催暮柳，残雨引疏钟。夜色余归意，苔痕著客踪。酒怀那可恃，遮莫此愁浓。
秋日同诸友登山（清·王炘）　　七言律诗　押侵韵	弗弗西风秋欲深，乱离此日共浮沉。孤城远望云栖树，野浦斜看鸟入林。烽火烟迷山律律，江流声合马骎骎。新亭孤酌堪流涕，暮雨无端送笛音。
