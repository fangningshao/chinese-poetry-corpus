自伊犁驰赴金川军营遥别素村（清·奎林）　　五言律诗　押庚韵	万里遥相别，天涯更远行。百年殊梦幻，一剑是平生。熟惯从军乐，浑忘儿女情。无劳念游子，身世久风旌。
晚眺（清·奎林）　　七言律诗　押微韵	绝塞居閒暂息机，晚云看尽揽征衣。夕阳下地群鸦集，风色横天一隼归。壮岁自伤尘鬓改，故人渐觉尺书稀。酒酣独立苍茫里，何处高鸿避缴飞。
闻蛩（清·奎林）　　七言绝句　押东韵	殊方冷暖候难同，入夜虫吟初夏中。孤客莫悲秋意早，玉关原自阻春风。
