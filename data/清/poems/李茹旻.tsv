上方山次南辉禅师韵（清·李茹旻）　　七言律诗　押阳韵	磴道攀缘到上方，岧峣鹫岭气昂藏。红楼拔地千寻起，绀壁悬梯百丈长。望海盘陀先见日，凌云竹树饱经霜。诸峰罗列儿孙似，信有天龙绕道场。
章江晚泊效梅圣俞五侧体（清·李茹旻）	薄暮系小艇，水际纵远目。落照夕掩映，潋滟散绮縠。素练界浦树，雾杪一线绿。顷刻月已上，夜色浸瓦屋。画阁掠笑语，捍拨杂竹肉。重露湿裋褐，凛凛朔气肃。
匡庐云海歌（清·李茹旻）	匡庐高峙南斗旁，盘根纠结连荆扬。云气万顷中伏藏，顷刻状态千诪张。夜半天鸡引圆吭，春风吹我来上方。下看云族嘘蜂房，蓬勃争吐香炉香。乱如泉涌堆陂塘，散漫星海罗昆冈。河源江派初滥觞，纵横喷薄相撞搪。赤岸水阔通银潢，上朝紫极排天阊。呵叱云雷雨八荒，坐令下界寿而康。不然四极任徜徉，西攀若木东博桑。呜呼噫嘻观止矣，将视齐州九点如稊糠。君不见金轮才出东溟底，鲸波倏忽敛奇诡。海中行复扬尘起，沧海桑田类如此。
汉元砚歌（清·李茹旻）	巨璞胚胎饱精液，光怪迸起昆仑坼。元气淋漓沧溟窄，岳祇骇走神工擘。阳九方回祖龙厄，谁其获者帝子赤。西京制诏多乃绩，真宰上诉天应惜。未央烟焰将炎赫，雷电晦冥失踪迹。太原公子握天策，流转依然在宫掖。中垒遗编亡故册，诏行秘书书屏帟。书罢只字无差忒，帝嘉五绝声啧啧。稽首拜赐归第宅，纪恩镌铭深镂刻。六十三字钗股划，一字可抵南金百。至今桑海几变易，神物总呵无缺隙。中磨研处稍洼潟，千年墨蚀龙香碧。顾我涂鸦涩如棘，书法懒学由夙昔。远愧前贤妙钩画，安用联坳各尽墨。徒尔嗜古有奇癖，钦此宝物世希得。为置左右图书侧，玉润金坚照颜色。吁嗟万物会有役，精爽一片肯虚掷。方今上有圣明辟，补天何当助微砾。
涞水行为同年甘耕道赋（清·李茹旻）	涞水涓涓绕仙县，百里山川接畿甸。秋晚冬初雉兔肥，邑人相诫出矰罥。御坊锦衣韝臂来，恶如哮虎怒雷电。竞栖大厦架赝隼，四逐居民如雀燕。鸡豚刍豆供给空，仓囷瓶罍搜括遍。拿攫鞭箠任牙爪，人命何如草菅贱。牧奔令走趋下风，谁能奋臂三相援。强项令君来何迟，百鍊之刚今始见。受辞执法急追捕，豪奴走匿心胆战。东方千骑疾驰归，期门四姓呼亲串。交通朝右肆巧诋，切肤上愬滋摇煽。诏下文武尚书省，廷慰诸曹参决谳。供奉岂有五坊儿，逢迎类多三语掾。佥云此令宜罢斥，文致其辜工锻鍊。令君直气不稍贬，逝将解组吾何恋。独赖天子真圣明，烛照万里谁能眩。况乃宵旰忧黎元，守令皆由亲拣选。岂令若辈恣狂逞，反将良牧加严谴。近习交谤徒尔为，爰书奏报空盈卷。亲为平反斥其私，更于令君有深眷。涞水民争祝万年，叩阍声达蓬莱殿。夹道欢迎父母归，家家买酒出钗钏。从此安堵更无虞，有巢我居田我佃。呜呼令君有如此，一时旁州皆尔羡。安得公辈十数人，参错天下为方面。
游叠彩岩风洞示从游诸生（清·李茹旻）	天孙纤就七襄锦，天风吹落堆漓江。湘妃汉女拾不得，化为巨石舂涛泷。縠纹皴绉耀初日，扬辉烂若烧华釭。里底况是𤫩珑玉，外文中通美可双。谁磨利斧凿心脊，剔抉灵窍开顽蠢。造化小儿好游戏，狡狯无乃伤鸿庞。前敞南荣辟堂奥，岩溜一缕飞流淙。溅珠跳沫无昏晓，仿佛金石鸣琤鏦。僧言煮茶甚甘冽，游者往往携罂缸。急令引瓢试铛鼎，数啜果媚枯喉噇。旋螺䆗窱出山背，划然龈腭含崆㟅。拱辰亭矗碍星宿，支撑华盖排天杠。壁立千仞俯空阔，连延野绿来轩窗。历落村庄争入眼，原田绣错纷耕䎫。海燕沙鸥掠洲渚，青蘋渺渺吹兰茳。还邀天籁穿地肺，风挟雨液声𩐨𩐨。石气冷兼凉飔入，冰人肌骨神为𢥠。祝融之墟乃有此，恍疑身世超炎邦。笑谓同人可归咏，为舞雩曲翻新腔。待携七尺桃笙来，结夏枕此六月飞雪之石矼。
