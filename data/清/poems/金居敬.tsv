月夜泊石牛（清·金居敬）　　五言律诗　押尤韵	人静黄昏后，扁舟泊石牛。乱虫喧入夜，孤月自明秋。酒送乡心远，诗分客路忧。姮娥流素影，伴我住滩头。
剡溪晓发（清·金居敬）　　七言律诗　押青韵	破晓冲寒放越舲，鸣榔惊我醉初醒。拥将布被萦诗思，陡启篷窗列画屏。平野冻云低远树，乱山残雪出孤亭。应知此去山城近，无数炊烟到眼青。
游平湖报本废塔院（清·金居敬）　　七言律诗　押先韵	劫余废寺两三椽，佛像僧龛并渺然。湖石似山幽径立，土花如毯古碑眠。空梁有燕营新垒，坏塔无人落断砖。鼓勇登临最高顶，振衣红日白云边。
