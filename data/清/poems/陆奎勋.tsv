尝陈豆（清·陆奎勋）　　五言律诗　押真韵	蚕眠非我土，豆荚忽尝新。实少腹犹果，沙迟醉几巡。名齐金氏薯①，味敌陆家莼。植物留遗爱，农歌久未湮。
移居（清·陆奎勋）　　五言律诗　押鱼韵	地偏仍在市，具少不须车。将隐文焉用，虽贫乐有馀。故交三径月，历劫半床书。错拟临江宅，空教庾信居。
寄鸿轩诸子（清·陆奎勋）　　七言律诗　押文韵	酒旗歌板忆同群，臂缕春来月减分。弟子心疑《进学解》，先生腹草《送穷文》。短檠多泪何堪剪，小砚无年却要耘。果有洛阳田二顷，不劳封作武安君。
湖上念金心斋（清·陆奎勋）　　七言律诗　押真韵	钿车轣辘碾芳尘，湖上重游隔几旬。柳絮忽粘空外雨，梨云不断梦中春。渚藏冶绿浑迷路，佩结幽香别赠人。宁料湘潭憔悴客，仍逢媭女詈申申。
答艾庐弟（清·陆奎勋）　　七言绝句　押东韵	落笔加弯射兕弓，抹他坡老与涪翁。贫家几处添诗料，红雨吹残一桁风。
挽沈南疑（清·陆奎勋）	曼卿不乐主芙蓉，少霞不解铭新宫。王书下徵莲㘰子，云旗双护白耳龙。我侪与天争不得，烛花迸落情泪红。思君复读茜村诗，夷光郑旦无冶容。集裘照眼万翠鸟，酿花可口千壶蜂。人妒此才天不妒，前身果否白鹤童。天姥峰尖续残梦，绿鹦一笑烟濛濛。蛾眉未信能伐性，风骚何必例坐穷。单豹养内虎食外，张毅养外病攻中。男儿堕地命在天，生死贵贱贫富同。死者自宁生者哭，半杯松叶饮不空。有文有子堪送老，浅语抹杀欧阳翁。悲哉文冢化朽壤，悲哉骥子号酸风。
万寿寺铜钟歌（清·陆奎勋）	广源闸西水竹业，梵刹金碧摩苍穹。就中一殿制宏敞，梁施铁绠悬华钟。厥重万钧径丈二，何年冶尽耶溪铜。前代长陵始建国，兵戈宁谧财力丰。方袍少师特监造，小心学士书法工。《华严》全卷八十一，自表及里填虚空。《金刚般若》贯两铣，《首楞严》咒环旋虫。曩时留镇汉经厂，长鸣侯爵蒙褒封。后来移置万寿寺，土木穷极貂珰冯。楼头日俾六僧击，由旬以外闻舂容。咄哉熹庙听不聪，委鬼窃柄茄花红。论言白虎声宜哑，卧之朽壤榛菅中。销磨点点滴滴雨，剥落调调刁刁风。圣朝百度悉兴举，神物久淹还遭逢。观者合十相赞叹，远胜鼍鼓音逢逢。我生好古渐成癖，周遭细视揩双瞳。墙东高槐罥斜照，柴车欲返愁匆匆。愿以寸莛发鲸吼，人天震动开群聋。
江南曲拟梁昭明（清·陆奎勋）	江南草长莺乱飞，柳花如雪粘人衣。龙头画舫送将归。送将归，两持楫。妹桃根，姊桃叶。
