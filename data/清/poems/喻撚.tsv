踏莎行 偕嫂游湖浦（清·喻撚）	画阁妆馀，东风正早。且闲刀尺听啼鸟。湖乡十里趁花开，凌波莫惜鞋头小。树里人家，堤边芳草。远山无数横天表。频年苦忆故园春，今年始觉江南好。
捣练子 春日偶占（清·喻撚）	香欲冷，雨初残。春事无多怕绕阑。侍女不知愁绝处，却持花片向人看。
浣溪沙 示莲女（清·喻撚）	晓日当窗理绣丝。莫调金粉莫拈诗。倦馀聊倚碧梧枝。道蕴才华妨静女，少君风范是良师。耽书休似阿娘痴。
