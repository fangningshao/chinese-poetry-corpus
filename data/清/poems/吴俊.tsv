立秋后七日省中夜直（清·吴俊）　　七言律诗　押元韵	北斗七星低可扪，禁城钟鼓动黄昏。心悬连日羽书至，坐觉一更草露繁。烛花然梦弄孤耿，秋树语风多暗喧。楼角迢迢转河汉，揽衣不寐欲忘言。
罗旧驿馆（清·吴俊）　　七言律诗　押微韵	行看岚翠泼人衣，坐觉溪光冷入帏。境美最贪茶后睡，身轻差熟梦中归。山衔楚雨黔云起，鸟掠湖烟岭树飞。一曲芷江清澈底，美人不见思依依。
陆太守朗夫招饮赋谢（清·吴俊）	济南太守与我厚，僚佐森森匿屏后。惟将华㟙两山云，付与诗人纳怀袖。玲珑窈窕看不足，更向城南弄鸣玉。道人十日九逢迎，颠倒瓶罂贮寒绿。太守怜我苦吟诗，邀入寒厅共酒卮。轩前老鹤侧翅舞，华镫竞奏竹月丝。历山城头乱挝鼓，一线凉蟾漏秋雨。篮舆扶醉独归来，急爇松明煮云乳。
