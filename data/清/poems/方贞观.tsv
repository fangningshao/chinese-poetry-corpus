敝袍（清·方贞观）　　五言律诗　押寒韵	故友绨袍意，今经几岁寒。补多微觉重，老瘦渐嫌宽。色已随年尽，棉因屡洗残。更新吾岂敢，还作赠时看。
送渤海公回吴门（清·方贞观）　　五言律诗　押庚韵	倾盖即成故，因之离恨生。谈空不得力，此别若为情。渚白烟无际，江流月有声。遥知松偃处，童子下山迎。
出宗阳（清·方贞观）　　五言律诗　押阳韵	回首故山尽，前途直北长。萍蓬自兹去，乡国永相望。短草寒烟白，孤村落日黄。生逢击壤世，不得守耕桑。
抵家（清·方贞观）　　七言律诗　押支韵	行衣乍脱喜还悲，仍似桑乾入梦时。亲老幸邀天与健，家倾翻痛妇能持。山田白露登新谷，篱落黄花发故枝。欢捧一尊为母寿，阿奴不道有归期。
题侯家鹧鸪（清·方贞观）　　七言律诗　押麻韵	谁将越鸟到京华，一入侯门闭笼笯。道是珍奇翻累汝，可能流浪便为家？魂依苦竹岭头月，梦落黄陵庙里花。未免输他秦吉了，却安饮啄在天涯。
平陵公子歌（清·方贞观）	家世平陵东曲住，生长轻肥耻纨裤。夷门曾访鼓刀人，赵州一拜平原墓。杀身不惜为知己，乡闾但道酒人耳。北上边城望大荒，南寻禹穴西衡湘。万里阴相天下士，眼中彼彼止如是。一笑归来更读书，十年折节为名儒。当时心慕要离勇，今笑荆轲徒匹夫。
