同侯夷门山人村外散怀（清·张光启）　　五言律诗　押侵韵	放脚荒郊外，欹斜憩夕阴。渐看云影远，久坐草痕深。红树多遮寺，青山半出林。与君今日好，搔首共长吟。
池上（清·张光启）　　五言绝句　押麻韵	倚杖池边立，西风荷柄斜。眼明秋水外，又放一枝花。
对菊（清·张光启）　　七言绝句　押元韵	种菊丛丛傍石根，凌晨坐卧近黄昏。沽来新酿经秋醉，开尽寒花未出门。
独坐（清·张光启）　　押语韵	明月满林间，却坐无月处。林影远参差，夜深不知去。
