秋晚南堤口占（清·邹宫）　　五言律诗　押先韵	嚣尘那可道，爱此地殊偏。疏柳媚深渚，寒鸦薄野田。钟鸣原外寺，人唤渡头船。藉草聊相慰，悠然悟静缘。
雨后池上读谢诗（清·邹宫）　　押药韵	霁色涵空碧，流霞恋虚阁。芳池涨青萍，幽篁挺新箨。众卉斗苍翠，始悟熙春乐。疏泉青石磴，暝烟敛丘壑。鹤唳时一声，余音散林薄。披赏自忘疲，取酒聊斟酌。
