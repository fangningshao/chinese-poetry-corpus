如梦令 寄外子客馆（清·陆惠）	正苦花深雾重。密字衔来青凤。一字一明珠，照彻心心俱痛。如梦。如梦。梦里将愁细种。
菩萨蛮 和外子韵（清·陆惠）	清晖两地明如此。将人置入相思里。形影不能双。凄然独掩窗。愁思肠角绕。香篆心头袅。瘦笔一枝携。新词和泪题。
浣溪沙 十月十九夜寒甚，寄外子客中（清·陆惠）	檐铎郎当雁语孤。霜风走叶柝声粗。可怜情味倩谁摹。一点寒灯挑不起，两行清泪滴将枯。问君此境似侬无。
忆旧游  见五湖鱼庄图题词（清·陆惠）	指湖光一抹，峦翠双螺，飘渺堪寻。天末迷离影，剩浓云拥絮，隔断烟岑。卜居水竹何处，遐想碧波深。便画出巢痕，访来诗境，煞费仙心。沉吟。故乡路，叹树杪斜阳，误了归禽。蓦向图中见，有鸥眠远渚，鹭立寒浔。渔庄似此清剧，未许点尘侵。试卷上疏帘，西山爽气凉到襟。
