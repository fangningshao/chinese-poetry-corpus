九月于役盐山即事有作（清·贺祥麟）　　七言律诗　押阳韵	翠萝红蓼点秋光，小队肩舆晓俶装。村落萧条伤歉岁，简书敦迫负重阳。沾衣雨湿添绵重，吹帽风来透鬓凉。输与渊明归去好，东篱饱领菊花香。
重过泾阳驿题壁（清·贺祥麟）　　七言律诗　押东韵	车走河间倏报功，捷书一夜达宸宫。中乡获丑周方叔，异姓封王郭令公。鼎鼎元勋铭铁券，纷纷群虏化沙虫。高唐还见收遗孽，翘首天山早挂弓。
牛鼎歌用昌黎石鼓歌韵（清·贺祥麟）　　押歌韵	岐阳石鼓置太学，昌黎以后多诗歌。三代法物挽近少，士纵好古将如何。此鼎传自宋金出，时方讲艺投干戈。经始黉序辟榛莽，长镵大锸相冶磨。神牛奋地殷发吼，迹声所至深爬罗。至宝返受俗眼白，猥以培娄观岷峨。雨淋风刮委墙角，谁其朋锡珍莪阿。夜深虹气烛天紫，六丁神将阴总呵。取易筮之卦遇鼎，大烹养圣词非讹。菜释先师荐芹藻，书分孔壁文蚪蝌。诸生以时入习礼，旗搴翠凤鼓建鼍。圜桥观者亿万计，光耀奚翅珊瑚柯。神物位置信得所，双丸坐看抛如梭。我来浭阳印泥爪，敝车羸马行委蛇。广文先生见如故，宛搴兰芷纫湘娥。手扛龙文导我识，临风感叹双涕沱。从来鼎象百不一，图绘博古留宣和。牛鼎较大受一斛，其外羊豕难同科。重五十斤高尺二，铭四十字镌词多。商与宋与纷聚讼，谬谓背肿马即驼。商书纪事曰某祀，几见甲乙编年过。释作宋器亦武断，盍于篆籀加劘摩。埤雅舆记逞狂喙，客话漫录沿流波。问鼎不言鼎有耳，应嗤俗论皆偏颇。赤文绿字自典重，以古为鉴遑知他。龂龂时代划畛域，卮言铃说滋媕娿。平生慨想天庙器，睹此竟欲千摩挲。直如衡岳对禹碣，盥手扪读长吟哦。吁嗟人事有代谢，轰驰青犊飞苍鹅。金钟大镛委沙砾，此独宝用受福那。非有十万天龙护，安得完好离坎轲。神风圣日相覆庇，不知几劫沙恒河。物之显晦有如此，侧身天地徒蹉跎。
