五老峰坐夏（清·戒显）　　七言律诗　押先韵	五峰绝顶缚枯禅，静夏何人叩榻前。忽地雾来山尽缟，半空泉落屋如船。朱曦气散松杉国，白日寒生洞壑天。缥缈万层尘望断，那知僧定万松颠。
金陵怀古（清·戒显）　　七言律诗　押冬韵	石头城下水淙淙，西望江关合抱龙。六代萧条黄叶寺，五更风雨白云钟。凤凰已去台边树，燕子仍飞矶上峰。抔土当年谁敢盗，一朝伐尽孝陵松。
登黄鹤楼（清·戒显）　　七言律诗　押尤韵	谁知地老天荒后，犹得重登黄鹤楼。浮世已随尘劫换，空江仍入大荒流。楚王宫殿铜驼卧，唐代仙真铁笛秋。极目苍茫渺何处，一瓢高挂乱云头。
