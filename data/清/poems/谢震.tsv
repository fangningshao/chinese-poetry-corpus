得恭甫杭州书（清·谢震）　　七言律诗　押鱼韵	接来三月上旬书，读罢新诗感有余。《盐铁》漫听桓氏论，《治安》群笑贾生疏。参军蛮府嘲鸲鹆，措大荆州贱鲫鱼。壮志销沈只如此，相看白发己盈疏。
蹉跎（清·谢震）　　七言律诗　押歌韵	赵北燕南辙几过，驹光马迹老蹉跎。羁愁中酒绵三月，草色随春入九河。阶下簸钱工姹女，堂前挟瑟艳秦娥。风情已作萧郎减，目极寒空自浩歌。
仙霞关用周栎园先生韵 其二（清·谢震）　　七言律诗　押虞韵	关门凭眺蹑危途，怀古深嗟大厦扶。一旅亲提空忆李，三藩潜构实通吴。清江卷甲军飞迅，步障徵歌事有无。欲问兴亡旧时迹，夕阳惟对戍楼孤。
登凌霄台（清·谢震）　　押阮韵	中夜清兴发，探幽散尘悃。本与青山邻，况兹良朋绻。褰裳蹑危梯，侧身陟层巘。苔滑露下深，天高云去远。俯首眺南溟，浪阔鱼龙偃。万古长鸿濛，凭谁问混沌。松风飒然至，众窍相往返。平野驱波涛，群山奔蜒蜿。震眩不可留，爽籁吹下坂。携手歌归来，柴门月色晚。
核桃店早行（清·谢震）	秋风客子忙何太，孤馆残镫悄无赖。疲驴龁草吻有声，饥鼠拱镫眼全眯。京华年少多冠盖，中原匏落空尘壒。寒霜照影束衣带，残星坠水踏清濑。月黑深林鬼语悲，泥蟠石磴虎迹大。时惊短褐树丫挂，偏留余寐马头磕。运舛惟愁尘世隘，途穷早视死生泰。茅柴村店试浇春，初阳一线寒山外。
酬汪仪曹（清·谢震）	炎曦正尔忧蕴隆，祝融忽逊玄冥功。太行剑脊溢天外，银山倒压鼋鼍宫。阳侯夺国窜东海，螭象无主奔狂踪。新鬼旧鬼聚市哭，南村北村孤桑空。先声鼓气吼屏翳，烈焰助势烧丰隆。我时隐几愁阢，惟恐倚杵倾苍穹。锐斋先生有道者，长安索米嗟几穷。灶突不墨墨衫袖，庖煇无肉肉鱼虫。奔走蟫蠹伺虎豕，被服孔郑餐欧庸。况此天公恶作剧，屋漏灌顶泥搏胸。妻孥啼号交遍谪，心知理屈应以聋。自诩此秘世莫晓，远示好友邮之通。我较先生更长策，趋避早越蓬莱东。日长岂得免诟詈，马耳自不谋东风。先生官职稷嗣君，先生经术骭子弓。贤豪尚苦旦夕供，何况担簦负笈从经蒙。作诗藉答聊一哄，平原霞尾倒景猎猎摇深红。
渔梁怀古（清·谢震）	四山合沓青巑岏，清溪一线流潺湲。战场中开五千步，蕲王曾此枭凶顽。呜呼靖康之耻胡可舍，大宝窃据侪元奸。禁苑锢闭理亦得，尚恨南内非天山。谁遣女将军，而达孟家蝉。临安城夜缒，瓜步江朝沿。一日三百三日千，江淮义旅浃旬集，铁券迫赐徒尔然。苗刘授首愤已雪，子雩议废宁非颠。古云孝薄厚于慈，今看慈薄孝可知。黄龙痛饮已触忌，建储之请胡为乎。格天阁中片纸出，夜半真堕长城师。清凉居士早知此，驴背青山看湖水。背嵬军散事无成，老卒看花叹晨起。
仙霞关用周栎园先生韵 其一（清·谢震）	窄径盘纡入乱峰，翠微深锁碧芙蓉。松关束隘风争卷，溪涨摧轮水废春。红叶煎茶供客话，绿筠书字记游踪。年来倦甚东西路，惟有看山眼未慵。
