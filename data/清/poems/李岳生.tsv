登黄鹤楼址新构小亭（清·李岳生）　　五言律诗　押灰韵	武昌今夜月，黄鹤忍飞来。入抱皆秋气，凭高见劫灰。飘零王粲恨，寂寞谪仙才。不尽苍茫意，江声走怒雷。
鼓角（清·李岳生）　　七言律诗　押文韵	鼓角声严枕上闻，何时上将策殊勋。当门芳草频遭忌，跃冶干将枉绝群。离兽东南悲远道，高楼西北隔浮云。九关虎豹凭谁叩，莽莽平原日渐曛。
虔州秋日杂感（清·李岳生）　　七言律诗　押尤韵	章贡东南日夜流，三千余里荡乡愁。渐知易性同淮橘，强说忘机学海鸥。梦里倚闾虚慰藉，闺中织锦易沈浮。连宵又见刀环月，惆怅高寒白玉楼。
洞庭阻风舟中无俚小饮径醉得句辄书（清·李岳生）　　七言绝句　押灰韵	光音天上避风灾，亲见三禅化劫灰。成住坏空都一例，且从蜃气觅楼台。
鹦鹉洲感祢正平事（清·李岳生）	文章树宏业，星日高空悬。道隆运斯极，福盛祸亦然。祢君抱环质，豪气吞垓埏。荐牍北海修，鸾皇翔九天。曹公不敢杀，崇望超班联。积重始招忌，忌死成其贤。藉令际兹世，名士值几钱。骂座一灌夫，国中无与言。弃置饿穷巷，翻得全天年。嗟哉等疣赘，荣瘁谁为传。庶族各有赖，儒生今可怜。茫茫万古泪，恻恻埋重渊。
