游西溪寺（清·黄标）　　五言律诗　押删韵	帆落秋溪水，人登夕照山。古亭穿竹径，胜地入松湾。石润云犹湿，花深鸟自闲。老僧知好客，煮茗未容还。
重过长千里有感（清·黄标）　　七言律诗　押灰韵	两经霜露动深哀，况听秋声木末来。江上重寻鸥鹭侣，雨中复上凤凰台。千家古里连青陌，六代遗宫长碧苔。此日登临多感处，百年怀抱一时开。
金山乐闲上人山房即事（清·黄标）　　七言律诗　押庚韵	似泛蓬壶万顷平，凌虚画阁接层楹。双炉石乳壶中液，一榻江流枕上声。留座自惭无玉带，设飧多谢剥金橙。与公应有三生约，他日云山是主盟。
过铁佛寺怀古（清·黄标）　　七言律诗　押先韵	为探幽意过西郭，古寺曾闻此地偏。黄叶路深埋断碣，黑云兵尽散荒烟。当年淮右雄藩镇，今日吴宫拱墓田。凭眺不堪惆怅处，半林疏影石坛边。
送许巢余礼耕游摄山（清·黄标）　　七言律诗　押尤韵	闻道先生买桂舟，片帆风发水西洲。金绳世界千华晚，玉镜山川万叶秋。好句遍题王粲笔，清樽群奉谢公游。遥知烟月空濛夜，人在虬龙最上头。
雨中泛舟登尺五楼（清·黄标）	密云低垂覆四天，平湖水满春放船。青帘白舫荡波出，千缕万缕杨柳烟。柳畔朱楼耸翠碧，飘渺直踞松云巅。主人欲住不可住，郭巾谢屐纷后先。我欲括衣寻箬笠，拍手笑杀苏子瞻。风淅淅，溜悬悬，绣栌绮栋凌飞仙。为君蹑足探雨窟，雨中花屿千枝然。云漠漠，水涟涟，我昔画舫听雨眠。猪红熊白泛春酿，此景不再几十年。会当更趁迎梅雨，解尽杖头沽酒钱。
