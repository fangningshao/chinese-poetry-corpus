咏东庙尔沟（清·姚雨春）　　七言律诗　押删韵	庙儿沟古野云殷，春暮踏春青一湾。万里星河横北碛，四围屏嶂列南山。部分白帽风流远，翠曳红裙歌舞娴。松树塘深松茂甚，好听鸣鹤嘎云间。
哈密（清·姚雨春）　　七言律诗　押尤韵	湾湾明月挂城头，玩月随登镇远楼。万笏青山围哈密，一天白雪唱伊州。烽烟满目准夷灭，云树伤心叶护愁。剩有西桥呜咽水，波声凄带夕阳秋。
塔勒纳沁（清·姚雨春）　　七言律诗　押庚韵	驿路迢迢出沁城，烽烟袅袅任云横。天开塞北三千界，郡距安西九百程。雕鹗盘空思狡兔，凤凰台古听流莺。关心只有屯田所，百万军储卫此生。
东新庄屯田从榆树沟开渠（清·姚雨春）　　七言律诗　押先韵	榆树渠头水溅溅，膏腴万顷作良田。缘堤种树红流急，就地成渠绿阴连。俗杂侏𠌯言语异，城临沙漠燠寒偏。遥知风化熙朝远，直看昆仑万里天。
吟合罗川（清·姚雨春）　　七言律诗　押先韵	水蚕浴雨蝶飞烟，碎叶城高插木绵①。公主祠荒回鹘窟，居民牧近合罗川②。千重东岭云间画，一片南湖树里烟。最是鲜鳞披户册，东屯西聚夜高眠。
