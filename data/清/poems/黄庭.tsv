延川道中（清·黄庭）　　五言律诗　押东韵	水似瞿塘险，山如剑阁雄。奔涛时啮岸，盘磴半临空。马踏云头上，人行石腹中。那知巫峡雨，翻作塞门风①。
宁夏渡河（清·黄庭）　　七言律诗　押尤韵	峡口回波绕塞流①，黄河利独擅边州。千屯得水成膏壤，两坝分渠据上游②。鸡犬人家红稻岸，鱼盐贾舶白蘋洲。那知泽国堤防急，百万金钱掷浪头。
正月既望自钱塘进艇新安江行十日达紫阳门即事写怀得船字（清·黄庭）　　七言律诗　押先韵	吴榜停时棹越船，溯原浙水出山泉。一千里近新安路，三百滩齐天目巅①。轩后台前神独往，羲皇卦外岁初迁②。衰年兴待名山助，拟向云端采石莲③。
送陆翼王征君南归（清·黄庭）　　七言律诗　押尤韵	天际冥鸿不可求，高飞岂为稻粱谋。山中大隐征弘景，海内奇书问邺侯。风雪五年留上谷，莺花三月下长洲。吴宫春色应如旧，眺望先登开府楼。
马嵬（清·黄庭）　　七言绝句　押尤韵	方士钿钗何处得，农夫罗袜此间收。蒙尘莫漫尤倾国，犹剩唐家土半丘①。
