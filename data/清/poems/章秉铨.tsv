鄱阳怀古（清·章秉铨）　　七言律诗　押阳韵	上游当日控荆襄，战鼓黄云压建康。一败遂成隆准帝，百年空笑夥颐王。秋风草色余残垒，孤艇波声满夕阳。惟有忠魂难泯灭，灵旗风雨在康郎。
次百川前辈韵赠春到园主人（清·章秉铨）　　七言律诗　押先韵	逃佛西崦日鼓悬，禅狐山鬼也周旋。观河面皱飞腾日，理发心长跌宕年。事去已随秋叶脱，愁来还似夏蚕眠。红牙班管都无赖，欲学成连竟刺船。
出东郭至荐福寺（清·章秉铨）　　押侵韵	漠漠禅院寂，萧萧落叶深。晏坐复何有，磬声动寒林。慈乌时一至，水石清禅心。微风发纤籁，泠若鱼山音。曰余身世役，百念载浮沈。对此一茫然，千佛入我襟。竦身上高阁，晴空下森森。伫立默无言，片云出遥岑。
