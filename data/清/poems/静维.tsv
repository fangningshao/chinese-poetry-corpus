赠圣幢师（清·静维）　　五言律诗　押麻韵	自是闺中秀，超然远物华。心能同水月，骨自带烟霞。翠长真如竹，黄开般若花。寄言刘铁磨，应识赵州茶。
夜坐（清·静维）　　五言律诗　押庚韵	残镫照帘幕，楼阁有馀情。落叶堆蛩砌，凉风吹雁声。暮蝉愁里听，河汉望中横。独坐悲秋夜，疏棂淡月莹。
题春草堂（清·静维）　　五言律诗　押元韵	谢公游眺地，春草已无根。夕巷牛羊下，空檐鸟雀喧。可怜盱盼尽，徒有简编存。泪洒西州路，何人酹一樽。
村居杂感（清·静维）　　五言律诗　押先韵	春山斜远郭，渌水满晴川。白鸟孤云外，青林返照边。风波何处少，耕凿此中偏。莫作途穷叹，聊同鹿豕全。
碧海（清·静维）　　七言律诗　押微韵	碧海风涛静不飞，凌霄高阁敞云扉。拥书千卷无人到，剪烛三更有鹤归。汉殿香消青鸟去，缑山秋冷玉笙微。劫灰辨得馀悲怆，独向人间寄衲衣。
秋宵对月（清·静维）	夜静天地凉，凭楼独凝眺。烟树色离离，云山望中杳。万籁寂无声，数萤流木杪。青镫照罗幕，残叶铺池沼。悲哉今古情，乾坤徒浩渺。忧怀自苍茫，至意漠难晓。姮娥知我愁，流影来相照。当持金石心，千秋同皎皎。
