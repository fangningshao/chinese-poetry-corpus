留别朱愚谷 其一（清·鲍台）　　五言排律　押屑韵	阴壑生微烟，阳崖明霁雪。抚景感萧森，况与故人别。君材如乔松，磥砢多奇节。振翰散连珠，粲花矜慧舌。示我琳琅篇，碧海紫鲸掣。良晤复几时，祖席悲金玦。翘首眺飞鸿，高云谢羁绁。
留别朱愚谷 其二（清·鲍台）	湛湛零露繁，摵摵朔风栗。主人惜分携，华钱中宵设。玉管声参差，兰肴恣餔啜。坐久夜已阑，寒镫半明灭。出户霜天高，星斗灿以列。方晖透绮窗，明明如可掇。对此发欢颜，聊复纾郁结。
