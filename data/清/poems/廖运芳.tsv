玉石上岩（清·廖运芳）　　七言律诗　押青韵	何人随手抉空冥，划断云崖半壁青。松响未妨溪性寂，石虚应识地根灵。朝钟散食猿分钵，暮磬关门鹿守扃。最爱玉帘垂紫乳，晓窗飞雾洒清泠。
晚步南郊过浮杯精舍（清·廖运芳）　　七言律诗	古林深寂抱江干，风物萧疏画亦难。乱水穿篱秋后涨，残云抱树雨余山。一杯聊遣闲中兴，双屐还寻竹里关。归路恰乘渔艇便，钓竿插住看孱颜。
