海舶遣怀（清·王继香）　　七言律诗　押灰韵	屈指乘楂第七回，求仙何处觅蓬莱。百年身世浮名误，万里风涛倦眼开。帆影和云随日落，浪花如雪拍天来。舵楼泼墨馀豪兴，漫向龙门感暴䰄。
丙子下第感赋（清·王继香）　　七言律诗　押东韵	依然毷氉醉春风，怕见霜蹄蹴落红。岂有方干登上第，何烦阮籍哭途穷。天涯作客逢春暮，独夜思家况病中。一枕朦胧浑不觉，梦魂飞逐海潮东。
午门迎驾恭纪 其三（清·王继香）　　七言绝句　押东韵	日出烟开驾返宫，退班珂马各西东。似闻壤叟辕童语，此后年年报屡丰。
秋晚归棹（清·王继香）	病起出访友，一棹乘风轻。回舟趁斜照，秋气分外清。遥山何蜿蜒，秀极不可名。层云漏日气，白如匹练横。风禾翻青黄，霜枫交碧赪。澄江泻浩瀚，长桥势如扃。菱罫迷归途，鸥凫导之行。港曲农户聚，树古村社灵。隔坞动歌吹，渔唱若为赓。莫色苍然来，勌羽还林坰。日落万象隐，但见佛火明。一星冷萤度，四野寒螀鸣。掩篷瞑趺坐，身仄心转平。须臾达北郭，街𣟄方初更。昏黄叩关入，夜市镫荧荧。
次韵简书衡（清·王继香）	可是天台再见身，匡时策待万言陈。功名唾手才何健，书卷罗胸语自真。万里鲲鹏腾渤澥，九秋雕鹗出风尘。缅怀三世循良传，明德由来有达人。许君说字郑君笺，文是坡仙诗阆仙。独契聃龙惊俗眼，同师执象亦前缘。太原宗派遥遥共，中散歌行字字圆。会看安排作元宰，孝先先播《咏梅》篇。
午门迎驾恭纪（清·王继香）	一鞭风月鬯{讠金}怀，镫仗纵横夹道排。贴地霜华尘不起，轻车轧轧上天街。行行绕道出长安，缓步虹桥过石栏。踏遍午门门外月，一房炉火待迎銮。
