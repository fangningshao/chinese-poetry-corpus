过独流昔官军破贼处（清·冯誉骢）　　五言律诗　押阳韵	纵目平芜阔，居然古战场。寒沙沈剑戟，废垒下牛羊。日落墟烟寂，天空秋水长。乱余几人在，应与计耕桑。
严子陵祠下有怀慰农（清·冯誉骢）　　七言律诗　押青韵	桐江江涨接西泠，相望遥遥两客星。烟水似随高士去，湖山还为使君青。天涯驿路怜芳草，画舫鸥波隔远汀。孤负平生钓游约，《移文》应愧北山灵。
别信州（清·冯誉骢）　　七言绝句　押尤韵	六载溪山稳泛舟，他乡人作故乡留。最难风雨重阳日，背指黄花出信州。
金陵乱后名胜都尽惟飞霞阁尚存周缦云侍御以十二月十九集同人祀坡公生日绘图徵诗孙君琴西诗最感慨为赋长句（清·冯誉骢）	天风吹尽高城箨，雪边重见飞霞阁。弁阳诗老坡后身，自采梅花荐清酌。坡公千载一来归，城郭人民感是非。孙郎太息周郎笑，莫作新亭泪洒衣。
