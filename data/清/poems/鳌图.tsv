蔡村（清·鳌图）　　五言律诗　押阳韵	一夜秋风起，轻罗已觉凉。微云孤晓月，疏影瘦垂杨。近水鱼虾贱，沿堤车马忙。京东人语熟，入耳更思乡。
来鹤堂静坐（清·鳌图）　　七言律诗　押侵韵	龚黄李杜千秋在，三十年来结念深。诗欲调高先养气，官求民信早扪心。梦魂忧此黄河水，憔悴劳于白首吟。文教未行河未复，惭疏吏治愧儒林。
网师园看牡丹即席有作（清·鳌图）　　押有韵	网师园中何所有，半亩牡丹大如斗。美人睡起绣被堆，妃子歌残小垂手。日照赤城霞散绮，双成在前飞琼后。须臾镫上锦屏开，万点明星落窗牖。腰支瘦损倩风扶，薄醉盈盈一回首。主人好客列华筵，琥珀光凝杯上口。金裙玉佩洛中花，云合星聚人间友。晋卿雅集图长留，太白春游文不朽。名花名园以人存，风流我辈终不负。
偶吟（清·鳌图）　　押侵韵	视事竭其思，抚民尽乃心。心思所到处，泽已被之深。网罗开一面，猎不穷山林。万物留有余，生机见古今。
