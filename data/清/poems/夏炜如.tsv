辛巳春日行黄山北面俯瞰大江逼仄殊甚慨然有作（清·夏炜如）　　五言律诗　押青韵	涛涌昼冥冥，危途一线经。海风吹面黑，山霭入眉青。古院无僧住，长松有鹤停。春甲渺何许，残碣卧林坰。
庚子秋日题无锡钱懋溪可庄图 亲之所也。可庄懋溪奉二首（清·夏炜如）　　五言律诗　押齐韵	顺亲成小筑，选胜得幽栖。瘦石碧当槛，杂花红满蹊。池鱼潜复出，林鸟住还啼。畅甚华颠叟，斜阳屡杖藜。
冠英吴大将赴真州陈云乃司马之招，吴门金子山为作江干送别图以壮其行，拈此题后二首（清·夏炜如）　　五言律诗　押蒸韵	又作经时别，扁舟向广陵。壮游轻带水，羁绪怯孤灯。季子纻争献，元龙楼许升。为余询鲁直①，眠食可如恒。
黄紫卿观海图张怀白书（清·夏炜如）　　五言律诗　押侵韵	僧繇余故友，浣俗葆灵襟。出彼邈绵笔，写君豪放心。成连不可挽，钟子若为寻。莫遽叹观止，烟波深复深。
东金子山（清·夏炜如）　　七言律诗　押删韵	五年前已钦高格①，今日清谭始许攀。真气骨同鸾耸立，古神情似鹤翛閒。诗才聱叟逋翁上，画品迂倪颠米间。我亦胸中多块垒，恨无妙腕学荆关。
东沈作宾（清·夏炜如）　　七言律诗　押阳韵	不许吴生独擅场，小移画舸到江乡①。王摩诘具仙禅理，郑广文多翰墨香。时拟整巾亲北海②，却愁消瘦恼东阳。破山花木关怀久③，能否联吟青豆房。
同日詶仰菶斋（清·夏炜如）　　七言律诗　押真韵	连日浓阴颇闷人，今朝晴霁称韶春。盘蔬草草浑无味，诗笔翩翩剧有神。绿水漫分清与浊，綵幡休辨假和真。愁予将泛长江艇，难见丹青取次新。
昨承彦卿先生过访，赋此志幸，即次彦翁贻竹宾韵（清·夏炜如）　　七言律诗　押支韵	十年真悔识君迟，咫尺仙源繫梦思。北海纵横推妙笔，东坡澹荡有新诗。幽兰纵为孤芳弃，明镜何曾屡照疲。争那牙弦生涩甚，竟无流水动钟期。
李小湖先生视学期满，乞假省墓，诗以送之二首（清·夏炜如）　　七言律诗　押尤韵	药笼参苓已尽收，尚虞葑菲弃遐陬。劲风谡谡汉元礼，仙骨珊珊唐邺侯。气节文章千古业，家门邦国万端忧。星轺六载巡江海，卧辙何因得暂留。
靖江寓舍（清·夏炜如）　　七言律诗　押庚韵	地僻曾无驿骑迎，皖南传说贼初平。寒消应许冰全泮①，夜静偏惊月尚明。挥洒烟云推老辈②，主持风雅仗先声。马洲亦有孤山在，未访梅花恐不情。
畏风足不出户者数日矣，次儿自适园回，携到红梅两枝，怅然有感，插瓶赋之庚午（清·夏炜如）　　七言律诗　押歌韵	花纵关情奈老何，强吟新句儗东坡。颜頩似恨寒为祟，颊晕浑忘酒是魔。儒行朴诚青眼少，客谈忼慨赤心多。狂风乍起须分付，莫遣春池皱作波。
戴醇士江乡归思图为吴冠英作三首（清·夏炜如）　　七言绝句　押支韵	度自谦和骨自奇，擅场名久重京师。归艎只载河阳笔，我道渊材未算痴。
题章芸台水流花放图（清·夏炜如）　　押先韵	丛丛原上华，蔼蔼含春烟。泠泠涧中水，猗猗漾沦涟。灵境窈以旷，韶华清且妍。章君我畏友，隽上超群仙。罄思渊泉澈，抒藻晨葩鲜。悠悠意欣合，步屧相流连。奚奴执卷随，风格亦娟娟。鸑鷟迎朝阳，振采高梧颠。鲸鱼戏沧溟，逼仄谢众川。得毋咫尺地，未足供回旋。为君进一解，勿以狂语捐。
题秋水先生遗照（清·夏炜如）　　押纸韵	秋水名将孙，风雅乃无比。忆我识面初，髧髦垂及耳。器宇颇高岸，骖驹角盈咫。稍长颇劬学，矻矻事砻砥。避俗遇敌雠，爱古在骨髓。哦诗岁成帙，泼墨日数纸。声名渐四播，生计欻中圮。人情为戚戚，君意顾尔尔。不畏业就凋，而恨技止此。行书盛晋代，禊帖备众美。誓必追其踪，千本写不巳。岂知甫逾年，与世异途轨。右军发奇妒，六丁下云里。学面许并生，换骨勿贳死。一笑掷鼠须，风飙肃然起。快抛肩上担，猛脱尘中屣。我心苦茅塞，紾昔紊脉理。结契忝纪群，抒怆绝铭诔。一朝展遗容，却立那忍视。唯当乞名流，鸿笔继麟史。铿鍧聚钧韶，簸扬始糠秕。
题祝草堂叟遗照（清·夏炜如）　　押有韵	我年二十馀，始见草堂叟。秀眉赤两颧，华发纷在首。谆谆复殷殷，奖誇不容口。屈指星再周，风尘镇奔走。公已归道山，我仍百无取。感公相期意，扪腹呼负负。后来才俊流，岳立视培塿。怡颜恕狂且，如公复何有。尔英公冢嫡，意气醇且厚。交情群纪间，戚谊潘杨后。相与数晨夕，代谋至升斗。蠢儿及弱女，劳君择配偶。庶几魏与裴，得朋真耐久。君今已周甲，皤然惊老丑。出图命我题，握笔不敢苟。华言及风语，芟剃若稂莠。顾于神采閒，缅想到禀受。盛名固难继，家风颇能守。今昔重低徊，淩杂忘可否。愿言加餐饭，安稳保胡耇。
拟韩昌黎石鼓歌用原韵（清·夏炜如）　　押歌韵	儒生好古易成癖，每因得意辄浩歌。姒鼎子盘不易见，心奢其奈生迟何。偶逢数字亦珍閟，向彝鄀敦高阳戈。微茫跟肘辨屈曲，细加抉剔勤揩磨。拓如蝉翼绕影响，友朋动色誇蒐罗。岂知岐阳石鼓今尚在，点画苍劲形巍峨。鸿文自合显当代，至宝讵忍埋荒阿。肃然大学高位置，无人闯室奚烦呵。我嗟杜门眼未识，祇凭纸本分真讹。浑如玉箸体奇俊，非复囷蠢侪碧蝌。浩如江潮拥断岸，奔走蛟鳄翔鼋鼍。残如朽株卧沙际，隐隐根柢连枝柯。缺如幼舆逞狂逸，齿牙零落遭投梭。五总五绒不可解，徒咏退食吟委蛇。扶徕罔罟不可按，强歌倚瑟诬皇娥。始悟寻源慎派别，导江莫取汜与沱。周家积累数十世，酝酿元气成太和。夷厉失纲浸凉薄，塞川监谤殊常科。蛮荆扰南猃狁北，淮徐中起纷而多。共和纵未失臣节，已嗟荆棘围铜驼。宣王英猛绍先烈，少康殷武谁能过。削平僭乱铲槎蘖，譬彼骨角逢切磋。坐朝侯卫致藩镇，螺舟万里淩鲸波。春蒐车马策群力，论功行赏无偏颇。从臣嘉颂出新意，体兼风雅遑论他。勋劳可纪自须纪，万古孰敢嘲媕娿。谛观细读百不厌，犹胜宝剑时摩挲。甫通一二昧三四，神驰不觉频长哦。吁嗟骊山复钟祸，翟泉倏忽来苍鹅。坐令流传二千载，遗编零落同猗那。文章六代苦疲恭，谁希贾董追卿轲。狂澜既倒不可挽，神霄万里横银河。日摹雅颂无一肖，材质所限非蹉跎。
金山怀古（清·夏炜如）　　押尤韵	金山崚嶒一拳石，乃能锁钥万里之奔流。长空苍茫鹳鹤下，惊涛飒沓鼋鼍浮。伊余摄衣上绝顶，江天有阁淩高秋。凭阑眺远意何极，俯仰千载增烦忧。卢循幺么不足数，游魂海峤丛戈矛。鲸鲵磨牙吮膏血，黔黎束手遭虔刘。蔓延闽浙气弥壮，溯潮夜闯南徐州。伟哉寄奴起徒步，扫除大憝如决疣。江波澄清海氛绝，劲兵北府雄无俦。承平岁久武备弛，喜谭翰墨羞兜鍪。青燐白骨未尽掩，徙薪曲突无良谋。江海咽喉不思扼，祇誇玉带山门留。
题澧塘先生习静图（清·夏炜如）	黑云压山风怒号，沧溟郁拂生波涛。长鲸撇空老蛟伏，贝阙震荡珠宫摇。刹那声停势亦敛，屏翳卷旆阳侯逃。澄鲜万里平一镜，荧荧孤月悬层霄。乃知动静本相倚，断不判若东西曹。伊人谛观得真旨，屏除嗜欲祛尘劳。养元以和守以一，泊尔便欲淩松乔。回思少年负意气，拟攀丹鷟鞭金鳌。珊珊仙骨身自有，蓬莱弱水原非遥。一朝翻然辄舍去，有若俊鹘离旋绦。苍山之颠古松顶，清风飒飒天寥寥。下观鸴鸠尔何拙，枋根榆底纷周遭。
