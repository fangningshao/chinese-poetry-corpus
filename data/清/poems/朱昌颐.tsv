严缁生孝廉招余及张海门鹿仙金稚谷三编修萍矼农部小集祝坡公生日（清·朱昌颐）　　七言律诗　押支韵	半世迍邅百世师，每因岳降动遐思。君王自有怜才日，宰相偏多误国时。千古盛名身后享，一场春梦老来知。依然月白风清夜，独鹤南飞奏曲时。
度岭谒张曲江祠（清·朱昌颐）　　押东韵	峻岭隔中外，终古青濛濛。一线辟鸟道，千峰开蚕丛。当年经营始，云是曲江公。想借五丁力，斧凿劳神工。我来九秋杪，揽胜心无穷。新篁日映碧，老树霜霏红。憩舆瞻庙貌，肃拜神明通。公昔辅唐室，誓不开边戎。玉环既献媚，金鉴徒怀忠。坐令白羽扇，零落凉飙中。猪龙扰燕洛，幸蜀何匆匆。中道虽悔悟，牲牢孰明衷。徒留此孔路，涉险忘崇隆。古人一举手，万世赖其功。至今梅花发，处处怀清风。
