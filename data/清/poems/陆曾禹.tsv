洞霄宫（清·陆曾禹）　　五言律诗　押鱼韵	洞霄真福地，上帝自高居。鹤语依轩竹，龙鸣出水渠。松台春草发，石壁晚花疏。自有乾坤大，何须步碧虚。
七夕（清·陆曾禹）　　押侵韵	蒸暑尚未减，佳夕忽我临。顾兔细云衢，宛虹垂华林。绮窗弄玉笛，朱楼理瑶琴。缥缈入银汉，凄凉杂清砧。露辉金剪刀，风引素丝针。始妒合欢扇，次爱鸳鸯衾。仿佛琉璃帐，依稀环佩音。感物兴叹息，莫言辰与参。
送许星彩之{氵鷇}溪（清·陆曾禹）	我与许子常徘徊，湖上同登照胆台。渔歌四起春草绿，横笛短箫送酒杯。人生聚散不可长，江风五月芰荷香。别我欲往兰溪去，执手依依情自将。许子之父方秉铎，苜蓿斋中未萧索。朝暮趋庭诲《诗》礼，青山万叠对高阁。去时漠漠双台高，江岸烟深猿夜嗥。倚天绝壁喷石乳，动地清流涌翠涛。兰阴山中兰蕙多，香风拂拂衣上过。一林翠竹笼烟霭，百尺苍松挂藤萝。知君雅意事游衍，紫霞白云常在眼。山光夜映酒杯中，几番脱帽坐苔藓①。
