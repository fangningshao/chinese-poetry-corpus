武功县望太白山（清·周京）　　五言律诗	百里武功县，明当太白山。雪从何代积，春到几时还？清霁迥晴昊，高寒指翠峦。军行休鼓角，风色正愁颜。
褒斜谷（清·周京）　　五言律诗　押灰韵	阁道横空去，连峰叠嶂开。地随秦塞尽，山自汉中来。行蚁缘旋磨，粘蜗上古台。当年转战处，弥望满蒿莱①。
代州（清·周京）　　七言律诗　押阳韵	青峦万壑锁岩疆，旧绕楼烦古战场。冷碛雨收秋草绿，大荒日落寒云黄。滹沱河去包并冀，句注山横下狄羌。惟有年年关外雁，不妨迢递到衡阳。
燕来（清·周京）　　七言律诗　押灰韵	烟雨疏疏覆绿苔，海棠时节燕重来。不辞故国三千里，还认雕梁十二回。荒草谁家深院落，繁花何处好池台。却怜旧馆曾相识，为把湘帘手自开。
杨花（清·周京）　　七言律诗　押先韵	南陌风光剧可怜，杨花撩乱扑秋千。一年春事抛流水，半醉心情付别筵。冉冉惯寻芳草岸，蒙蒙欲下夕阳天。残红同尽无消息，又化浮萍上钓船①。
二十六日晓过德州河（清·周京）　　七言律诗	即次停骖客梦残，又携残梦上征鞍。小人有母忆尝食，游子离家空复还。沙月渡头斜欲落，野风林外晓生寒。廿年明发天涯泪，到此真成行路难。
