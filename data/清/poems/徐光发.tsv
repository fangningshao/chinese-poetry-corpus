吴山晚眺（清·徐光发）　　五言律诗　押阳韵	木落远峰瘦，北风吹面凉。钟声圆古寺，帆影乱斜阳。湖海新愁集，江山旧恨长。是谁曾立马，令我感兴亡。
登金山（清·徐光发）　　五言律诗　押寒韵	直上金鳌背，凭栏试大观。山连吴地壮，江接楚天宽。下界钟声杳，中流塔影寒。高僧能接引，许我借蒲团。
甘露寺晚眺（清·徐光发）　　五言律诗　押删韵	夕阳零乱处，吟眺倚禅关。吴楚青苍际，江天浩渺间。花残三月寺，人醉六朝山。好句求难得，低徊未肯还。
