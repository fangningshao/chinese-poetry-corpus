泰安道中望岳（清·俞鸿渐）　　七言律诗　押寒韵	朝来晴翠扑征鞍，泰岱崚嶒耸万盘。五等秩斑侯伯上，四围山作子孙看。云光缭白晴疑雪，石气飞青夏亦寒。惜未笋舆烦地主，碧霞宫里倚栏杆。
西台（清·俞鸿渐）　　七言律诗　押元韵	如意敲残石有痕，高台直上倚云根。钓鱼幸傍严陵渚，化鸟曾招信国魂。大地茫茫王气尽，空山隐隐哭声存。于今晞发人何在，听彻樵歌日又昏。
过莺脰湖（清·俞鸿渐）　　押陌韵	山水能娱人，积久动成癖。自闻莺脰湖，梦寐不忍释。今从禾中归，迂道此挂席。层湖敛夕阴，空水混一碧。鱼标露两三，蟹舍近咫尺。缅怀元真子，晚作垂纶客。烟波深复深，蓑笠适其适。一泛湖中舟，千载仰遗迹。我有钓竿手，苦为利名役。大呼渔翁来，乞与数椽宅。春水桃花红，秋水芦花白。鼓枻凌苍茫，不知天地窄。
台城（清·俞鸿渐）	妖梦妄祈四海一，梁家金鸥经缺。青丝白马渡江来，百道攻城城欲裂。太平寺主谁堪充，往者思缚萧老公。而今幸得偿厥志，岂肯复以人臣终。吁嗟乎！萧郎三十贵莫比，尚忆兵从樊沔起。毛人夜投黄鹤矶，既得皖城益自喜。两龙导舰来中流，六要八贵同时收。劝进岂止沈家令，崇俭力反东昏侯。奈何晚年惑象教，深宫作事尽颠倒。徒将大会夸无遮，忍令血食断宗庙。一朝国运颠难扶，此身竟舍跛脚奴。为问尔时净居殿，金钱欲赎其能无。于今事往已千载，世界沧桑凡几改。剩此荒凉地数弓，道有当年遗迹在。断址颓垣一望平，僧庐吊古添幽情。微风萧瑟撼林樾，犹作荷荷索蜜声。
大境门（清·俞鸿渐）	书生坐一室，凿空谈两戒。既未足迹经，岂免多所怪。繄余披短衣，三年歌出塞。巍巍大境门，揽胜兹游再。晓日明战场，微风净埃壒。万帐屯中央，营开见旌旆。天公妙设险，有意限中外。突然作一束，两崖屺相对。城高鸟飞绝，径窄马蹄碍。以此控北部，岂曰非要害。边声起惊笳，明驼过成队。有令促下鞍，行人罔敢懈。目览地势雄，心识神州大。他日话游踪，抵掌亦一快。
