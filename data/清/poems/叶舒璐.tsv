甃径（清·叶舒璐）　　七言律诗　押麻韵	甃径编篱窄似蜗，间中风物澹生涯。新蔬乍剪头番韭，小雨如催二月花。出谷禽方娇唤友，穿帘燕亦巧营家。敬容残客吾羞对，只许门停好事车。
颓龄（清·叶舒璐）　　七言律诗　押支韵	颓龄犹驻荷天慈，领略风光趁此时。缩水酿如鹅破壳，添棉柳似茧抽丝。腾腾但博逢场健，愦愦何妨见事迟。调伏粗教尘累减，只牵口业未抛诗。
读杜白二集（清·叶舒璐）　　五言绝句　押尤韵	子美千间厦，香山万里裘。迥殊魏晋士，熟醉但身谋。
论古（清·叶舒璐）　　七言绝句　押庚韵	《阴符》诵熟揣摩成，十上终邀六印荣。纵使有田皆负郭，可能结舌事躬耕。
观棋示友（清·叶舒璐）　　七言绝句　押支韵	花落银缸下子迟，莫将谬算费沈思。风摧一角西南急，可是推枰敛手时。
索得学山兄遗稿二首（清·叶舒璐）　　七言绝句　押删韵	忘年群从绝追攀，入梦遗容想象间。秃笔累累犹作冢，可堪埋骨欠青山。
司马相如（清·叶舒璐）　　七言绝句　押尤韵	挑得琴心正倦游，垆边尚典鹔鹴裘。《长门》解为他人赋，却惹闺中怨《白头》。
索人题照（清·叶舒璐）　　七言绝句　押真韵	针孔流光露电身，灵台本合净根尘。君能索我形骸外，翻觉庐山面目真。
孟夏同沈公倚昆季暨家弟侄辈泛舟登斗姥阁宴集剧谈寓都门事带月而还集杜三十六韵（清·叶舒璐）	我衰易伤感（《甘林》），忆昔少壮日（《垂老别》）。脱略小时辈（《壮游》），人寰可超越（《画鹘行》）。惆怅年半百（《立秋》），平生心已折（《地隅》）。愁寂意不惬（《李公光弼》），赖有怀中物（《巴西驿亭》）。但遇新少年（《上水》），老矣逢迎拙（《赠卢大琚》）。通家惟沈氏（《沈八丈》），早通交契密（《寄张彪》）。同姓古所敦（《示从孙济》），嗣宗诸子侄（《示侄佐》）。痛饮情相亲（《寄薛郎中》），入门高兴发（《与李白寻范十》）。招邀屡有期（《陪李司马》），交会未断绝（《喜雨》）。今夏草木长（《述怀》），甘酸齐结实（《北征》）。四月熟黄梅（《梅雨》），熏风行应律（《暮春江陵》）。云溪花淡淡（《次盐亭驿》），霁潭鳣发发（《题张隐居》）。景从陪群公（《往在》），差池上舟楫（《白沙渡》）。滩浅正相依（《陪王汉州》），一邱藏曲折（《早起》）。随喜给孤园（《望兜律寺》），野寺江天豁（《游西寺》）。楼角凌风迥（《东楼》），仰穿龙蛇窟（《登慈恩寺塔》）。筑居仙缥缈（《赠陈谏议》），得非元圃裂（《奉行刘少府》）。泽国绕回旋（《秋日夔府》），原野转萧瑟（《留花门》）。恣意同远步（《西枝村》），力稀经树歇（《九月一日》）。进舟泛回溪（《泛溪》），水深波浪阔（《梦李白》）。展席俯长流（《李公见访》），斑白居上列（《后出塞二》）。敕厨倍常羞（《郑典设》），嘉蔬既不一（《暇日》）。香芹碧涧羹（《陪郑广文》），经齿冷于雪（《槐叶冷淘》）。嗜酒益疏放（《故郑公虔》），剧谈怜野逸（《寄李白》）。斜晖转树腰（《绝句》），凉风起天末（《怀李白》）。馀酣漱晚汀（《军中饮酒》），飘萧觉素发（《义鹘行》）。时复问京华（《溪上》），轩冕罗天阙（《赠奉常张卿》）。南宫吾故人（《别唐诫》），时来知宦达（《寄高詹事》）。文章实致身（《赠鲜于京兆》），声华当健笔（《故李公邕》）。嗟余竟轗轲（《咏怀》），江湖漂短褐（《寄韦丈》）。云泥相望悬（《送韦书记》），不才甘朽质（《宴王定》）。歌长击樽破（《屏迹》），回首肝肺热（《铁堂峡》）。慷慨有馀悲（《水槛》），欢乐曾倏忽（《七月》）。此会共能几（《送严侍御》），旧游易磨灭（《赠汝阳王》）。同人惜解携（《水宿》），临歧意颇切（《送李校书》）。迟迟归路赊（《入乔口》），江城带素月（《听杨氏歌》）。
