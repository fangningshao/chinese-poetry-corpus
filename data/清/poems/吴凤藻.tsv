看云歌（清·吴凤藻）	小楼四面春山多，弄晴风月何婆娑。登楼望远兴无极，白云忽起青山阿。初如轻丝忽如缕，或如匹练或湿褚。已看苍翠失前峰，旋见冥濛沈远渚。楼前古木参差平，鹧鸪啼彻烟冥冥。碧桃树上莺欲语，水晶帘外花微馨。莺语花馨正未已，山中微觉轻风起。濛濛云气忽吹开，朝阳依旧横山紫。君不见千秋万岁一沧桑，人事升沈亦如此。
