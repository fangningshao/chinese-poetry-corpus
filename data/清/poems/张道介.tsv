长相思 秋夜（清·张道介）	灯影残。月影残。烟树微茫夜已阑。个人犹未闲。思恹恹。病恹恹。一段心情何处牵。长天秋水边。
武陵春 春暮（清·张道介）	杨白花飞飞几许，点点落帘钩。萍踪切莫逐波流。端为那人愁。鸠妇呼晴还唤雨，晴雨总无由。好携樱笋上兰舟。绿阴天际游。
浣溪沙 夏闰（清·张道介）	开遍荼縻一院香。困人天气日初长。池塘深浅浴鸳鸯。禊帖午临欹枕倦，玉琴晚奏短襟凉。登楼惆怅又斜阳。
满庭芳 题画拳石（清·张道介）	泼墨濡毫，缀成小石，宛然霞浸云烘。幽窗舒卷，几席列奇峰。点点莓苔如滴，清闲供、可入诗筒。消昼永、评花品茗，日日坐春风。何殊游胜地，连山拱壁，软土推红。见岚光岫色，倒映帘栊。休羡南宫怀袖，玲珑样、晴雨空濛。珍藏好，莫教轻掷，文锦细加封。
