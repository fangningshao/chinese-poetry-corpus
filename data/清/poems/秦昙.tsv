醉太平 偶成（清·秦昙）	寒梅暗香。良宵漏长。何妨痛饮千觞，写黄庭数行。亭前晓霜。床前月凉。风敲铁马丁当，最撩人断肠。
醉公子（清·秦昙）	香囊垂绣凤。是妾儿时弄。微物何足珍。怜他伴妾身。红绵著在里。扣上同心缕。一缕一相思。数来千万丝。
蝶恋花（清·秦昙）	寒食才过春又半。燕子衔泥，画栋营巢满。细雨濛濛扃小院。胭脂落尽桃花片。罗袜倦移情绪懒。触目凄凉，不觉双蛾敛。风景依然人事换。旧游追省空肠断。
望湘人 健娘（清·秦昙）	爱一星俏眼，半寸纤葱，仙容偏不憔悴。黏瓣衣香，兜簪肌颤，生日榴红喷砌。细罥虫丝，怯撩虎口，稳骑鹤背。似翾风老欠风情，滑簟不容同睡。照影水心镜底。露一般颜色，难分姊妹。向百药炉边，偏上病人云髻。鸳鸯颈，听嘐嘐语细。恨不成双，却怪他、健影临风，止度月馀年纪。
