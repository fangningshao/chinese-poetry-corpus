北墅（清·汪文柏）　　五言律诗　押阳韵	停舟寻北墅，缓步绕回廊。粉羽撩秋草，酲风拾霁阳。佛香通小阁，人影倒寒塘。坦腹思幽榭，苔花满石床。
宿洪光寺（清·汪文柏）　　五言律诗　押支韵	携琴来绝壑，脱网又披缁。已悦听钟宿，翻怜待漏时。露晞花气集，山峻旭光迟。搔首临清涧，松阴染鬓丝。
盛湖（清·汪文柏）　　五言律诗　押蒸韵	矮屋环湫市，洄流界叠塍。夜灯千匹练，秋雨半湖菱。击榜吴娃捷，评珠贾客能。辛勤终岁力，犹未足催征。
菊影（清·汪文柏）　　七言律诗　押庚韵	丘园高蹈识芳名，入室忘形夜气清。数武淡香分对榻，一窗生意出孤檠。多情彭泽诗偏少，没骨僧繇画未成。梦断枕屏留傲态，缸花开尽月添明。
登烟雨楼（清·汪文柏）　　七言律诗　押庚韵	十度凭栏九度晴，今朝烟雨一舟横。雁飞难辨空中字，橹过惟闻暗里声。软浪成花侵寺壁，冷云如墨拥轩楹。举觞放眼吟长句，始信高楼不负名。
翠微峰（清·汪文柏）　　押宥韵	肩舆望翠微，缥缈如灵鹫。云端出一头，俯领众峰秀。缓步从山腰，身轻一筇瘦。林峦曲折移，青紫频舒皱。香多不辨花，韵细知鸣溜。怪石脱云胎，杰阁依山构。心清圣感僧，晏坐松林茂。宫阙在东南，疏甍成彩绣。壮哉九重深，宛转千门透。日丽远烟清，气澄新雨后。可怜大道间，马寸人如豆。
杏子口（清·汪文柏）	舟藏丘壑深，冈掩林峦集。一径杏花交，探奇从此入。憩息得精蓝，坦步多原隰。红云深浅间，隐见畸人笠。花迷紫燕飞，果任白猿拾。干老绣苔侵，根润芳泉湿。来瞻大医王，岂授董奉业。到此不知津，徘徊空步屟。
过崇效寺访雪坞上人（清·汪文柏）　　押霁韵	墟里绽寒烟，平林扶秋霁。眷兹了心人，苦吟为活计。夙披霞上篇，未觏心先契。漱茗粲周旋，剧谈忘久憩。泛览《大藏》书，深研百千偈。性海慕《华严》，从师探密谛。藤叶飏轻幡，黄花补金砌。屋角枣垂红，素令偏新丽。静对茁清思，启轩延远睇。复恐俗物来，预戒禅关闭。
刺梅园老松行（清·汪文柏）	刺梅园中老松树，三载相思今始遇。果然奇绝不虚誉，起伏犹龙令我惧。长身宛蜒走当路，猛爪攫拿如欲捕。鳞甲浑身不知数，狰狞头角作吞吐。嘘气为云喷为雾，奋鬣直往苍穹诉。谁敢攀髯触其怒，任彼登天复回顾。山魈木客安能附，空中定有雷霆护。慈仁虚名落诗赋，欲补十景惟君助。蒲轮徵辟未必赴，傥逢尊者无恐怖。引杖降之归钵去，是龙是松辨其故，具眼人看方不误。
