玉屏山寺（清·马祜）　　五言律诗　押侵韵	谷口时来往，松风一径深。浓春树皆绿，亭午寺犹阴。山色清入骨，溪声静客心。偶然逢石坐，无语独披襟。
同人饮澄响堂（清·马祜）　　五言律诗　押灰韵	何意翠微里，柴扉为客开。闲云百态出，旧雨一时来。鸟乱空山响，花明宿雨催。陶然同朗咏，狂醉倒金罍。
偕周笔峰买舟之吴门（清·马祜）　　七言律诗　押寒韵	绿杨吹雪满河干，烟水茫茫客路难。白舫乘风容我共，冰弦邀月为君弹。山移断岸孤帆过，潮落空江二月寒。此去吴阊花正满，计程好向虎丘看。
相如入都过晤邗江旅寓（清·马祜）　　七言绝句　押尤韵	昔年吟醉皖江楼，弹指俄惊十六秋。可奈相逢又相别，满天风雨过真州。
