题秀水陆烈妇传后（清·方成圭）	女阳亭边杵声歇，冤禽南飞夜啼血。生平弱质那禁愁，肝胆早为禀砧裂。天路狞飙苦常搅，琼树一枝又吹折。袅袅游丝空所依，泪流到水水呜咽。晨犹上堂拜公姥，面无蹙容心永诀。精刚绕指须眉羞，高义而今见不栉。道光辛卯十一月，十有八日天欲雪。竹泣松号人语绝，阴风惨澹砭肌骨。素帷开处一缕香，乃自梅花阁中出。
