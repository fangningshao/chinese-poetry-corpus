蓬莱阁观海和韵（清·郑金銮）　　五言律诗　押文韵	高阁层峦上，沧溟那有垠。射工迎落日，飓母类奔云。缥缈来三岛，高寒到十分。登临馀感慨，渔笛不堪闻。
梨花限韵（清·郑金銮）　　七言律诗　押阳韵	三月园林草径荒，一枝晴雪簇东墙。冰姿差后寒花发，缟素浑如贫女妆。艳惹夜蟾光处白，泪含春雨冷时香。空庭寂寞无人迹，引得游蜂阵阵忙。
