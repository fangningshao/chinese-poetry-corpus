半山亭同陈益如顾嵎山作（清·石渠）　　五言律诗　押删韵	孤峰天际插，一径路回环。目已穷千里，身才到半山。松风时谡谡，鹤梦自闲闲。欲尽登临兴，藤萝手自攀。
八月初十夜坐月（清·石渠）　　五言律诗　押支韵	庭窄不容月，开窗偶见之。怜余久飘泊，似尔亦分离。今夕重相对，何人慰所思。从知盈则蚀，惜此未圆时。
三月十五夜同蛾窗芝珊家冲飞赋（清·石渠）　　七言律诗　押萧韵	红稀绿暗漫魂销，且把深杯作意浇。半壁斜阳犹昨日，一春圆月剩今宵。谁家陌上青骢马，是处楼头碧玉箫。如此风光须尽兴，高歌莫负夜迢迢。
岁暮书怀（清·石渠）　　押寒韵	短景荒荒逼暮寒，北风吹入衣布单。无多儿女深情系，有几亲朋热眼看。身贱徒然伤老大，家贫倍觉怯年残。饥来一食寻常事，惭愧陶潜欲乞难。
