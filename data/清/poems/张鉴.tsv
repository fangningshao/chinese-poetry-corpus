归云庵怀孙太初（清·张鉴）　　五言律诗　押文韵	不见孙高士，风流自昔闻。湖山留旧社，风月冷归云。飘影离言说，松声澹俗纷。几回参啸旨，蠹叶满斜曛。
七月二十五日同人登宝石山天然图画阁遇雨和杨传九用樊榭韵（清·张鉴）　　七言律诗　押蒸韵	佛阁梯桄扱衽登，四山凉翠记来曾。白莲社肯孤良友，坏色衣须借病僧。拾果野猿窥石涧，听经仙鼠拱秋藤。他时再结宗雷约，莫道攒麋我未能。
舟中望道场山（清·张鉴）　　七言绝句　押东韵	瓜皮艇子荡空濛，淼淼寒流瑟瑟风。白塔红亭遥望处，不知身到水晶宫。
