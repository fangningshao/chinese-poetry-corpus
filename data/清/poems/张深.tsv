朝天宫（清·张深）　　七言律诗　押萧韵	冶城山势碧岧峣，树影云阴閟寂寥。三殿鼓钟间白昼，万灵幢节集清宵。更无安石杯堪共，若有浮邱袖可招。咫尺钧天张乐地，后湖风雨夜萧萧。
代州（清·张深）　　七言律诗　押萧韵	白草黄沙一望遥，近城村落亦寥寥。滹沱入夜冰常合，句注终年雪不消。边地食惟先湩酪，深秋衣已薄貆貂。凄凉土屋寒镫外，觱栗停吹又听鐎。
沧州（清·张深）　　七言律诗　押元韵	卫水奔流绕郭浑，绵绵古道向津门。马前残烧何王冢，雁外孤烟近海村。沧酒三年经再挹，铁狮百战不双存。此间旧有开元寺，独立摩挲夕照痕。
芯题山石经洞（清·张深）	一洞倒挂霜折莲，一洞侧出洪钟眠。谽谺窈窕莫可状，更有六洞嵌其巅。就中洞下复为洞，浩浩万劫通云烟。有隋静老亦好事，牢置关锁加钩键。名山灵秀气忽闭，宝藏未识开何年。令人可想不可见，有若忉利纯金天。松阴亭亭日傍午，风来隔涧传樵语。照人苔藓须眉青，石既陆离客亦古。披萝剪棘窥岩户，{鼠君}鼯惊窜蝙蝠舞。天光透处字隐隐，波折依稀半欧褚。呜呼至宝秘空谷，奚异结绿埋沙土。云居自是贞观刹，熣灿岧峣宏殿宇。胡不出之甃廊壁，我与山僧快先睹。未知守者谁其主，砰轰欲借雷公斧。
石井行（清·张深）	梯崖陡绝攀棱层，去天一握疑可登。神龙触石石中裂，直下万仞深冥冥。苍鳞得径归重溟，残烟剩雨懒复升。莹晶石髓同酝酿，留此德水施高僧。高僧飞锡婫摩城，恐迷智火遗元镫。金壶汁尽井华继，历年书勒西来经。迄今洞秘铁石扃，法乘呵护严山灵。雷音往往动深夜，此下不少潜虬听。有时滃郁寒云兴，气逼太古莓苔青。黝然深黑若有物，照影莫见神为惊。一语未毕一语应，清音琅琅如斫冰。会逢金仙发砂窖，疑是玉女敲铜瓶。或言乌山井底扬吴舲，竹山有穴通孤星。大地具可人力破，凿者安知非五丁。轩辕九井天自生，刺指亦属真仙成。灵异未可常理测，古迹难以空言争。阴阴危壁垂寒藤，重来腰脚力尚能。好携琉璃黄竹簟，踞此六月消炎蒸。
骗马行（清·张深）	倾杯一曲勤政楼，四百马舞金铃秋。名驹仅充木床玩，壮士亦抱盐车愁。我朝练马马日编，勇技灵随马势变。人如鸟隼马如龙，骨腾肉飞堪百战。云阴漠漠平沙开，健儿三五躤柳来。短衣窄袖气精紧，色目迭出矜奇侅。一人反引如猿狖，一人侧起苍鹰骤。一人倒立足穿花，倏忽鬃前倏尾后。倏然马腹小可藏，筋斗一落千丈强。全身离鞍脚出镫，欲起不起歌《伊》《凉》。阴阳两手疾于磨，电在飞仙膊下过。挑抽凿剃托吊剪，鞍背从容任掀簸。有时对面两骑驱，交臂暗度马不知。有时连环八蹄骋，左超右踔无停时。马乎岂竟解人意，马亦随人作游戏。伎完人马两从容，汗喘俱无神采异。漫夸曲踊逾三驼，迅捷轻趫未足多。千秋万岁奉天子，信是京营曳落河。
