赠蜀使（清·王焜）　　五言律诗　押东韵	尊酒此时别，猿声他夜同。江连白帝郭，月照汉王宫。蜀栈孤轺外，彭门积雾中。使旌随雁尽，留梦绕蚕丛。
客有谈海上已亥之变诗以纪之（清·王焜）　　七言律诗　押灰韵	往事茫茫话劫灰，屡经兵燹使人哀。但夸南北凭天险，不信孙卢截海来。白骨青磷愁向暮，茧丝保障究谁才？自从庙算添戎旅，铁瓮吹笳万马回①。
虎丘二姜先生祠（清·王焜）　　七言律诗　押微韵	掖垣抗疏触天威，拜杖淋漓血染衣。远戍孤臣终守节，罢官难弟竟无归。宣州藁葬依灵爽，茂苑荒祠隐翠微。下马行人奠椒醑，千秋孤竹并光辉①。
短歌行（清·王焜）	亲交莫绝，秉烛莫灭。来日孔怀，如何易别。营营百年，万虑难捐。在乐滋忧，当歌慨然。人生如蚕，食桑于野。桑少防饥，桑多防泻。茧成自殉，竟何为者？我欲终此曲，挥泪不能长。白头莫照镜，照镜悲流光①。
