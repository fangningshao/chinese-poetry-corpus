清远峡（清·梁光）　　五言律诗　押先韵	一水偪仄去，两山高插天。云移林忽断，树迥日低悬。猛虎窥行客，寒猿咽涧泉。残钟来古寺，旅梦淡于禅。
和曾宾谷方孝伯游光孝寺韵（清·梁光）　　七言律诗　押萧韵	钟声百八出疏寮，霸业峥嵘转瞬销。宫阙何年开法刹，河山终古咽寒潮。光摇珠海东西塔，梦断罗浮上下桥。欲觅南能论兴废，菩提叶落影萧萧。
十八滩即景（清·梁光）　　七言律诗　押庚韵	宿雨全收日正晴，微风不动碧波平。舟从石罅盘旋去，人向山腰宛转行。几曲烟村横酒旆，一江云树曳蝉声。客中饱食浑无事，卧听滩涛数驿程。
