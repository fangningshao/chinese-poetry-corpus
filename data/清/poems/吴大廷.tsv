天津 （清·吴大廷）　　五言律诗　押歌韵	万古渔阳郡，东流枕九河。地形雄碣石，水势接滹沱。瀛草依京近，寒潮入夜多。庚申今几载，薄海尚悲歌。
送陈右铭出都 （清·吴大廷）　　五言律诗　押真韵	君今复此别，吾党更何人。渺渺千秋业，茫茫百感身。微言艰独讨，高义向谁陈。余亦欲归去，湖西愿结邻。
题顾亭林先生诗集后（清·吴大廷）　　七言律诗　押庚韵	胜朝吴下一诸生，毕世栖栖旅客情。高蹈自希庞隐士，传经未让郑康成。昂藏大志期追古，忧患余年尚论兵。即诵诗歌亦奇健，犹能吐气截长鲸。
常州 （清·吴大廷）　　七言律诗　押元韵	四百年前旧里门，扁舟经过惨离魂。道旁瓦砾馀荒市，劫后荆榛蔽废村。游宦已抛三径去，先畴曾有几人存。伤心谱牒无寻处，空见前途战垒屯。
