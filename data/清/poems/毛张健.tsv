寄衣曲（清·毛张健）	去年寄衣秋月明，络纬索索窗前鸣。今年寄衣风复雨，不识何时到边土。边城八月多早寒，清霜触体愁衣单。千丝万缕妾手制，中有珠泪焉能干。不愿功成垂竹帛，但愿全躯返乡国。
少年行（清·毛张健）	千金宝刀红玉弝，绣鞍蹴踏长楸下。扬鞭不避执金吾，横过禁园矜善射。自云生长金张门，意气雄豪那可论。小时便食天家粟，曾向长杨奉至尊。陇西老将七十战，绝域刭身空浩叹。羡君不识兜与鍪，褓中骨相当封侯。
贾客乐（清·毛张健）	布帆满幅高百尺，知是贾人远行役。贾人生小乐风波，不恋家中好田宅。瞿唐滟滪平地过，此行金钱十倍多。更促前程向江口，淮南米贵今如何？春闺少妇空房宿，听罢乌啼泪盈掬。
