瑞安道中（清·魏锡曾）　　五言律诗　押寒韵	山椒聊税驾，竟日雾迷漫。我有穷途哭，人嗟行路难。叱牛怜子母，对竹觊平安。苦羡庞眉叟，茅檐春酒欢。
再叠韵呈季贶（清·魏锡曾）　　七言律诗　押麻韵	独立谁胜众嫭哗，壁弓真已动杯蛇。梦中识路一知己，海内藏书凡几家。岂有恩仇连将相，苦教门第占清华。多君豪气犹畴昔，不似寒林瑟缩鸦。
弃妇吟（清·魏锡曾）	女子惮远适，临别常依依。忆昔妾来此，掩泪牵母衣。朝别父与母，夕见姑与舅。区区一寸心，生死为君妇。采桑起执筐，洗手归作羹。三岁靡室劳，归宁且未遑。归宁且未遑，嗣君适远道。晨昏贱妾侍，颇谓妇窈窕。吁嗟泰山阿，长松萦女萝。吁嗟彼何人，中乃施斧柯。东家有贤女，鸳鸯新结侣。人生实有命，伤余何妒女。木落无还枝，妇弃无还期。但祝舅姑寿，妾请从此辞。念君隔两地，思君落双泪。妾去君心伤，愿君遣情累。褰裳登长途，回首见小姑。小姑哽不语，无力回嫂车。
徐杭舟中（清·魏锡曾）　　押微韵	朔风起林莽，凛冽吹人衣。归舟日将夕，但见黄叶飞。卧看水中影，绿树还依依。波旋影零乱，荡漾烟痕微。遥天积层雪，远山衔落晖。寒鸦没平野，群鸭归村扉。寓目即成趣，当此心忘机。有客荷樵立，吾为歌采薇。
叠韵柬赵总叔（清·魏锡曾）	六旬阿母陷虎口，嗟我妇子日聚首。披缁耻就窣堵波，静俟鬼伯歌《薤歌》。鹃啼血出不可拭，乌鲗遭风仍吐墨。横流何止叹王尼，楚词那敢希唐勒。昆仑琵琶俗学驯，更受要道知无因。通儒愿勿作奇士，舌挢群惊秦越人。
