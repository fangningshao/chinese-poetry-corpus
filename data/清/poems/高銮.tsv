散步（清·高銮）　　五言律诗　押青韵	散步出郊坰，晴光遍野汀。柳连堤草绿，山逼海天青。日落渔歌起，潮生水气腥。欲沽江岸酒，蛮语不堪听。
中宿峡（清·高銮）　　五言律诗　押元韵	短艇惊涛里，阴森怆客魂。悬崖疑欲坠，逆溜势如奔。峡暝天无色，云深日易昏。从来多险地，何止说龙门。
送贡三弟北还（清·高銮）　　五言律诗　押支韵	草绿珠江上，青青柳万枝。那堪愁病日，又值别离时。雨气生遥浦，花香入酒卮。赠君乏长物，珍重数篇诗。
陪禊亭夫子登镇海楼即事次支亭韵（清·高銮）　　七言律诗　押尤韵	黯黯离愁已数秋，相逢岭表复陪游。时当美景思豪饮，人在他乡爱倚楼。海燕来时天正好，沙鸥飞处雨初收。黄橙紫蟹聊堪醉，作赋应题最上头。
夜起（清·高銮）　　七言绝句　押庚韵	客榻生寒梦屡惊，披衣起坐度残更。朦朦星月僧窗下，听尽天街走马声。
河间晚宿（清·高銮）　　七言绝句　押庚韵	客子停车已二更，照愁孤月迥临城。漫言此夜凄情甚，才是离家第一程。
