小楼二首（清·陈裔仲）　　五言律诗　押尤韵	明社忽已屋，犹存天盖楼。愤时当易代，而我复蒙忧。登眺会多暇，壮怀行自休。楹书未忍弃，留为后人谋。
题亡室涧蘋遗稿（清·陈裔仲）　　七言绝句　押冬韵	新样衣妆淡淡容，思君空自泪沾胸。一年倏忽秋风早，惆怅红颜不耐冬。
狐火（清·陈裔仲）　　押啸韵	阴邪忌疾文光耀，突然嘻出鬼夜叫。明铅宋椠作庭燎，陈涉篝灯祖龙笑。居人方病药难疗，冥冥疑有气相召。北风妃豨助呼啸，烬馀化作零星爝。方今白腹据津要，教学黜经此同调，书乎书乎天不吊。
