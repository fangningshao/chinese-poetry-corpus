维扬杂感（清·瞿家鏊）　　七言律诗　押庚韵	风笛离亭怆客情，杨花如梦复如酲。本无远志当归草，况有还家杜宇声。旅雁断云秋思切，栖鸦流水夕阳明。伤心一夜兰陔雪，零落冬青到寄生。
挽同年李荣斋大令 其一（清·瞿家鏊）　　七言律诗　押庚韵	鹏鸟何来促宦程，一场短梦憾分明。血残萧寺春衫碧，肠断山阳夜笛声。有福死应增岱重，此官生已抵淮清。可怜墨吏贪残甚，成就先生一大名。
挽同年李荣斋大令 其二（清·瞿家鏊）	恩怨鸩媒翻复时，同官叵测祸尤奇。宦无半载生同尽，身有千秋死或知。鹤吊已虚磨镜具，松风长护墓门碑。天章恤典光泉壤，岂独微臣感激恩。
