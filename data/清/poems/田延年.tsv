登大行绝顶（清·田延年）　　五言律诗　押尤韵	突兀压神州，苍茫据上游。群山皆北向，沁水自南流。地远三川见，天晴万木秋。故乡在何处，回首白云浮。
己卯重阳前五日题许村双松寺后禅壁（清·田延年）　　七言律诗　押微韵	二十年来此地违，旧时楼阁尚崔巍。乔松千尺白云挂，法鼓一声黄叶飞。拾穗乱闻村妇语，敲门仍识老僧归。西风刮面惊霜肃，惆怅穷檐未授衣。
卮言 其一（清·田延年）　　五言排律	残月如垂钩，潜鳞罢游戏。新月如张弓，征鸿侧身避。蟾兔本无心，鱼雁胡多事。信从海上来，书自云中寄。拆书复见信，就中有深意。上言疑其形，下言畏其势。
健妇打虎行（清·田延年）	林深月黑风撼山，健妇乳儿茅屋间。虎听儿啼夺门入，虎入风回门自关。健妇见虎胆如斗，手掷小儿姑向后。急取炉中未烬薪，带火狂呼驱虎走。人既抽薪虎欲咥，转身一挥鹰隼疾。毛焦肉灼气已衰，争奈门关不得出。大吼一声天地秋，人来虎往不能休。举薪乱击虎狂跃，满室红飞火绣球，夫从外至疑有寇，见虎犹疑他野兽。虎趁门开逸且奔，妇几一蹶不可救。吁嗟乎！健妇虽健妇人耳，胡为彊梁遂至此。此时健妇知有子，知有子，虎可制。见虎时，骑虎势。
卮言 其二（清·田延年）	夏虫难语冰，井蛙难语海。是固习之偏，无乃性不改。天地一何宽，嗜好非一端。唐虞相授受，巢许乐考槃。武周仁人粟，夷齐乃不餐。居身贵特立，处世贵达观。所以古圣贤，不强人所难。
