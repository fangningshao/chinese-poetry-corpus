题顾晴沙给谏风草图即送出守宁夏（清·邹奕孝）	少小事铅椠，声华富文藻。长通金闺籍，数上明光表。监门图既绘，汲暗诏非矫。生逢尧舜君，克展禹稷抱。我疑万言书，犹有未定稿。一朝天符下，双旌指新堡。文章通政事，作图号风草。鲁论引尚书，妙理恣探讨。屠龙手殊钜，雕虫技则小。开图读高文，妙笔见先兆。青青河畔行，了了见河套。微微动春飔，荡荡尊王道。王道其如何，王民看皞皞。送君今作郡，我心殊悄悄。钦哉尔惟风，刍荛谅为宝。
