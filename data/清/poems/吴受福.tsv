胡匊邻晚翠亭图（清·吴受福）　　五言律诗　押真韵	林木似名节，斯言契道真。清芬觇厚泽，小筑绝嚣尘。杨子草玄处，吾丘学古伦。杜门忘世味，珍此岁寒身。
明姜给谏宣州老兵砚为阳湖左祉文孝廉题（清·吴受福）	昔也居谏官，起草曾侍惠文冠。今也为戍卒，枕戈待焚君苗笔。不以瞩蛟龙，不以锄榛莽。毡裘毳幕溷厮养，此石遭际抑何枉。遐想当年党祸侵，乌台风骨争森森。役车苍皇犹未赴，神州胡乃先陆沈。吁嗟乎！石齐断碑谁所守，邝生天风汝其友。一抔荒土敬亭右，砚兮终古与之长不朽。
酬刘语石明经（清·吴受福）	我厌四民穷，天荒地亦老。沟壑未填委，乾坤倏颠倒。世变何仓皇，氓蚩迷昏晓。窃慕邵平瓜，不求安期枣。班荆逢故交，袖诗惠我稿。相见如{虚页}𩒽，岂复矜词藻。春波起歌声，高情抗云表。任运劝委心，静观袪烦恼。明哲古训导，桑榆蕲共保。
