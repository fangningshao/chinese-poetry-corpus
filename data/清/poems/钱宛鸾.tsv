画堂春 落花（清·钱宛鸾）	今宵微雨昨朝风。落尽残红。黄莺啼老绿阴中。摇漾帘栊。拾翠人遥，洛浦为云，梦散巫峰。将开将谢怨春工。未解芳容。
浪淘沙（清·钱宛鸾）	好梦几番惊。花又凋零。东风难记许多情。病雨伤春忙过了，一事无成。空对晚山青。眉影分明。却教私语向银屏，燕子飞来人不见，徙倚空亭。
少年游 题画蜀葵（清·钱宛鸾）	织云制粉，裁霞剪彩，倚醉嫁熏风。池馆胭脂，芳堤景色，半入画图中。丹青何处非烟雨，点缀忒精工。傲杀杜鹃，不输芍药，蜀地笑芙蓉。
满庭芳（清·钱宛鸾）　　押尤韵	宝镜凝霜，玉蓖斗月，见时曾未梳头。画帘垂地，风自荡银钩。壁影暗描妩媚，开心处，不肯回眸。真无奈，生疏特甚，偏为落花愁。红楼。终日倚，嗔他燕子，细语绸缪。想情如中酒，那付东流。看把绣床整顿，才一会、又拨箜篌。谁知道，等闲春老，误了少年游。
