哀殳生（清·金楹）　　押阳韵	枯杨不再芳，残花不再扬。下士忽愁苦，斯人已沦亡。沦亡岁月迁，昨梦在我傍。觉来不见君，神思空旁皇。旁皇何所之，愿言携酒浆。寻君墓前道，空山石苍苍。苍山万古色，人命有短长。乡井嗟决绝，魂当随鸟翔。青云为君衣，白云为君裳，君已契冲穆，岂复含悲伤。斜日下寒天，存者长相望。
饮酒杂诗（清·金楹）	愁思忽而至，揽衣陟冈陵。杳杳即长暮，古松郁青青。睇彼脊令飞，不觉涕泗零。群弟克恭我，而我乃无兄。人命异金石，生日空营营。营营匪营利，诗书以家民。身没业谁传，有女才十龄。白日下荒郊，痛哭还柴荆。岂无樽中酒，难忘手足情。
