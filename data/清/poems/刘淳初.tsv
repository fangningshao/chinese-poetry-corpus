秋怀（清·刘淳初）　　七言律诗　押灰韵	摇落丹枫万绪哀，振衣长啸最高台。千家断杵先秋落，八月飞涛动地来。壮志多乖愁倚剑，中原无事任衔杯。谁知明镜凋皤鬓，欲老甘泉献赋才。
过王缙云为述鲁之近状（清·刘淳初）　　七言律诗　押灰韵	中原二子分飞后，不见沧溟跋浪开。阿大相逢初问讯，王郎落魄使心哀。江山入蜀多奇气，风雨论交必隽才。请为楚狂尽卮酒，高歌西望故人来。
塞上曲（清·刘淳初）　　七言绝句　押先韵	路绕炖煌更酒泉，横戈誓欲扫穷边。伤心一片长安月，直向黄河尽处圆。
