送勒大元侠归豫章（清·蒋玉棱）　　五言律诗　押豪韵	秋气晚萧骚，霜晴征雁高。西风吹落叶，相送到江皋。别恨牵柔橹，新寒敌缊袍。平生感风义，明发首重搔。
宝应道中（清·蒋玉棱）　　七言律诗　押元韵	奔流一束障湖门，暮色荒寒卤气昏。堕枕残钟烟外寺，打篷孱叶雨中村。天高鸿雁声闻断，地坼蛟鼍窟宅尊。明日露筋祠下过，拟酤清醑荐兰荪。
岁暮感怀（清·蒋玉棱）　　七言律诗　押侵韵	剥复几深不可寻，元冥默默閟穷阴。张拳老鹘作人欬，拥鼻寒狸有佛心。妖彗动摇光闪睒，冰天凌厉气萧森。愁边白日堂堂去，负手聊为彳亍吟。
春感（清·蒋玉棱）　　押佳韵	惊尘眯幽瞩，春味掩酸怀。饯腊一月𣨎，稊柳长于钗。天地宝一怒，噫气掀荒荄。颓碧惨不苏，下有沈忧埋。新胜诧虚获，前赏嗟暂乖。愿蠲蓬棘心，一肆土木骸。
冬夜谣（清·蒋玉棱）	篆痕瘦缩香不温，冰奁冷阁青娥魂。铜虬冻折夜光涩，枯泪滴断声闻根。梦觉寒机惊雁语，蠹茧抽丝续幽绪。停辛伫苦那忍眠，留取君归作春纻。
