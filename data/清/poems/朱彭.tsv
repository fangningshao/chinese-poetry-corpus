秋夜闻潮（清·朱彭）	钱塘形胜古莫比，曲江名从枚乘起。一日秋潮两度来，满城人住江声里。吾家恰在吴山旁，楼高遥见江云黄。夜永镫昏群籁寂，耳边忽觉来洋洋。初如春雷乍起蛰，殷殷填填声未集。旋疑铁骑金戈奔，荡摇地轴翻云根。冯夷击鼓浩呼汹，想见一气浮乾坤。近闻海上烽烟逼，楼船风闪旌旗色。武备虽修盗未平，出没波涛颇难测。安得壮士缚长鲸，灌燧销锋静不惊。老夫作罢河清颂，高枕江村听此声。
