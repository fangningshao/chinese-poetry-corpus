寄友人（清·黄宽）　　五言律诗　押元韵	早春同一别，尽日掩柴门。好句有时得，穷愁无复言。晓迟江上棹，夜宿月明村。未必不相忆，往来劳梦魂。
鸣谦堂雅集听友人弹琴（清·黄宽）　　五言律诗　押真韵	我心寄山水，何处忆高人。不觉虚堂上，玄音倍入神。泽龙吟正歇，巢鹤倦方伸。物理通幽意，相期若比邻。
上元日集草屩庵望大通寺柬镜波上人（清·黄宽）　　七言律诗　押真韵	不争绮陌逐飞尘，云水偏留此日身。只履何年遗故迹，一镫彼岸忆传人。青消烟雨蘋非远，绿泛溪桥柳渐匀。顾我倦吟归尚早，欲将片舸问前因。
夏日集五松堂观邻寺菩提树影（清·黄宽）　　七言律诗　押蒸韵	灵根千载忆传镫，片影移来暑化冰。说有还无终不著，似空无色亦何凭。墙东席地分吟客，树下蒲团入定僧。留得浓阴长落此，青松白石即良朋。
拟筑别业先柬陈元孝先生（清·黄宽）　　七言律诗　押侵韵	花满名山渐渐阴，久拌生计任浮沈。一樽美酒供清夜，几度疏风寄短吟。身隐已忘天子贵，交疏总得故人心。谁云兴尽山阴道，共纪桃源岁月深。
