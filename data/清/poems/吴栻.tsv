宿三桥吊淮阴侯（清·吴栻）　　七言律诗　押阳韵	客馆衔杯说未央，淮阴往事正堪伤。推心已得逢真主，蹑足何须立假王。即肯千金酬一饭，不难百战宥三章。可怜酒后狂歌日，猛士谁人守四方。
感阳怀古（清·吴栻）　　七言律诗　押阳韵	祖龙遗事久荒唐，今日青门草又芳。渭水东流通砥柱，骊山西折走咸阳。龙争久识由三户，蚕食空教毕六王。一恸沙邱成往事，后人犹自赋阿房。
中秋夜独酌（清·吴栻）　　七言律诗　押微韵	独坐萧斋自掩扉，杯残仆倦怅依依。一帘疏雨青镫暗，万里秋风白雁飞。庾亮楼头今夜好，张骞槎上几人归。栖迟视见添斑鬓，何日沧江觅旧矶。
南山积雪（清·吴栻）　　七言律诗　押删韵	皎洁凌空似玉山，深秋常见羽人还。高低望处峰千叠，远近看来月一湾。影射长天迷素鹤，光浮浅水失群鹇。堪将此地千峰雪，置问巴陵伯仲间。
游郭处士庄（清·吴栻）　　七言绝句　押麻韵	几里松阴处士家，亭台潇洒静无哗。幽人睡起浑无事，半卷疏帘看晚霞。
