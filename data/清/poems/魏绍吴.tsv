乙未1895避乱崇武归舟阻风泊观音澳（清·魏绍吴）　　七言律诗　押阳韵	乾坤战伐总堪伤，魂梦无因泣①数行。巨浪连天争簸舞，扁舟一叶共低昂。岂期绝海逢孤岛，何处青山认故乡。记得②乱离秋八月，观音澳上几徬徨。
课子（清·魏绍吴）　　七言律诗　押麻韵	课子从来望岂奢，要令清白继吾家。读书明理资修养，守①分安贫莫怨嗟。俯仰问心求不愧，浮沉于道贵无差。中原倘有兴隆日，祭祀毋忘告阿爷。
农家（清·魏绍吴）　　七言律诗　押先韵	群鹭纷飞水满田，农家叱犊夕阳边。但教粳秫常丰岁，不为儿孙造孽钱。绿竹雨馀初迸笋，垂杨风定尚吹绵。此中合有渊明在，短褐箪瓢自晏然。
旧友（清·魏绍吴）　　七言律诗　押真韵	旧友晨星有几人，一番相对一伤神。频经聚散还离合，阅尽艰难又苦辛。好雨润沾三径足，閒花乱放满园春。细推物理皆堪乐，只有吾曹鬓欲银。
