出栈后宝鸡道中作（清·汪漱芳）　　七言律诗　押萧韵	直放丹梯下碧霄，四围山影泻如潮。石埋沙碛双轮怒，风入金天万木骄。白鹿难寻官畤改，黄蛇几见霸图消。好攀西岳莲花去，玉女去中抗手招。
宿回水铺是夜风雪交作晨兴书店壁以志岁月（清·汪漱芳）　　七言绝句　押删韵	罡风吹雪散云关，一片愁心万壑间。剩与行人助行色，风看杨柳雪看山。
秋怀（清·汪漱芳）　　押马韵	落叶下庭除，凉风被原野。四顾何泬寥，万象空潇洒。秋士例悲秋，含凄向谁写。黄菊惨不芳，采之不盈把。邻不来二仲，谁与倾三雅。秃笔黯无光，哦诗亦聊且。不辞拥鼻苦，所伤和歌寡。明月恰有情，徐徐下檐瓦。起舞招明月，徘徊月之下。月来复月去，中庭露华泻。
