西平道中（清·程恩泽）　　五言律诗　押齐韵	刺促成何事，差池不可齐。功名上蔡犬，岁月汝南鸡。种种怜秋发，纷纷悯夏畦。谁欤佩霜剑，淬砺向棠溪。
渐冉（清·程恩泽）　　五言律诗　押微韵	渐冉春如许，轻寒勒不归。风随饧笛转，月傍纸鸢飞。奇石无一语，乔松今十围。九衢镫火夜，衰病梦魂非。
戊子八月十四夜偕祁春浦中允昆明湖踏月（清·程恩泽）　　七言律诗　押删韵	秋生玉宇琼楼夜，月在长杨五柞间。黑处树阴明处水，红皆台影碧皆山。几年官酎侵铜斗，一日春雷响兽镮。似此萧间仍富艳，何劳清梦恋江关。
沈阴（清·程恩泽）　　七言律诗　押尤韵	沈阴不散地埋忧，冷雨三旬苦未休。幸不侵陵农事晚，已难消受旅人愁。芦花湿处哀鸿泣，蕉炬炎时冻雀投。却诧北风如虎怒，尽吹清泪落南州。
沈栗仲同年宰酃县以弦歌化之邑能鼓雅琴者四十余人其治可想以诗赠之（清·程恩泽）	一夫弦歌千室鸣，古有单父东武城。三代以还无此声，此声能使王侯贞。间暇无事修太平，化我鸱枭哺所生。云秋之水北入深，上有神父秉《周礼》。攫深醳愉万事理，偶欲登高临渌水。诸生十百希厥旨，路人咸诧问所以，指丝桐曰命之矣。茆厂夜月弹流泉，杼声书声相纠缠。稍涉北鄙便自愧，何况洙泗龂龂焉。邦君凭轩赓古篇，邦人和之如众仙。趣拜炎陵求练弦，剪其青牛剉双角。夔襄荐技斑倕镌，神农大笑投赭鞭，此调不传数千年。恨君不识袁孝尼，恨我不识元鲁山。《于蔿于》曲已遍诵，《广陵》妙散胡可悭。不成章我亦不作，但欲博我高堂欢。进观君艺何斑斓，能诗书画奕剑丸。所可测者器数间，不可测者海波澜。廿年同举今甫面，冰雪同清铁同鍊。愔愔琴德美可眷，君山岂受宣平荐。五技都穷卧花县，何当密友罗曲宴，三叠胎仙舞深院。座中那有钟子期，祇有鼾齁侧冠弁。
题郎海西画马（清·程恩泽）	吾闻天马不受绊，谁欤操此青丝缰。拂耳顿足三万里，草头一点西风长。绝其刍豆傥能走，世岂复有豢龙手。玉镶金錽朱排沫，一战功成骨先朽。伯乐不及支公癖，放与逍遥啖春碧。汗血全乾四蹄重，不使银鞍覆虎脊。得无覂驾更齧膝，致令画者三掷笔。画者乃今曹将军，能通马语取马神。飘飘尾鬣堆若云，蓄怒未许奚官驯。猛士掣之力不均，祇恐绳绝飞且奔。海西所画已难得，何况骐驎出西极。君不见骐驎出西极，又言在德不在力。
雨盛不果游燕子矶次杨子坚韵（清·程恩泽）　　押麻韵	江干青枫化为霞，秋水以外皆春花。中有一矶挂林杪，道是银汉飞来槎。撑突万古碍星月，啸呼六代争龙蛇。峭壁垂云幻锦绣，丛樯似戟纷杈丫。摇摇幢风佛倚阁，渺渺芦雪鸿为家。昔游正借夏绿里，时有好鸟衔余葩。今偕诗仙蜡双屐，先唤渔父同杖拿。谁知冷雨锁荒寂，三日都打回风挝。涎涎燕尾不可见，摄山一角沈天涯。诗仙不到山不绿，得无象车不受夸。君乎琢句苔石破，我亦题竹风鸦斜。
游宝藏寺清凉厂（清·程恩泽）　　押养韵	两峰忽破处，一榭明以敞。虚无尽齐一，万绿与天荡。高楼出头角，圆水画盆盎。塔影随烟细，城齿齧云上。九重莲万井，五色日晃朗。庆霄龙虎气，人定自来往。天苑几处罗，琼树夹金榜。灵风山背至，盛夏萃森爽。雪泉与月夕，清景劳梦想。谁将千里目，舒卷一指掌。凭高岂不快，望远失之恍。见牛不见睫，离朱同象罔。三叹返幽寂，钟鱼正交响。
