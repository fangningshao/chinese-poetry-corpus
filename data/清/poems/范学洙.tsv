澎湖三十六岛歌（清·范学洙）	巨浸汪洋闽徼东，五①灵无外幅𢄙通。置郡台湾声教讫，峰峦北拱②水朝宗。台湾水道千馀里，澎湖岛屿峙其中。岛屿潆洄三十六，其间强半人居丛。宅中而广者大山③，纵横三十馀里间。其东一屿形如鼎，名曰香炉不可攀。西遍雁净山对峙，向无居人水潺潺。沙墩之屿亦西列，上皆飞沙形颇圜。北则奎壁势峥嵘，下多龟鼊山以名。山外之屿曰锭钩，鸡肾员背鸟屿横④。或因其壮及所产，厥名一定遂莫更。更有白沙屿在傍，沙白漫漫石硁硁。屈爪吉贝居极北，罗列拥抱若长城。数屿大山北门钥，舟泊大山从此行。越而极西有目屿，远望浑似人眼形。目屿之东号铁砧，上有大石势坦平。错出其旁曰土地，中一神像石琢成。金山蜿蜒磅礡间，其色赤黄若金呈。空壳之屿联其左，物产中空因著称。正西澳有西屿头，西屿之西丁字门。横于西屿如丁字，巨浪排空势若翻。转北名为镇海屿，胜国屯兵作外藩。东为大仓一旷土，中无人家有平原。山虽旋绕直培嵝，总逊西屿之耸轩。中为内外二堑地，往来舟舣若云屯。西屿头为四角屿⑤，其势方正如列垣。屿形各异名不一，又有鸡笼与托⑥盘。进此则为虎井屿，望之应作伏虎观。南乃花草屿相连，屿生花草始名焉。大猫小猫屿相近，间多怪石恍猫镌。南屿原有鲛人住⑦，后以风涛居始迁。南屿之北称⑧头巾，其西八罩名最传。周环仅匝三馀里⑨，乃左乃右皆人烟。衡宇稠⑩密居相错，雅有书声晓夜喧。于今英俊多游泮，澎岛人文莫之先。八罩对峙为将军，屿以庙名不记年。南屿东西有二屿，东平西平⑾衣带联。二屿下流号钟仔，上窄下宽似钟悬。由此而东西吉屿，一东一西望渺然。两吉渡台指南车，舍此难从别径穿。并此名为三十六，天堑之险难言诠。当年伪郑曾踞险，我军云集足投鞭。一战海氛风扫尽，鲸穴鲛窟涤腥膻。今日山青水绿外，处处商泊与渔船。古云恃德不恃险，谩⑿言隔涉此地偏。帝德覃敷梯航迩⒀，长歌聊当舆图编（施懿琳编校）。
