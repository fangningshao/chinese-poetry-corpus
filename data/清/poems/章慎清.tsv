雨夜自遣（清·章慎清）　　五言律诗　押元韵	草草又黄昏，萧条静掩门。寒灯凝独夜，暗雨滞吟魂。梦去思难定，秋高簟不温。凄凉怀旧事，愁绝更谁论。
北郊晚步（清·章慎清）　　七言律诗　押灰韵	茫茫身世厌尘埃，原野秋高乘兴来。极浦烟波衔落日，断碑风雨上苍苔。济时抱有刘琨志，作赋惭无庾信才。乔木烽烟重忆昔，空山愁听暮猿哀。
题赵焕文先生殉节纪二首（清·章慎清）　　七言律诗　押庚韵	惨睹中朝大命倾，匹夫有责矧公卿。哀时不尽生前痛，洁己遑论死后名。甘效采薇思凛节，竟同填海为输诚。此邦忠义非虚语，正气常留亘太清。
