修德观问道碑（清·钱九府）　　七言律诗　押庚韵	古观犹存间道名，遗碑孤立几朝更。龙蛇隐现风雷断，赑屃摧残稷黍平。笔力饶能师逸少，文心加怪祖庄生。神仙不信真无死，极目荒原吊广成。
送乡人（清·钱九府）　　五言绝句　押寒韵	送尔还乡去，西风作意寒。人家如我问，莫道客衣单。
杨柳词（清·钱九府）　　押遇韵	行行东陌头，杨柳垂烟雾。昨日我故人，归去从此路。迢迢东望眼，全被汝遮住。
别离曲（清·钱九府）	别离苦别离，顷刻天一涯。斟酌临别语，无使忆来悲。日月不停川不息，安得男儿无驱驰。聊将杯中物，重订归来时。来春未为晚，所虑惑愆期。车马侍道旁，加策竟去之。眼见车遥遥，不闻马萧萧。独余千重恨，压断万里桥。桥头杨，断还续，祝尔早黄复早绿。
