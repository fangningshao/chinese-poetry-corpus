落帆亭别诸弟（清·高佑釲）　　五言律诗　押真韵	六月经长路，孤舟问去津。自怜垂钓者，忽作远游人。门户凭诸弟，关山忆老亲。平生慷慨意，到此一沾巾。
同沈留侯陈淡持汤千里饮报国寺松下（清·高佑釲）	慈仁怪松枝如铁，年深鳞甲欲飞裂。拿云抉石龙虎形，见者惊喜叹奇绝。我曾三度至燕都，酷爱此松天下无。安得写以韦偃笔，使吾坐卧对此图。每返鸳湖远相忆，梦魂长在苍松侧。今来结伴绩前游，未午拍浮到日昃。尝闻豫章乔木栋梁材，工师远取江之隈。何如此松磥砢抱奇质，五百年来尚在哉。
