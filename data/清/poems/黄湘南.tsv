永兴夜泊（清·黄湘南）　　五言律诗　押尤韵	重重山树暗，历历水花幽。落日荒城市，残云古驿楼。飘零仍七泽，寂寞即孤舟。入夜看明月，乡关动客愁。
发沅江（清·黄湘南）　　五言律诗　押寒韵	午发沅江县，微风一棹安。山趋南嘴尽，水入洞庭宽。极浦澹空翠，芳洲生暮寒。萧萧惊岁晚，天外雁声残。
晚泊（清·黄湘南）　　七言律诗　押微韵	烟明水净小洲围，间倚孤舟对落晖。细浪翻风鱼欲出，残云拥树鸟知归。川原历历荞花秀，关塞萧萧客旅稀。生事不堪逢岁暮，且从江上学忘机。
渡湘江（清·黄湘南）　　七言绝句　押微韵	满林黄叶鸟声稀，渡口微风拂客衣。十幅轻帆天外落，澄江如练一船归。
过大目寺（清·黄湘南）	笋舆度危岭，兰若响疏磬。满院修竹深，参天古松劲。林光静猿心，花气和鸟性。石龛爇沈檀，香散微风定。我来礼瞿昙，尘心一时净。
