和琴志（清·吴庆坻）　　五言律诗　押侵韵	云外匡君宅，山中《梁父吟》。娱亲得高寄，报国矢初心。厝火颠危局，虚车著作林。此邦关学盛，谁与振元音。
奉命典试云南留别政垣诸公（清·吴庆坻）　　七言律诗　押侵韵	华发年来已满簪，岂期乘传采南琛。十科取士颁新令，六诏宣风有嗣音。刍狗醯鸡笑文字，蛮花犵鸟付讴吟。友朋漫为劳人惜，老鹤犹怀万里心。
甲辰仲冬赋呈葵园师（清·吴庆坻）	大道委榛莽，率土无夷庚。群邪狎白日，中馗沸鼯鼪。天步丁艰难，干国求良桢。外咨吾洲俗，上契三代程。讲舍盛兴作，条教一再更。堂堂大国楚，匪独文儒鸣。缅维咸同间，龛难多书生。流风笃忠悱，馀芳扇湘蘅。如何兰渐滫，异说恣纵横。乱苗必恶莠，谁为折其萌。贱子忝持节，擿埴嗟冥行。握枢在宗圣，致用先穷经。畔道文必黜，析疑经始明。但严泾渭别，无召水火争。钱朱企曩轨，历久垂芳声。材薄愧弗任，持禄常屏营。
