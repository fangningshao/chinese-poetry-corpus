暝投山庄（清·黄河清）　　五言律诗　押先韵	未知何处宿，深竹一镫悬。野碓春明月，山篱漱暗泉。叩门孤客倦，具黍主人贤。安枕翻无寐，沈吟木雁篇。
栈中杂诗 其二（清·黄河清）　　五言排律　押职韵	崇山夹人行，古道行逾仄。天罅藤萝光，昼蔽枫林黑。陂陀递出没，明暗俄通塞。相遇但𥈭眙，停骖仰胁息。去路窅不知，前途暝日色。
栈中杂诗（清·黄河清）　　押阮韵	入栈始益门，日与平地远。山深箐复密，时就茅店饭。崖腹泄云封，壑隙奔雷辊。万盘梯青冥，一窍凿混沌。俯窥怪鸟巢，横穴猛兽圈。人肖木皮瘿，石斗铁蹄踠。壮哉淮阴侯，汉道首开垦。放翁志亦豪，秋风思磨盾。慷慨怀昔人，努力上修阪。
