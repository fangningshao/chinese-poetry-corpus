清远峡飞来寺（清·平恕）　　押先韵	西峡何有空云烟，二禺独富林与泉。泉声百道出涧谷，树影密锁重崖圆。我从白庙溯中宿，迢迢百丈山腰牵。峰回路转入凝碧，一湾绿净波沦涟。今朝况是浴佛日，入门赞叹朝金仙。禅房虽好未暇坐，欲趁脚力穷幽妍。古苔滑汰①石荦确，半岭瀑布悬奔川。小亭恰占瀑胜处，烈风迅雷下九天。松声水声不可辨，咫尺雾雨霾层巅。山僧留客沦清茗，佛桑一株红欲然。飞来古寺更绝顶，细路策杖螺盘旋。杜鹃苦号山木战，绀霜夜降丹叶鲜。试登高处一凭眺，三十六峰罗眼前。濛濛云起湿衣袂，䬟䬟风紧无行船。归猿洞古碧环杳，阮俞径在苍瑶坚。僧言此寺压凤背，两崖展翅如腾骞。果然便恐复飞去，榕根藤蔓牢幻缠。脱巾松下聊小憩，了了不觉空尘缘。幸逢不晴复不雨，得携宾从频流连。羽人缥缈不可接，藓文斑驳谁所镌。搜奇揽胜十日少，走马来看安得全。临行更订六月约，要听万木吟风蝉。
龙爪峡（清·平恕）	桂阳山攒剑锋快，峡里诸峰都倒挂。万条钟乳作之而，日炙风吹坚不坏。两厓岌嶪斗飞动，俯瞰江心弄澎湃。蟠蟠尽护苍黑云，䨓䨓欲起雷霆怪。左拿右攫向客舟，引蔓悬藤为骖絓。升天戏海聊一见，导以霓旌荫华盖。缘厓滴水已如帘，更抉银河泻清派。一掌擎空瀑怒飞，散作满川烟雨霭。轻如棼丝浓若云，未半随风卷天外。颇疑取水作甘澍，嘘吸川峦成狡狯。中流堕石亦大奇，细皱玲珑胜雕绘。溯流渐进知更佳，平生已觉兹游最。
自柳泉至彭城（清·平恕）	黄流宜迅不宜缓，迅若激箭流乃安。遇隘缚虎束必急，宽则设险扬其澜。古人岂不虑舟楫，不以小利遗大患。龙门底柱天所制，缕堤墩石人工殚。力与水战始得画堤守，要使沙随水去为其难。有如吕梁百步洪，神禹不凿留巑岏。何年任塞作平地，上流失险致弱单。一曲一直天意亦如此，务蓄全锐如飞翰。譬若行三军，大将且桓桓。军令不专肃，所过皆凋残。奈何黄流底，淤滞成高滩。前年丰沛过水处，今变沃壤家室完。去年曹汎决未塞，浸及铜峄无遮阑。荡漾四五百里间，潴为大泽清不湍。连朝迂折傍水走，但见青影浮岩峦。今朝挂帆三十里，杨柳披拂同蒲茌。上堤试望河旧迹，绕城一线如蛇蟠。高于漫水八九尺，此不可掘，彼又何时乾。圣人忧民切拯溺，上策善建防河官。
