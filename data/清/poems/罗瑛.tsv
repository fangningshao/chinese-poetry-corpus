揭阳卧病（清·罗瑛）　　五言律诗　押侵韵	海气蒸衣晕，池光入座沈。竹垂残雨重，蕉覆晚烟深。地僻书难到，春寒病易侵。登楼一长望，迢递起乡心。
博罗舟中次王梅溪韵（清·罗瑛）　　七言律诗　押青韵	春梦沈沈唤不醒，仙山何处访仙经。诗情最艳花无色，愁绪难消酒不灵。浪迹十年头易白，天涯一见眼犹青。稚川尚有长生箓，莫道云山道杳冥。
秀水道中（清·罗瑛）　　押陌韵	江山无穷期，游子去安适。征衫挹新爽，小艇破远碧。濛濛烟雨细，黯黯湿云积。晴光晚忽霁，秋色淡无迹。香过茭叶青，响入荻花白。近水千家出，穿桥一径僻。鱼虾足飨飧，妇子自晨夕。人生本安间，嗟尔远行客。
