扬州（清·赵福云）　　五言律诗　押文韵	红桥二十四，空忆杜司勋。明月长如此，箫声不可闻。江船悬夜火，堤树卧春云。一棹平山外，杨花似雪纷。
入终南山（清·赵福云）　　五言律诗　押灰韵	飞鸟不能渡，盘空一骑来。峰头撑积雪，石腹走惊雷。呼吸诸天应，功名捷径开。终南山万仞，掷笔待仙才。
咸阳题壁（清·赵福云）　　七言绝句　押覃韵	柳丝青湿雨纤纤，贳酒旗亭驻客骖。欲唱渭城哀怨曲，旧人无处觅何戡。
夜归（清·赵福云）	疏雨歇残响，凉月澄清辉。步屟出萝径，微寒生客衣。沙堤一痕白，积水摇参差。野花送微馨，夜静方得知。幽居隔尘境，兴尽还柴扉。秋声打门急，落叶随人归。
仙姑碥（清·赵福云）	画眉啼春山木香，懒云窈窕扶红墙。妆楼一角夕阳冷，宝镜摇魂堕蟾影。双蛾扫绿参差光，苔痕绣蚀轻罗裳。银波湿地花枝舞，珠泪横斜织秋雨。刺天石骨青嶙峋，螺旋蚁折愁行人。芙蓉劈碎断厓裂，倒卷银河千尺雪。灵风飒飒回蜺旌，夜半月落金鸡鸣。
