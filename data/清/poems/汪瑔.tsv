感怀（清·汪瑔）　　五言律诗　押元韵	患难饥寒后，艰虞性命存。劳生今白发，落日几朱门。思旧真疑梦，论交亦感恩。茫茫知己泪，寥落故衫痕。
薛道衡逍遥台故址（清·汪瑔）　　七言律诗　押删韵	刺史风流不可攀，高台遗迹已榛菅。可怜落日登临处，只在春风想像间。有客来寻三月雨，隔江犹是六朝山。花前雁后终无赖，我亦离家且未还。
春日登粤秀山寻朝汉台故址（清·汪瑔）　　七言律诗　押灰韵	芜绝当年朝汉台，东风三月木棉开。祇今城郭余春色，如此江山称霸才。翠羽珠玑曾北去，楼船戈戟竟西来。休论左纛无消息，沛邑歌风亦草莱。
袁督师祠（清·汪瑔）　　七言律诗　押元韵	大荒披发嘂重阍，功罪茫茫不可论。星夜勤王三辅急，烟尘转战九边昏。朝衣毕竟悲东市，锁钥何曾重北门。今日故乡还立庙，当年穷塞孰招魂。
拟唐人贫女诗（清·汪瑔）　　七言律诗　押支韵	小箔红蚕亦耐饥，流黄辛苦复何辞。夜翻线帖镫无赖，晓谢铅华镜未知。告语几曾烦鸩鸟，胜人翻自悔蛾眉。年年冷伴梅花住，谁见天寒倚竹时。
拟出塞行（清·汪瑔）	丈夫既许国，不复论死生。按剑出门去，万里如家庭。登高望山川，长啸天为青。安知百世下，史册书姓名。将军出马邑，校尉驰龙城。战苦戈戟残，道远霜雪清。野马嘶落日，哀笳动连营。此时不封侯，嗟哉李北平。
粤秀山观晚霞歌（清·汪瑔）　　押阳韵	三庚朱陆颓骄阳，万里渤澥连荣光。日精水气荡摩久，倏忽霞采生西方。霓旌虹靷纚连不可数，烛龙十二招我登崇冈。升高俯视奇景出，遂与昆仑九光相颉颃。初犹隐见限边幅，继乃澒洞连苍茫。法界金绳万条彻，炎官火伞六合张。威凤群飞过西岳，逴龙赩立移南荒。仙人佩裳纷五色，天孙奇锦开七襄。紫气函关孰来过，黄人日观争回翔。赤熛六月怒不已，《朱明》一曲歌未央。金支翠蕤忽变灭，珠光剑气犹辉煌。我昔吟诗爱余绮，亦思学道霏丹裳。腾辉舒艳今一睹，看朱成碧心飞扬。赤城作赋慕孙绰，丹楼引喻思长康。流云洒液如可得，迟我十洲餐玉浆。
高州道中（清·汪瑔）　　押尤韵	飞蓬无定根，贫士多远游。一为劳者歌，千里来荒州。山深生奇寒，日落如深秋。往往遘奇险，心目不自谋。危途仅咫尺，下有急涧流。虎行密箐折，猿啸空林幽。行縢偶一解，凛然难久留。桑弧平居志，至此增烦忧。饥驱自古昔，戚戚将谁尤。
开矿行（清·汪瑔）	虹光夜半冲南斗，陵石见荣神所守。镇州地接昌化军，谁向穷荒挟山走。风轮迅疾云帆开，径从溟渤嘘阴霾。碧眼贾能窥宝气，黄头郎待铸横财。何人竟把卢龙卖，黎婺峰前见光怪。任教铅水泣仙人，那识银官分地界。姎徒毳服红鬖髿，指麾徒众吹旋螺。摸金直用魏公注，得宝将为杨氏歌。谁知顿触山灵怒，鞭叱螣蛇作神雾。騕袅由来铸不成，狼㬻毕竟寻无路。阿奴心计亦可怜，莫夜已费黄金千。宝山空手且休矣，碧嶂回头还俨然。离交万古金银气，今日珠崖安得弃。栖陆沈沙造物心，炎风朔雪天王地。玉斧威棱铜柱标，觊觎焉许小𡗝夸骄。请看环宝留中国，应识神灵翊圣朝。
