苦兵（清·刘溱）　　五言律诗　押寒韵	百战淮南道，烽烟尚渺漫。民劳知祸稔，世乱觉贫安。野贼援戈起，羸军袖手看。穷途无限泪，凄绝尚谁弹。
武昌江上送季父半青北归（清·刘溱）　　五言律诗　押真韵	乍见各无语，相看泪满巾。须眉经岁改，骨肉异乡亲。老大仍为客，艰难累此身。高堂有衰白，长日忆归人。
渡滹沱（清·刘溱）　　五言律诗　押歌韵	北风横蓟北，大雪渡滹沱。野旷云俱阔，天寒水不波。关河燕赵险，忧患帝王多。惆怅南宫道，渔舟入浦歌。
早发（清·刘溱）　　五言律诗　押庚韵	瘦马踏残月，模糊认驿程。路长愁日短，风重觉裘轻。旅况寒尤苦，名心老渐平。疏帘横树杪，知有酒人行。
汉皋中秋（清·刘溱）　　五言律诗　押寒韵	木落江声急，天高雁影寒。何人此遥夜，吹笛起危栏。屈指秋将老，回头泪暗弹。频年好风月，强半客中看。
平安山吊吴制军（清·刘溱）　　七言律诗　押豪韵	朔雪寒风裂战袍，一军桴鼓手亲操。澶渊办贼成孤注，都督横江拥万艘。堕水子颜空据马，濒危光弼竟抽刀。伤心十丈陈陶水，终古精魂咽怒涛。
乱后和黄子鹿苹春望（清·刘溱）　　七言绝句　押覃韵	东风吹柳绿毵毵，一路烟痕障远岚。莫倚高楼望天末，断肠春色是江南。
