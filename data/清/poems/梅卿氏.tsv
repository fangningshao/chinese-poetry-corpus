赏瓶中杏花（清·梅卿氏）　　五言律诗　押阳韵	红杏漏春光，风流已出墙。折来瓶内润，赏去句生香。解语迎人笑，含情里艳妆。夜深同入睡，蝴蝶梦猖狂。
岁壬子，偶得一新闻，不必言其姓氏，存厚道也。有三家村某某，共请一先生，恭而且敬，尚何言哉。开读后，适有一顽徒，白字信口流，讹音任意吐。先生正之，不听，遂惩之夏楚，稍示感也。孰意顽徒归家，不惟有肤受之愬，而且有浸润之谮。其悍父奋然曰：敢打吾儿，吾必报之，何不效黄鹤楼故事？遂开琼筵，设伏兵，治刚刀，磨霍霍，必欲杀之而后已。时伊兄苦劝之，触怒伊弟，哭阻之，受伤。后其妻警觉而叱咤之，遂不果，然已声闻籍籍，传为新奇矣。余骤闻之而未信，细究之而果然，遂不禁谓然叹曰：吾道故穷矣，何更有如此奇祸者，可虑也夫，可笑也夫。有感而作，以为同道者戒（清·梅卿氏）　　七言律诗　押尤韵	演戏曾传黄鹤楼，周郎设计讨荆州。子龙胆大心犹怯，昭烈眼酸泪暗流。争奈武侯多胜算，谁知吴主更含羞。而今又有新奇事，欲骗先生作楚囚。
岁壬子，余在赵家马头村佣书时值清明佳节，率徒散步闲游，误入仙境。但见桃李斗艳，梅柳争春，灿烂芳菲，四无涯际，真乐景也。即命徒杏村沽酒，开筵坐花，畅饮狂歌，不觉颓然大醉。稍醒，思饮茶而不得。适有一小徒，偶摘隔年干霜杏数枚敬余，或亦望梅止渴之意也。余恍然曰：昔闻识者云，霜杏烹茶，清香无比，何不试之？急归家觅竹炉，生活火，净石铫，盛甘泉，烹霜杏以饮。未入口，即清香扑鼻，不禁拍案惊奇曰：孰意以天之弃物，竟成为高品，直可驾诸佳茗之上也。遂有感而作俚句三首 其二（清·梅卿氏）　　七言绝句　押支韵	而今佳茗岂无之，霜杏烹来分外奇。真有一般清气味，品高料得少人知。
赏瓶中桃李花（清·梅卿氏）　　七言绝句　押真韵	瓶中桃李亦争春，白白红红爱煞人。最是评章搁笔后，谁浓谁淡谁精神。
岁辛亥，余在博古刘庄韵谱三兄处佣书，东西相得，常作笑谈，任意诙谐，无拘无束。时值麦秋，学徒登麦，独闷坐无聊，洒扫书斋，芟除学院灰尘，苦无簸箕，因寻以破粪篓代之，提梁用马辫䌁一根，岌岌乎断矣，遂有感而作（清·梅卿氏）　　押个韵	余知奢华非，不言俭之过。无奈太俭乎，不妨贺一贺。书案腿三条，靠墙是良佐。桌面真凸凹，写字遭坎坷。椅子无上圈，竖柱小心坐。倘遇冒失人，隔裤真攘破。夜壶提系无，捧来高阁卧。唇亡与寒齿，难以阁阳货。除灰使粪篓，可代柳箕簸。何物为提梁，马辫䌁可作。笑话非妄谈，不然当面唾。都是好东西，破驴对破磨。
岁壬子，余在赵家马头村佣书时值清明佳节，率徒散步闲游，误入仙境。但见桃李斗艳，梅柳争春，灿烂芳菲，四无涯际，真乐景也。即命徒杏村沽酒，开筵坐花，畅饮狂歌，不觉颓然大醉。稍醒，思饮茶而不得。适有一小徒，偶摘隔年干霜杏数枚敬余，或亦望梅止渴之意也。余恍然曰：昔闻识者云，霜杏烹茶，清香无比，何不试之？急归家觅竹炉，生活火，净石铫，盛甘泉，烹霜杏以饮。未入口，即清香扑鼻，不禁拍案惊奇曰：孰意以天之弃物，竟成为高品，直可驾诸佳茗之上也。遂有感而作俚句三首 其一（清·梅卿氏）　　押梗韵	时值正清明，欲望三春景。携徒散步游，误入仙源境。桃李正芳菲，梅柳争春岭。沽酒赏名花，沉酣醉俄顷。醒来饮流泉，怕溅齿牙冷。转又思美茶，竟得干霜杏。烹来真清香，品高仔细领。珍藏三两枚，明晨将客请。
