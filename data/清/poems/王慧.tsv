冷泉亭（清·王慧）　　五言律诗　押侵韵	泉声檐槛外，林壑杳然深。人世热何处，我来清到心。松林藏日色，潭底卧峰阴。一自乐天记，山光寒至今。
移居茜里旧宅（清·王慧）　　七言律诗　押东韵	新唐一水绕街东，旧是柴桑五亩宫。松菊尚存思祖德，蓬蒿不剪见家风。花深鸡犬疏篱外，潮落鱼虾小市中。却爱常前双燕子，还寻故垒入帘栊。
秋夜梦同先慈赋诗得天上桃花之句觉后因足之（清·王慧）　　七言律诗　押真韵	太华峰头见上真，霞衣绰约是前身。海中若木何尝夜，天上桃花不计春。瞬息去来原是幻，片时欢笑亦相亲。钟声已碎昆明劫，好向毗伽问后因。
邻女幼归儒家因婿无籍沦于塞下闻而有感（清·王慧）　　七言律诗　押麻韵	曾向邻居共疑纱，裁云咏絮斗芳华。香沾绣帙同分线，春暖妆台互送花。漫说罗敷原有婿，可怜蔡琰竟无家。于今辫发垂双耳，紫塞斜阳泣暮笳。
芝塘候潮因忆亡友（清·王慧）　　七言律诗　押麻韵	水浅舟胶日半斜，扣舷闲望似天涯。烟深竹坞鸠呼雨，潮落芦根蟹聚沙。愁绪萦缠同蔓草，年华衰谢感残花。剧怜弱女常同泊，相对蓬窗数晚鸦。
禹陵（清·王慧）　　五言排律　押青韵	明德弥苍昊，神功迈大庭。怀襄方尽力，胼胝极劳形。草木开蒙昧，龙蛇涤秽腥。铸金九土贡，志怪八方经。苍水先呈简，防风后至刑。相传弓剑弃，此地隧泉扃。三古遗祠庙，千秋共荐馨。璧牲前代典，碑版列朝铭。深殿从群后，空山走百灵。旧闻云罕驻，今见翠华停。心法传河洛，天章焕日星。殊恩沾后裔，异数出明廷。肃穆瞻新象，登临泊小舲。墄垣辞镂琢，户牖炯丹青。莫觅藏书穴，徒看窆石亭。萝长鼯窜迹，松老鹤修翎。众水环襟带，诸峰列嶂屏。桥山同故事，寂寞对秋坰。
夜寐闻鵩有感（清·王慧）	微风动帘帏，明月穿窗纸。凄其夜三更，万象寂于水。墙头有栖鵩，长啸惨人耳。闻之心凛冽，百虑纷然起。痛死肠暗摧，念雠发怒指。因忆泉下人，卧病当秋始。血枯夜不眠，神虚听无主。忽闻此鸟鸣，失惊向余语。恐是不祥音，悲哀念儿女。执手魂已消，相看泪如雨。回视壁间镫，青荧如豆许。哀哉念此境，又易两寒暑。其间翻覆多，变幻难枚举。鬼蜮肆欺凌，孤茕濒九死。伶仃诸雏弱，何以御狐鼠。愁攻与恨积，胸膈渐成痞。恐复蹈覆车，谁可托遗累。勉力事刀圭，蔘苓贵无比。糗粝尚艰辛，何力能致此。微生任浮沈，得失凭天矣。
山阴道中三首（清·王慧）　　押东韵	出郭忘远近，十里清阴中。川陆互回没，延缘遂无穷。冈峦去殊势，竹树交成丛。安知蒙密处，下有溪流通。石桥路可寻，一转迷西东。烟空人不见，寂寂山花红。
