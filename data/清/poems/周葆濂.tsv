中秋日吾园访桂柬程文伯（清·周葆濂）　　五言律诗　押虞韵	肝胆向谁说，须眉比众殊。还乡翻似客，经世愧为儒。东去涛声壮，南来雁影孤。扬州今夜月，还是二分无。
赠章雅堂（清·周葆濂）　　七言律诗　押尤韵	少时意气渺何许，今日相看涕泪流。乱后朋侪多末路，愁边风雨有孤舟。飘蓬异地龙蛇厄，落木荒城鸿雁秋。三十六湖烟水阔，商量无自著羊裘。
寄罗心鱼（清·周葆濂）　　七言律诗　押麻韵	回头十事九咨嗟，数米量盐度岁华。今日饥寒犹有地，少时朋好半无家。浮沈玩世从人老，剥啄敲门任客哗。七尺男儿千古志，未应诗酒即生涯。
