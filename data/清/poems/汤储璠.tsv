天津晚泊答谦斋太守（清·汤储璠）　　五言律诗　押豪韵	落日满沙渚，北风吹暮涛。人随津树远，秋入海天高。诗酒供多病，星霜感二毛。使君怜旧好，存问到江皋。
晚泊（清·汤储璠）　　五言律诗　押真韵	烟波不知处，一棹寄江滨。夜火明红叶，秋风长白蘋。虫声都在水，鸥梦惯依人。日暮多歧路，何劳更问津。
采石冈怀古（清·汤储璠）　　七言律诗　押先韵	采石嶙峋翠接天，江流到此欲回旋。六朝歌舰争姑熟，万古𦨻船醉谪仙。此去金陵才百里，我怀明月已千年。英雄马槊诗人笔，一样湮沦付暮烟。
送秋（清·汤储璠）	送春犹可过，送秋将奈何。我于春风苦无分，惟秋与我同轗轲。而今并此舍之去，吁嗟吾意其蹉跎。即今眼前论离别，我是主人秋是客。我生况无百年身，秋还作主我作宾，非人送秋秋送人。
读梅宛陵诗集书后（清·汤储璠）	二百年来无此作，宰相亦知公能诗。何不荐公立廊庙，粗官垂老犹苦饥。平生知己一永叔，谓公诗为《雅》《颂》遗。何不荐公使秉笔，为公作叙徒歔欷。或疑造物有成例，以韩匹欧郊况梅。郊也苦寒已如此，公欲无穷安得辞。当日公卿不知惜，即今宛水犹相思。景梅一亭万夫望，恨不起公歌《竹枝》。
