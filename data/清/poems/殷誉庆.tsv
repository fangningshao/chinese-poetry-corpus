玉山亭（清·殷誉庆）　　七言律诗　押青韵	万顷澄光倚翠屏，矶头缥缈峙孤亭。窗收吴楚千帆白，座揖金焦两点青。高岸浪交遥似没，危崖木落倒堪听。扁舟待渡依江浒，疑有鱼龙积气腥。
暨阳怀古（清·殷誉庆）　　七言律诗　押灰韵	此地勾吴战垒开，尚馀重镇楚江隈。城边斥堠连天远，海上鱼龙卷浪来。黄歇冢荒迷蔓草，延陵碑古蚀苍苔。西风入夜鸣哀角，并和砧声彻晓催。
