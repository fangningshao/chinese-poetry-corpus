昌江夜泛过玉笋峰（清·唐英）	浮梁西去昌江隈，两拳岌立江天开。造物直自鸿濛辟，神工鬼斧惊奇材。削出芙蓉双蓓蕾，棱收皱隐凝崔嵬。女娲失手落江浒，嶙嶒激取蛟龙怒。几番欲攫夜光珠，矶磹霹雳随风雨。青山碧树同春秋，朗月明星照今古。今古春秋亿万年，峣峣玉柱撑空天。三百六十滩水恶，狂澜到此流涓涓。玉山不颓清流在，米家长揖徒成颠。莫将嵩岱藐拳石，海田纵变无移迁。
起蛟行（清·唐英）	起蛟起蛟天茫然，好生好杀敢问天。一蛟方生万户死，江左江右常若此。蛟也幸矣民堪怜，江村溪堡填深渊。蛟生于天何功德，民死于蛟何冤愆。将欲殄恶彰天讨，洪涛谁见分愚贤。更谓民孽应浩劫，狂蛟司命天无权。天不见苍头黔首蚩蚩子，骨肉漂流一时死。攀流触浪命悬丝，呼救号天天不理。纵使万死漏一生，庐舍田园空逝水。今宵新鬼昨宵人，昨日富室今孤贫。一草一木天生意，忍驱赤子饱鬐鳞。安得周处斩蛟剑，遍搜溪谷穷涯津。尽斩蛟头扫种孽，狂澜永尽无沈沦。
