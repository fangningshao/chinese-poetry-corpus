田家杂诗（清·曹鉴仁）	谚云四月天，阴晴最难作。蚕桑及豆麦，其性有好恶。濒海无桑麻，豆麦乃本务。收之须及时，莫为阴晴误。晨出硕中田，抱归日已暮。广场恣堆积，不妨越宿露。掼床与连耞，筛把诸农具。家人分执事，留精粗使去。所防风扬沙，更畏雨成澍。金气未坚甲，生芽一似怒。水壮陵土母，为食致泄吐。勤惰争一刻，此苦欲何诉。
