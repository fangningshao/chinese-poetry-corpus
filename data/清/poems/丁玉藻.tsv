观兵（清·丁玉藻）　　五言律诗　押删韵	捷书传楚塞，使相议征蛮。伏莽熊皮甲，簪花鹿角鬟。炎风生万灶，杀气动三关。莫学浛洭水，东流更不还。
送嵇戊门之东莞（清·丁玉藻）　　五言律诗　押支韵	禺山秋色远，送尔去何之。落日双忠庙，寒花九姓祠。家贫为客久，身贱得名迟。余亦同兹难，红亭酒莫辞。
寄畅园步月（清·丁玉藻）　　押月韵	夜出漪澜堂，微风散林樾。帘开萤影度，屐响蛩语歇。遥爱水荭花，清芬媚凉月。
鄱阳早发（清·丁玉藻）	榜人鸣铜钲，素舸侵晓发。江月皎犹在，村鸡号未歇。萧然此时意，轩盖定何物。却忆芝山巅，匡庐坐超忽。董生昔高蹈，于此采薇蕨。系我行役久，故乡渺难越。终当返西神，阳阿夕晞发。
宿天堂墟寄徐铁孙陈仲卿尚秋湄邹云客徐子远萧榄轩陈子彝梁松甫（清·丁玉藻）	惊飙卷孤篷，凄怆游子颜。夜深荒山道，星斗方阑干。男儿事行役，岂复畏险艰。野宿近熊馆，四顾无人烟。时闻潜狙行，飒飒林莽间。茅茨一樽酒，敌此衣裳单。疲苶不遑息，朝曦上檐端。游鱼思故渊，飞鸟思故山。风波一失所，惆怅何时还。念我同袍人，塌然摧肺肝。
