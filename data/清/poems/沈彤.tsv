秋日呈灵皋先生（清·沈彤）　　七言律诗　押真韵	不奈秋寒乍中人，暖风嘘拂坐生春。品评自到丹青地，车马都劳侍从臣。壮岁儒衣愁削迹，今朝彩笔喜通神。浩歌京邑谁知己，惟有宗工许卜邻。
钓鱼歌题凌支南真（清·沈彤）　　五言绝句　押沃韵	爱钓非爱鱼，无鱼心已足。闲把一竿行，迥塘泛秋绿。
幽兰为仪封先生作（清·沈彤）　　押阳韵	幽兰发空谷，蔚为王者香。香风满四野，素姿凝清光。脉脉含深情，独立遗众芳。何堪萧与艾，结交当道旁。萧艾滋露华，幽兰罹严霜。光风一以转，采采充佩纕。
赠陈谅直（清·沈彤）	陈子我畏友，豪迈见天性。弱冠同门墙，才调便纵横。读书具只眼，穿穴契贤圣。上下三千年，群史归心镜。暇时对朋好，清风生麈柄。往复期切劘。古道人所敬。晚来慕修养，万象归一静。陶冶无故气，清心玉壶映。当年抱朴子，寡欲保妙命。丹井一以洗，双燕往来轻。自叹老更拙，未脱人间阱。对子一披襟，流辈徒伥伥。
赠陈和叔（清·沈彤）	大鹏负青天，斥鴳笑不置。饥骥驰千里，驽骀饱还忮。吾友湖海豪，自少怀远志。读书鄙训诂，往往通大义。论史尤纵横，卓识拔前帜。愁绝《梁父吟》，管乐常儗议。高才肯折节，傲骨取时忌。长安初同徵，嗜好与俗异。西山赋崔嵬，南国空返辔。只今还落拓，游览颇恣肆。跌荡公卿间，不合辄掉臂。男儿志垂名，区区那足计。寂寞勤著书，岂为覆瓿事。何代无英雄，穷达等游戏。
南阳郊外看梅花（清·沈彤）	我有梅花癖，郡斋乃无梅。闻说东郊外，一株横水隈。驱马行十里，见此繁花开。薰日觉香暖，藉草因衔杯。忆我江乡游，到处花皑皑。春风起山谷，香气氤氲来。月出寒光滋，吟赏犹徘徊。胜事今岂得，聊慰饥渴怀。
