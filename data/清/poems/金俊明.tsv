和致一韵（清·金俊明）　　五言律诗　押庚韵	若木宁忘拂，羲和底易倾。百年如此日，孤抱欲谁明。野暮愁风色，湖寒断雁声。可堪良友共，衰老慰吾情。
寄刘广文钦尔（清·金俊明）　　五言律诗　押虞韵	泛泛狎群凫，流年又几徂。命将时大谬，星与客同孤。泽国仍飘泊，乡书近有无。转羞松雪子，空作水村图。
清明日同逖儿作（清·金俊明）　　七言律诗　押真韵	频年羁旅向风尘，尚忆嘉名在此辰。四海兵疲悲战燧，千家鬼馁啸阴磷。垂垂酒旆旗亭雨，寂寂花泥马厩春。强把一尊那得尽，石泉槐火为谁新。
读史（清·金俊明）　　七言绝句　押庚韵	丹穴传訾世莫争，用财为卫守能贞。祖龙势力倾天下，犹筑高台礼妇清。
孙铭尝墨兰歌（清·金俊明）	幽人岁晏松柏林，愁云黯淡凝寒阴。苍梧斑竹若在眼，元圃琼枝无复春。王香隐谷久寂寞，众芳芜秽伤人心。援琴一鼓三叹息，湘水浩浩空沾襟。有美孙卿芳竟体，读《骚》望古晞良辰。遨游结客爱奇士，一往怀抱含高深。古来贤豪多道艺，悟余游戏皆绝伦。墨波流霏接沅澧，笔区滋畹花缤纷。指端拂舞真貌出，鞭笞风雨何精神。怜君持赠满冰茧，珍逾端绮双南金。言忘交澹识君旨，芳菲袭目遗愁辛。闻君剑术尤莫比，壮志俯屈同风尘。独留纡郁寓染翰，俗外赏激谁知音。我亦沈冥旧皋羽，三岁萎约桐江浔。何当抽怨向白日，交佩相羊情质申。徒然霜霰厉丛薄，天地岂应终不仁。忆翁孤露旷相感，本穴空根悲至今。
