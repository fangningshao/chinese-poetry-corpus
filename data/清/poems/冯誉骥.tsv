题李恢垣铨部东陵于役诗后（清·冯誉骥）　　七言律诗　押虞韵	仙曹骏马出皇都，想见衣冠拜鼎湖。玉座森严三后列，翠旂明灭万灵趋。周原毕吨瞻王气，汉代高光表圣模。却望慕陵松柏路，十年泪洒向苍梧。
大孤山是日至湖口风利未泊（清·冯誉骥）　　七言律诗　押支韵	楚天云雨太迷离，台殿参差动羽旗。自绾髻鬟矜绝色，却教履舄入微词。迎神有待陈兰藉，过客无因谒蕙帷。仿佛婵娟余叹息，上清沦谪得归期。
江上闻歌（清·冯誉骥）　　七言律诗　押庚韵	十五年前楚塞行，竹枝三叠记分明。啼残蜀魄犹余恨，吟断巴猿祇费声。夜雨飘镫闻驿馆，霜天落木听山城。岂知白发沧江上，一曲吴歌倍怆情。
拟古（清·冯誉骥）　　押灰韵	秋夕不能寐，揽衣起徘徊。素月澹如此，美人殊未来。空弹绿绮琴，谁传白玉杯。相思良不远，相望神已摧。何处来清风，吹我罗帏开。
黎召民仪部以其先大父楷屏先生所藏玉板十三行帖见示并赋五言古诗要余题识仪部少孤尝值邻火母冯太夫人仅挈此帖出余感其事因赋长句以书帖后（清·冯誉骥）	黎君示我苕华刻，东晋琅琊有遗迹。藏弆偏劳两世心，传观颇讶百年物。当年购此鄱阳君，同时题者文章伯。翰墨缘深见素风，尊彝器古留先泽。从来云烟倏聚散，未必鬼神真护惜。通灵或戏长康画，佚书难诵河东箧。得失自我无愧耳，大惧典型付沦佚。君家秘宝几经厄，邻家中宵怪事发。仓皇急启晏婴楹，摩挲永近宣文室。想当一炬光熊熊，定有百灵呼出出。我知精诚动真宰，要使坚贞绍青白。贯虹漫诩米家船，委尘空幸岐阳碣。夙思赞述苦未遑，辱君今厕诸贤末。姜芽敛手窃自愧，敢从点画论波磔。风流庭树怅哦松，黯淡闺镫钦画荻。请赓灵运祖德诗，附题子固兰亭帖。
杂诗（清·冯誉骥）　　押删韵	初日浴咸池，翱翔扶桑间。魂魄荡元气，苍茫摇天关。火龙喷赤血，出没游黄湾。遂使阳和散，焕然遍尘寰。愿挽羲和鞭，驰逐开心颜。古来有十日，代出相往还。千年沧海头，烧破蓬莱山。所以古夷羿，仰射雕弧弯。我欲一揽之，惜哉不可攀。
食蟹叹（清·冯誉骥）	侵晨食指动，水族来江湖。主人出宴客，四座咸欢娱。座客且勿欢，主人起长叹。昔居江城二十年，高秋置酒西楼前。黄州估船日西上，水乡风味夸时鲜。晓市喧呼盈筐卖，百钱已得十数辈。红姜紫蓼纷堆盘，往往舆台足沾溉。自从盗起西南隅，鼋鼍蹴踏风涛粗。下逮蕲黄上沔鄂，稻田万顷成荒芜。渔师贾客久奔窜，讵有簖火明菰芦。今年江汉贼甫退，鲂鲤差可充官厨。下游咫尺当相失，何况荆台路遥隔。公然蒲缚能远致，分与间官添食籍。浔阳九派声喧豗，连云战机临江开。刍茭馈餫苦不给，戈甲转斗何有哉！茫然对案令心哀。
