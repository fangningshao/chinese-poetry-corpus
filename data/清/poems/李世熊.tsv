还山（清·李世熊）　　五言律诗　押豪韵	出处沧桑外，呼天虎豹高。少年惭贾策，旷志及原骚。笔冢难酬脯，车驺每对醪。晴阴还造物，攘攘尔何劳。
山居（清·李世熊）　　七言律诗　押青韵	愚公智叟总灰尘，岂有虚名染汗青。供鹤朝添瓶瓮米，相牛夜理角毛经。墨庄有兴时分竹，酒国无朋号独醒。叠二错三教孺子，笑人杜撰少微星。
雨后月出洁逾晴昼竦然作此（清·李世熊）　　五言排律　押月韵	寒雨肃然止，族云避孤月。月锋布威严，万翳落如劂。屏息承静清，恭默思超越。叩帝更无阍，乘空亦有筏。澄汰千载尘，浣涤山川骨。爽然游泰初，人天不容发。
紫金山（清·李世熊）	山围人鸟路，孤筇迷出入。树石放奇情，分坛势相逼。石或化为树，树或化为石。石池澄寒波，落落松阴直。冥茫息峰顶，崎岖憩幽室。耳目及心神，丧之而后得。山深庵宇尊，诸佛现真魄。梵声肃以放，物理自来格。我心山灼见，山性我微获。
秋怀（清·李世熊）	坐卧斗室中，书卷奏新效。神来勿骤往，斟酌使克到。焚香取烟初，赏茗在味少。洁此径寸怀，遂与秋照耀。月以霜尊严，云得天高妙。良友虽各方，是中可谈笑。
和陶归园田（清·李世熊）	自古养志者，遁迹于深山。一往将终焉，岂复知岁年。有时罹世网，如鱼脱于渊。归来不争里，治此无竞田。邈然云霞姿，潋滟眉睫间。相逢共谈笑，乃在义农前。试语宠辱事，寒灰久无烟。紫芝出涧底，元木生岩巅。心随麋鹿远，迹与鸥鸟闲。我愿从之游，朝夕同悠然。
