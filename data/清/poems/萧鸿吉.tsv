崖城（清·萧鸿吉）　　五言律诗　押庚韵	气寒风懔烈，山狭石纵横。路逆涧溪上，人冲云雾行。卖浆稀食店，喝马噤歌声。艰苦浑难忘，挑镫记驿程。
西湖杂兴 其三（清·萧鸿吉）　　五言排律　押筱韵	天风吹海涛，晴籁生林表。送我蹑云磴，高空极天杪。气敛不敢肆，俯首瞰飞鸟。江帆片叶微，越山一螺小。目送西南云，乡心几萦绕。
孟津雨望（清·萧鸿吉）	河朔春悯旱，生机郁草木。麦苗不盖地，蓬块纷满目。今晨渡孟津，微雨洒河曲。一色含新姿，风穗净摇绿。
西湖杂兴（清·萧鸿吉）	山气蹙于水，水气浓于山。二气浮空濛，朝光生其间。峨峨初阳台，冥冥青苍天。太虚舒妙丽，映合成澄鲜。可娱不可即，湘帘凝晓烟。
