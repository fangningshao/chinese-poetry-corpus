蒙山（清·张揆方）	东蒙何嵯峨，禋祀自上古。山空响寒林，神灵啸洞府。白云流其间，出岫作风雨。日暮樵担稀，寒鸦自来去。
恭寿杖歌为虚舟丈赋（清·张揆方）	吾闻桃竹产自铜梁山，滇池赤藤光斑斓。岂如黄山白岳千岁连理木，枝柯交错文采珊瑚殷。斫成拄杖不佻复不笨，形模两两文螭蟠。实中密节中尺度。铭词刀剑兼盂槃。恭寿先生廿年前，征车使节无时间。桐溪荆溪互游历，南走楚越西秦关。挂冠归来越一纪，买田筑室蓉湖湾。葛陂老龙手中握，踏遍江北江南山。而我百事欲屏弃，日奉谈笑开容颜。读书之台望湖阁①，烟消日出悬铜钚。杖头百钱亦易办，青鞋布袜相追攀。
