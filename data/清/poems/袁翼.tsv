崖州寇莱公祠（清·袁翼）　　五言律诗　押灰韵	独有乖崖老，能知天下才。六军孤注险，万里逐臣来。池上星犹陨，墙阴竹遍栽。庙中今报赛，蜡泪又成堆。
青县道中（清·袁翼）　　五言律诗　押歌韵	水塌逃亡屋，舟从屋上过。中条循吏少，故道九河多。抱木人餐酪，封桩粟化螺。舂陵传乐府，我亦和哀歌。
吕城（清·袁翼）　　七言律诗　押东韵	阿蒙城址长蒿蓬，依旧江流日夜东。远岸楼台残月下，严更鼓角乱山中。爬沙大蟹时穿簖，扑火秋虫误打篷。叹息荆州人熟睡，白衣稚子竟英雄。
舟中立夏日示章宝笙同年（清·袁翼）　　七言律诗　押覃韵	吹到炎风十里潭，岚光泼墨水拖蓝。乡音有客同吴下，春梦无声别岭南。茉莉香薰新苎袷，樱桃红入小筠篮。木鱼歌里渔郎饭，祭灶今朝饷麦蚕。
