霜竹（清·林氏）　　五言律诗　押阳韵	孤挺三冬日，枝枝映楚湘。萧疏持健节，苍翠带寒霜。月色笼阴薄，风声引韵长。林中还有实，留得凤毛香。
菩提树（清·林氏）　　五言律诗　押先韵	智药曾培植，携来西域船。高枝成宝盖，清影散诸天。虞苑流阴远，唐朝得法先。自从卢祖悟，色相总非禅。
大通寺（清·林氏）　　七言律诗　押尤韵	海暖风和放小舟，满天烟景好追游。青山叠叠浑无影，绿水漫漫静不流。佛祖昔年留妙偈，头陀今日继灵修。菩提自是西来种，今古禅参尚未休。
秋夜独坐（清·林氏）　　七言律诗　押阳韵	日来秋气满林塘，独坐閒庭过夕阳。飒飒西风鸣晚树，萧萧残叶落东墙。闭门自喜红尘远，顾影偏宜白发长。谁有凌霜真节操，岁寒不使后凋伤。
