游天宫寺（清·黄曾）　　七言律诗　押阳韵	浭水溶溶接上方，欲袪尘累扣禅房。清钟响落诸天月，老树寒经五国霜。台势浮红扶塔势，山光含翠间湖光。偶然随喜溪头立，洗钵僧来话夕阳。
泺州（清·黄曾）　　七言律诗　押庚韵	翠岩如画护重城，亭堠无烟久洗兵。路入临榆疑塞尽，水经孤竹觉流清。猎鱼队小寻西堰，射虎山高问北平。风雪一鞭归未得，海天愁煞暮笳声。
吴庸关（清·黄曾）　　七言律诗　押庚韵	雄关虎踞划幽并，险扼开平控北平。万马边声通绝塞，九龙王气卫神京。群山西导秦城势，比屋东延汉户名。今日烽烟消斥堠，也须因暇议屯兵。
紫阳山飞来石歌（清·黄曾）	紫阳山头境胜绝。何年飞来石兀突，坤灵盘礴螭肠结。离龙当门骨为热，苔衣簇绣色光洁。棱棱秋气霜华刷，精英内孕灵髓澈。尖风作势欲颃颉。初疑越阳老松变，倏忽虬鳞莽莽蟠孤窟。又疑玉绳结解星精跌，太白峰头张两翮。不然武城一夜震雷拔，惊起鹰头出山穴。又不然作桥填海秦法烈，神人鞭石石流血。黠者逃之作屼𡾐，游人摩挲认环谲。蹴之以足势欲活，石似有言不能说。神耶妖耶两无决。君不见，霜鸿雨燕非顽拙，常山鹊印是谁掣。天地精华受自物，混沌有窍石有魄。观此令我疑顿析，手携蕉片坐幽凸。芳萝絷翠烟痕湟，夕影鸦翻红一抹。
古剑歌（清·黄曾）	铁花入土土花语，欲龙不龙笑蛰汝。精芒夜敛鸊鹈寒，髑髅啼煞青枫雨。锟铻一铸离宫愁，犀棱两面夸纯钩。大刑小刑作虹起，拔鞘欲舞天为秋。劫沙摄匣匣已空，黄金声价悲雌雄。自来神器久沦落，利用翻让铅刀功。杯酒英雄评得失，镫前重握千秋血。手掬西江一摩拂，红吐空山霹雳舌。
苦寒行（清·黄曾）	𩅀光照树潜雄虹，灵乌遁入牵牛宫。人家争启暖炉会，一十二时乌兽红。束缊不温愁脱趾，绿醹无功老裘死。冻阴阁雨雨不流，一角颓檐夜生齿。书生鳊项缩窗下，青镜笑人鼻如赭。梅花招我畏不行，北风哮阚作虎声。
