秋郊杂咏（清·范立齐）　　五言律诗　押删韵	野外连衡宇，秋高见远山。斜阳明一半，烟树断中间。国破家何在，年深客未还。紫芝如可采，一为问商颜。
书怀（清·范立齐）　　七言律诗　押虞韵	故国山河已大殊，故园桑菊半荒芜。茫茫天地为逋客，扰扰风尘自腐儒。病骨平分秋岭瘦，臣心仍伴月轮孤。有人劝我杯中趣，为问三闾肯醉无。
