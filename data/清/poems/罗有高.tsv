过茧云庐名之曰方寸蓬莱作文记之更题诗其后（清·罗有高）　　七言律诗　押先韵	刻意探幽人海外，精庐谁爱石塘偏。山攒净绿环空界，室敞低垣受远天。遁迹便同冀缺耨，移情虚寄子春弦。嘉名肇锡休相讶，一记精微证水仙。
梦中登翠微山得句（清·罗有高）	坭径绝猿引，欹峰倚天赤。中有辟世人，邻聚谈古易。春晴放鸡豚，烂漫桃花碛。雪意玉寒松，奡峭穿壁立。以此阅世运，蒙萝深寂历。夜静闻古琴，起步月浩白。漭哉化城游，酣嬉醉空碧。下界啼秋虫，俯仰一太息。
赠季弟鼎臣（清·罗有高）	浮生剧风波，中年忧乐半。纯素污所缘，高明鬼斯覸。三人成市虎，冒昧离祸患。立志苟不欺，可使金石贯。荆山剖奇珍，精神朗层汉。莲出火宅中，香光近逾烂。孟子道性善，大禹陈洪范。彝伦矩自天，怪变谁能乱。但期保耿耿，白发娱岁宴。
赠潘守愚思质昆弟（清·罗有高）　　押铣韵	逝水不可极，大仪无停转。悠悠三十年，微抱未遑展。前圣去我久，积疑并㟞嵃。安得中山饮，醉冥罗众善。
