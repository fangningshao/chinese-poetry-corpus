牡丹（清·尤秉元）　　七言律诗　押真韵	洛阳花谱几番新，烂漫欣看谷雨辰。晚出遂超群品上，才开便足十分春。倚栏妆重愁无力，绕幕香浓欲醉人。千载沉香遗迹在，谁将绝调写风神①？
孤雁篇（清·尤秉元）	玉关万里秋风远，南归雁渡芦洲晚。数行中断忽分飞，零落寒空谁作伴？可怜孤雁不胜情，常伴寒星夜夜鸣。客舍凄凉魂欲断，深闺辗转梦难成。客舍深闺听凄恻，绝弦更有伤心客。十载同栖连理枝，一朝忽拆双飞翼。空馆经秋冷穗帷，黄昏微雨画帘垂。当时漫作《求凤引》，此日翻成《别鹤》悲。悲来常向西风恸，重纩难温谁与共？一似孤鸿失侣飞，湘江不作鸳鸯梦。天上人间两渺茫，年年岁岁恨难忘。尺书肯寄重泉去，为道萧郎正断肠①。
芙蓉映水曲（清·尤秉元）	秋江潋滟开明镜，湘女窥帘晓妆靓。遗佩飘香散作花，一枝艳质临江映。江水盈盈未易求，相思空望夕阳楼。西风一夜生南浦，零落红衣入暮愁。
