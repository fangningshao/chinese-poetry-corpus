迎江寺题壁（清·彭瑞毓）　　七言律诗　押灰韵	皖东佳寺倚崔嵬，千里征愁到此开。绕塔云烟平地起，隔江风雨送秋来。百年战垒歌三叠，万古河山酒一杯。欲向西城拜祠宇，鱼龙寂寞晚潮哀。
巫峡雨望（清·彭瑞毓）	白云与我分青山，冰纨半掩香螺鬟。藐姑相望不相见，仙风吹泪空斓斑。林昏谷暗波浪起，猿鸟悲啼鱼鳖喜。天道阴晴那可知，会见朝暾照窗几。
书余旬甫诗册后（清·彭瑞毓）	冬寿沈沦江湖里，孝长黄楼皆早死。山川黯淡风流歇，吾楚才人今已矣。旬甫读书破万卷，旬甫游踪涉万里。两袖清风一卷诗，泰华之云东海水。当是造物不欲坠斯文，故发英奇特生子。又不令子乘雕鹗，冠獬豸，穷途偃蹇老其身，侘傺悲歌谁实使。昨日乘兴来长安，今朝掩面归桑梓。吁嗟乎！先生遭际只如此，我辈立朝纡青紫。
