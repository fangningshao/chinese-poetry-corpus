从妹琼娟未婚守志励节甚高寄示言志并见怀之作答之（清·曹贞秀）　　七言律诗　押麻韵	几年消息渺天涯，不道秦箫换鲁髽。黄鹄浩歌传白雪，紫鸾孤舞烂红霞。湘筠有泪多成节，古柏留春不在花。千里裁诗寄珍重，相思聊当折疏麻。
秋日偶成（清·曹贞秀）　　七言律诗　押先韵	报秋梧叶卷窗前，岁月他乡不计年。冰簟寒生新雨后，玉砧声急晚凉天。蝉嘶疏柳轻烟外，雁度西风落照边。几度望归归未得，还将归信卜金钱。
澹香楼题词（清·曹贞秀）　　七言绝句　押真韵	青元宫里悟前因，六甲灵飞拜玉真。跨虎不来同写韵，去随南岳魏夫人。
