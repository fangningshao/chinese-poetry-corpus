同臞庵居士过董公祠访邓孝威（清·行溗）　　五言律诗　押侵韵	一杖出萧寺，荒祠比邓林。楼高云影近，井久石痕深。掩卷生禅悦，焚香静客心。我来同孝穆，户外听微吟。
琼花观（清·行溗）　　七言律诗　押灰韵	曾是随炀驻跸来，琼花何处观犹开。昔年古径生芳草，此日残碑长绿苔。寂寞笙歌游客少，凄凉风月为谁哀。蕃釐一去无消息，惟有閒禽噪石台。
三师石塔（清·行溗）　　七言绝句　押先韵	潭北湘南六百年，只图无缝塔中圆。祖翁血脉今何在，老树乌啼月满天。
枯干开梅（清·行溗）　　七言绝句　押灰韵	谁种窗前腊月梅，霜姿铁干一枝开。百花与我无交涉，独许寒香到枕来。
