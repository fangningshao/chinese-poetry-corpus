清江道中（清·许珏）　　五言律诗　押真韵	静居忽不乐，揽辔出风尘。生世逢明圣，安閒愧此身。请缨行有日，橐笔且依人。四海男儿志，驰驱岂为贫。
汾州道中（清·许珏）　　七言律诗　押庚韵	劫后哀鸿瘖不鸣，天涯极目泪纵横。山经积旱春无色，河咽残冰夜有声。万里轮蹄消白日，几人肝胆为苍生。蹉跎未遂澄清志，何日驰驱报圣明？
谒范文正公祠（清·许珏）	贫儒困韦布，郁郁不可居。所见祇利名，得志将何如。人生发未燥，入塾诵诗书。道通天地人，识岂囿一隅。举世病饥溺，拯之在吾徒。伟哉文正公，志量世所无。伏处怀庙堂，宦达忧江湖。立朝三十年，寒素如其初。禄入赡同宗，身外无赢馀。世儒不自奋，观之徒嗟吁。我来谒公祠，再拜立斯须。愿言式高风，永为学士模。
早行有感（清·许珏）	生年三十四，未尝离庭闱。四年游虞山，间月辄一归。我母生我晚，拊我如婴儿。饮食必加询，冷暖为护持。一从出门来，水陆疲奔驰。水行畏风波，陆行苦崎岖。夜半坐车辕，冷露湿衣裾。驱蹇入水中，月黑流声嘶。深浅不可辨，呼吸蹈危机。日午行未息，面汗皆尘缁。欲饮不得饮，忍饥不言饥。傥体慈亲心，见此将何如。日暮暂解装，挑镫作家书。儿行皆坦途，儿安母勿虞。
