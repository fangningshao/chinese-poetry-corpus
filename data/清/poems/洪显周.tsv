䤬锣潭泛舟（清·洪显周）　　七言律诗　押麻韵	溯去澄流卷去沙，桨声斜日动伊鸦。芒鞋北壁攀苔石，酒榼南江傍荻花。游子笙箫无定处，居人舴艋以为家。请君莫放今宵月，冉冉谁能驻岁华。
拈放翁韵与石见（清·洪显周）　　七言律诗　押微韵	兼旬病起始开扉，春色三分一半违。细草渐缘溪岸遍，新禽已过树梢飞。花风柳雨人空老，山月江云梦每归。何必区区齐物我，庄生犹是达生非。
呈石见邀和（清·洪显周）　　七言律诗　押青韵	晚节渐于尘事远，新诗自写仿《黄庭》。曾闻梦里收龙尾，复道人间落岁星。宦迹旧荒三径草，閒情今作一流萍。白头坐说先王日，相对吞声涕泪零。
金流洞（清·洪显周）　　七言律诗　押覃韵	攀萝扪壁上山贪，时听云端落笑谈。天遣灵区超分外，人将流水比双南。凄风冷雨秋重九，瘦策宽鞋客两三。或恐新诗干造物，不教明月到禅庵。
红处（清·洪显周）　　七言律诗　押元韵	红处分明绿处昏，朝来犹带雨馀痕。梦回流水桃花境，画在板桥杨柳村。写偈妙参松雪意，作诗香返玉溪魂。春游不倦登临费，一翠微连履道园。
题人扇头墨梅雀（清·洪显周）　　七言绝句　押支韵	读罢西湖处士诗，纸窗疏影两三枝。山禽梦著无人见，应是参横月堕时。
到杨花津敬次伯氏（清·洪显周）　　七言绝句　押支韵	风光流转共谁期，燕燕莺莺总旧知。杨子江头春欲尽，桃花水暖锦帆迟。
