闻董文友已在山东（清·陈玉璂）　　五言律诗　押鱼韵	竟作十年别，何无一纸书？传闻在东鲁，早晚下南徐。客久才逾老，思深梦转疏。灵光遗殿在，问尔赋何如？
同友登京口避风馆高阁望江题壁（清·陈玉璂）　　五言律诗　押尤韵	衮衮登楼兴，披襟坐上头。果知天地大，不尽古今愁。孤塔烟中断，诸峰波面浮。凭栏一长啸，明月夜横秋。
落叶（清·陈玉璂）　　五言律诗　押支韵	木叶惊微脱，相看惜故枝。一秋今古梦，万树别离思。入水飘无定，随风下每迟。始知天地意，摇落总无私。
兴济寄怀家兄其年（清·陈玉璂）　　七言律诗　押寒韵	同君击楫大江干，共把离尊未忍乾。一自风涛愁里听，真怜兄弟别时难。云连沧海鸿边度，月落滹沱马上看。尔在家乡定回首，几时书札到长安？
舟次青县忆季圣昭先入长安（清·陈玉璂）　　七言绝句　押歌韵	城边河水接滹沱，日送离人双桨过。尔到燕台回首望，交情方觉别时多。
