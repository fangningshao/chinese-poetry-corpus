周衣亭先生斋中山茶花用刘后村集中韵（清·汪舟）　　七言律诗　押东韵	宝珠何忍弃山空，喜托龙门艳一丛。十笏斋中培老干，百花头上放殷红。还怜野卉经霜陨，生笑唐花待火烘。最喜寻芳春不远，锦囊端欲倩奚童。
浦口题壁（清·汪舟）　　七言绝句　押庚韵	西风飒飒暮云生，驴背长驱古北平。渡口桃花三十里，半林黄叶作秋声。
