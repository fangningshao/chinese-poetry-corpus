马草行（清·查诗继）	铁甲三千动地来，马蹄杂沓如轰雷。军有供顿马有谷，县官奔走如奴仆。刍茭比屋困诛求，府胥索钱不即收。君不见江山城头新鬼哭，招魂无人乌啄肉。
炮夫行（清·查诗继）	十月王师捕山贼，县官追呼炮夫急。一六当头领雇夫，百夫押以衙兵十。此行只向乌伤去，不比骊山送徒戍。况复王官如父兄，蓑笠糇粮为尔具。恶少奸胥暗结连，一夫索钱八十千。讹言街巷声喧阗，幕府飞箭龙旗鲜。阴雨泥泞满天黑，村邻有夫招不得。素封华屋尚张皇，小户单丁躯命逼。县官见此中心哀，走谒太守申藩台。输金雇役从民愿，税户欢呼打桨回。记得前年十月半，仓前粮艘帆影乱。只今米烂未输租，又值役夫连海岸。父母咨嗟望太平，少年喜见烟尘生。衣租食税寻常事，拜将封侯无尔名。
后炮夫行（清·查诗继）	岁莫喧喧夜捉人，当门县尉点行频。押送江干下江舶，王牌忽下哀劳民。蒙恩欢噪声动地，得钱脱役夸亲邻。谁知羽书传旦暮，王师仓猝西兴渡。桃符竹爆空酸辛，菜饵饤盘将不去。雨雪江山烟火稀，白骨支撑满前路。行到金华呈太守，幕府无文停待久。白昼呼群掠远村，醉围解尉攒拳殴。解尉獐徨无羽翰，科钱营脱离险艰。黠徒乘机从此逝，追至兰溪半不还。县差承帖追逋目，鞭笞狼籍空劳鹿，归时老幼尽欢欣，重去难将消息闻。男儿轻死贵死敌，何不弓剑学从军。
后马草行（清·查诗继）	四百八十炮夫行，马草十万连催征。县官怜民省民解，牌差敛费纷纵横。前年解钱塘，今年解信安。信安山多稻草少，户口流亡断飞鸟。营盘草多要折钱，解吏索钱还索草。去年湿草烂江干，草户于今杖血丹。安得马嘶息海岸，樵歌出村闻夜半。
