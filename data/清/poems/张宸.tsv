将登铜雀台过漳河（清·张宸）　　五言律诗　押灰韵	跃马向三台，扬鞭漳水隈。寒沙势空阔，独鸟意徘徊。旧碛沈铜瓦，秋风起霸才。潺湲流不尽，枫荻自悲哀。
送张翼西附马还京（清·张宸）　　七言律诗　押庚韵	昨岁星霜共尔行，今年杨柳又啼莺。漳河铜雀淹新雨，燕市金台赴晓旌。我醉但题《鹦鹉赋》，君归重惜凤凰声。妆楼翠幕春无数，憔悴人间孙子荆。
越中秋思 其二（清·张宸）　　七言绝句　押寒韵	八月江湖起暮寒，青枫浦口角声残。更吹龙笛家家雨，一夜巴陵去住难。
楚中秋思（清·张宸）　　七言绝句　押东韵	日落长沙枫树红，断猿啼处暮云空。可知昨夜乡关梦，身在寒烟万点中。
