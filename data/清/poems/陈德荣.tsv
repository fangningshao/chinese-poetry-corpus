杨花（清·陈德荣）　　七言律诗　押庚韵	一天雪片乱春晴，风里杨花自在行。萍叶纵横成后劫，麴尘恍惚悟前生。黏帘坠溷知何处，流水行云共此情。希逸朝衣寿阳额，也教点点著人轻。
枝江杂咏（清·陈德荣）　　七言律诗　押删韵	山势纡回江水湾，孤城形胜占江山。鲸涛驱石倾三峡，鸟道盘云入八蛮。百里金汤凭地险，两朝兵燹忆时艰。幸逢海内升平日，桑土绸缪莫等闲。
清江（清·陈德荣）	清江天上来，缥缈历云汉。云根养深渊，毛发明可鉴。发源施州卫，千里横匹练。或为石所激，吼雷势奔电。涧底纤鳞游，表里皆洞见。当其清浅时，手掬足可践。汇作无底潭，空明光一片。方春雷雨动，夭矫蛟龙现。宜都入川江，无复此颜面。浑灏成其大，岂云不善变。愿助东海深，旧山何必恋。
卸甲沟（清·陈德荣）　　押屋韵	山形如醉翁，佝偻欲颠仆。云林意蒙密，水石气局蹙。严霜飞不到，青翠豁人目。硕果缀余柑，小红亚天竹。涧底数枝梅，横斜过石屋。冻蕊参差开，含春媚幽独。到此坐忘疲，欲往意还复。乃知草木心，舒荣在岩谷。我欲结茅庵，餐霞友麋鹿。
飞鱼滩（清·陈德荣）	山灵厌寂寞，推石堆山坳。河伯怒驱之，奋作风雷号。水头落云中，势与帆樯高。舵工挟长技，一叶随惊涛。撇捩转石罅，生死争秋毫。瞬息数百里，东逝不可招。我舟逆流上，飞泉洒林梢。仆夫引竹缆，舟子刺松篙。进尺还退寸，目瞪心摇摇。势平流忽散，巨舰轻如毛。暝色赴林壑，停泊傍渔舠。吹火煮夜粥，共慰推挽劳。重唇白甲鱼，出网鲜可疱。掩篷读我书，斟酌樽中醪。前滩名虎啸，西上更岧峣。且复永今夕，何暇问明朝。
弃妇行为友人作（清·陈德荣）	桃花何灼灼，烂漫迎风开。春归红已歇，鶗鴂莫相催。忆昔蓬门同食力，萧萧络纬霜中织。佐君夜读买兰膏。典尽钗钿无怨色。君今已贵妾已老，红颜那比新人好。避贤不敢妒蛾眉，何须定刈当门草。野径云低树色微，树头鸠妇已分飞。也知性拙应遭逐，风雨飘摇何处归。
焦山瘗鹤铭沦入江汜七百年矣家沧洲公捐赀募力士挽出之得五石凡七十一字复还旧观建亭山院因作长歌以纪其事（清·陈德荣）	人归地底鹤冲天，穹碑屃赑焦山巅。上皇山樵弄神笔，银钩铁画常蜿蜒。果然奇物天亦忌，丰隆肆虐山无权。雄雷雌电声震震，珠飞玉碎沈深渊。珊瑚明月耀水底，老鱼拨剌蛟垂涎。欧公苏公称好古，临江酹酒心留连。严冬水落断碣出，苔衣荇带相纠缠。眠沙藉草拓数字，十指欲裂身拘挛。晨星落落见者少，赝文伪本争流传。苏州太守天下士，孤操直比松筠坚。拾残碑奠山麓，鸠工首倡寅僚先。巨灵开山龙徒水，山魈水怪纷相牵。移来位置维摩院，覆以茅亭护以栏。鼎沈泗水剑出狱，神物隐见岂偶然。我闻当年瘗鹤日，依稀犹纪壬辰年。迄今一千三百载，质虽金石何能全。罡风劫火几燔烧，洪波巨浪长洄沺。炳然七十有余字，直与天地同绵绵。龟文剥裂龙蛇隐，锋铓秃尽精神完。周宣纪猎有石鼓，年年秋草埋寒烟。一从认出蝌蚪字，升诸清庙陈宫悬。千秋会应有真赏，璧沈终出珠终还。人物果能成不朽，何论沧海为桑田。
