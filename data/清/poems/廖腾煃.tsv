报恩塔（清·廖腾煃）　　七言律诗　押先韵	琳宫创自报恩年，突兀浮屠势插天。万井莺花随地见，九层金碧半空悬。远波帆影秋风里，绝顶人行晓日边。最好三更铃铎静，镫光遥接大江烟。
初入贡院行署（清·廖腾煃）　　七言律诗　押灰韵	层楼遥望越王台，五月披襟亦快哉。万舍秋镫铃柝静，三声画角棘门开。昔同群彦青衫至，今拥中丞赤棒来。四十四年真一梦，冰壶涤笔有新裁。
