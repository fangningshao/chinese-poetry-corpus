春风和李玉洲韵（清·潘其灿）　　七言律诗　押支韵	韶华可是隔年期，转眼春风似旧时。远客楼高愁独觉，深闺帐暖梦偏知。分番芳信园中报，一片晴光陌上吹。回首几多离恨积，凭栏好与诉相思①。
登河防口边城（清·潘其灿）　　七言律诗　押阳韵	山海居庸千里长，前朝于此重边防。藩篱属国亡三卫，屏蔽中原恃一墙。保塞规模传魏国，筑台形制说南塘。而今中外为家日，直北舆图接大荒。
癸卯岁暮感怀（清·潘其灿）　　七言律诗　押寒韵	敝裘燕市又经寒，岁晚冰霜闭户看。梦断梅花乡国远，愁凭竹叶酒樽宽。郢歌《白雪》谁怜寡，蜀道青天始信难。寂寞黎床高卧处，碧霄依旧路漫漫。
