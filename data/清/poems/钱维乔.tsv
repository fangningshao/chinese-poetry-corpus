雨夜与梦钿坐话（清·钱维乔）　　五言律诗　押东韵	几日西窗雨，天涯尚许同。关河双泪外，骨肉一镫中。短发难消酒，哀音易坠鸿。明年见春草，好与数飘蓬。
五更渡洛水（清·钱维乔）　　七言绝句　押真韵	翠羽明珰梦未真，寒皋空有水粼粼。马头一片将残月，曾照黄初作赋人。
游石门观瀑（清·钱维乔）	夙吟太白诗，遂理谢公屐。远上穷秋岩，双崖忽中辟。云泉窦天半，飘洒万丈壁。仰见银虹飞，到地素影激。四山黯欲雨，一线垂日色。坐久寒生衣，石气森渐逼。雁山两龙湫，揽胜快乍历。复此续幽兴，欲去意屡惜。解缆寒滩鸣，清响傥未隔。
