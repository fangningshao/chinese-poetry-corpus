桃花洞寄怀日下诸友（清·徐相雨）　　押鱼韵	我生九夷内，识字陋且疏。六十阛阓眼，三入医无闾。吴蜀壮游者，或有羡慕余。人本箕畴旧，仪犹汉官馀。论交略名位，情真极吹嘘。书林与画图，招邀恣意摅。恨不展归限，一年燕邸居。晨兴促膏秣，言旋敢徐徐。天末动别情，海外送征车。登高怅远望，慨然念居诸。不才应使职，智虑诚拘虚。若我自为暇，行当赋《遂初》。拟访仙人窟，复寻高士庐。尘霾阻幽兴，岩壑气不舒。独坐老禅榻，百面咄咄书。山灵傥怜我，重许良会与。
