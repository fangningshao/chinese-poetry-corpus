不寐（清·盛徵玙）　　五言律诗　押庚韵	支枕不成寐，枯镫一穗明。风声收草阁，雪意聚江城。兀兀残年逼，茫茫独客惊。如何今夕酒，无计戢愁兵。
积雨书闷（清·盛徵玙）　　七言律诗　押侵韵	一帘宿雨漏沈沈，岑寂空阶鲜足音。江渚杨花身世感，池塘春草弟兄心。纵倾浊酿愁滩涤，不读《离骚》怨已深。无赖游丝两三尺，半明半灭湿墙阴。
野步（清·盛徵玙）　　七言绝句　押先韵	负郭人家蚕上箔，隔溪村落犊归田。满堤杨柳满畦菜，黄到维摩岭上烟。
