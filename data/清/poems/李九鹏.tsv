独居（清·李九鹏）　　七言律诗　押微韵	独居谁悯客无依，困顿风尘欲拂衣。垂老愈知名教乐，远游每恨故交稀。四山烽燧鹅公颈，一艇风涛燕子矶。北望乡关何处是，忍教儿女寄当归。
春夜（清·李九鹏）　　五言排律	静夜适幽栖，春愁客中绝。泠泠梵寺钟，薄暮花间歇。暖酒慰凉宵，青镫背素月。更短兴弥长，微吟自怡悦。久坐不知寒，空庭犹积雪。抛卷入睡乡，恐负千金节。
舟中积雨（清·李九鹏）　　押侵韵	凄凄怅暝日，郁郁对茂林。泊舟兀无侣，朱夏竟连阴。榜人重解缆，旬日滞烟浔。密雨歇复作，随风暗相侵。不见鱼儿出，遥听哀猿吟。沄沄千叠浪，缘愁若个深。天末时吊影，浪迹难为心。恨无乘风便，愁有魑魅寻。薄暮添薄冷，浊酒姑强斟。何事江村妇，未秋送凉砧。
