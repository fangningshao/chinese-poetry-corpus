挽龚敬五（清·毛序）　　五言律诗　押先韵	执友惊沦逝，沾袍涕泫然。卑飞辞捷径，少别即重泉。灯暗匡衡壁，尘淹子敬毡。如君瑚琏器，何可使无年。
题离薋园画卷（清·毛序）	在昔嘉隆际，承平事粉饰。海内主文盟，王李两词伯。小美复继之，火攻势颇急。何人秉国成，烈焰正熏炙。盈室惟菉葹，兰茝遭掊击。骇机罹家难，归来避毒螫。园裁五亩余，环舍清流激。绘作《辋川图》，惨澹见笔墨。卷轴牛腰粗，纵横满篇什。迩来百余年，齿颊尚啧啧。张公黄门后，高爽世无敌。买断谢家山，犹存到公石。画图已散落，弃置等瓦砾。公独购之归，绨锦加閟惜。东风初解冻，春溪漾深碧。来继斜川游，酒酣话畴昔。晴窗展绢素，香古色微黑。风亭暨月榭，指示仍历历。醉眼重摩挲，瞪视三叹息。古人构名园，经营费金帛。凿池引潺湲，累石肖屴崱。一旦高台倾，荒废委丛棘。宁仅李与牛，后世供笑哑。兹园幸无恙，复作高人宅。桥边驻巾车，竹下岸冠帻。岂繄主人贤，亦恐无此客。后日傥重来，梅梢应放白。
偕同人散步（清·毛序）	残红委烟水，潭深渌更净。临流弄清泚，须眉淡相映。泠然洗我心，迥绝非人境。鯈鱼从容游，鸥鸟度明镜。物我两俱忘，不减濠梁兴。回首林丘间，闲房一声磬。
风轮羽扇歌（清·毛序）　　押东韵	鹤翎皎洁修而丰，制成团扇虚含风。参差六翮形蒙茸，贯以铁轴轮辐同。下首郁屈如弯弓，风胡何年铸芙蓉，质理苍黑非铅铜。剑首一穴贯轴中，复有无弦焦尾桐。踞坐掣曳呼侍童，辘轳引绠机旋空。柔橹咿轧中徵宫，高堂飒然起蓬蓬。动如橐籥出不穷，四坐森爽心神融。病夫惮暑常怔忡，烛龙火伞交相攻。思驾飞车访赤松，琼楼玉宇无蕴隆。借君吹嘘凌颢穹，下视九万尘溟蒙。
