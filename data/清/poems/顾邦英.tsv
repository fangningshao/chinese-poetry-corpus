对酒呈亲旧（清·顾邦英）　　五言律诗　押灰韵	山城秋雨歇，官舍晚烟开。峰影窗前落，河声云外来。故人多卓荦，携手共徘徊。何以酬清夕，黄花酒一杯。
天寿山（清·顾邦英）　　七言律诗　押文韵	十三峰势望中分，剩水残山倚夕曛。古道秋磷飞碧草，荒陵石马卧寒云。黄巾作难终亡汉，白马遗封尚祀殷。惆怅百年无故老，凭谁指点说遗闻。
怀朱子颍（清·顾邦英）　　七言律诗　押文韵	天涯风雨怨离群，雁塞秋深倍忆君。故国梦迷芳草路，孤舟人隔大江云。津亭渔火窗中见，秋浦潮声月下闻。莫怪登楼情不禁，关山黄叶正纷纷。
