渡浙江别陆处士圻（清·沈进）　　五言律诗　押先韵	凄恻临歧路，苍黄对远天。春风官舍柳，暮雨石林烟。樯燕来还去，山云断复连。今宵何处泊，愁坐扣离舷。
鹤洲看梅同李人表（清·沈进）　　五言律诗　押元韵	地近裴休宅，人称太守园①。风烟湖上郡，橘柚水边村。细路垂藤碍，欹沙带雨浑。梅花飞不尽，香雪满庭垣。
横山蛟潭同朱十彝尊赋（清·沈进）	积铁立千仞，行人堕苍黑。危风动山根，侧见雷雨人。阴崖闭长廊，鬼火白日出。视听惊心魂，峰峦俯突兀。微涓滴松枝，清响久寂历。爱兹丛薄深，栖迟慰晨夕。庶不孤愿言，超然慕畴昔。
