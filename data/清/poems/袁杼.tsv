秋斋閒咏（清·袁杼）　　五言律诗　押肴韵	閒庭扫落叶，秋月上林梢。竹老穿山径，槐稀露鹊巢。描花嫌纸窄，学字借书钞。拟制玫瑰酱，频呼小婢敲。
寄兄子才（清·袁杼）　　七言律诗　押寒韵	长路迢迢江水寒，潇潇梅雨客衣单。无言但劝归期早，有泪多从别后弹。新暑乍来应保重，高堂虽老幸平安。青山寂寞烟云里，偶倚栏干忍独看。
不寐（清·袁杼）　　七言律诗　押阳韵	晖晖明月转西廊，寂寂宣炉一炷香。替掩双扉风作主，代翻空柜鼠求粮。为寻古字书抽乱，多绣繁花线放长。欹枕不须人睡稳，恐教残梦觅家乡。
