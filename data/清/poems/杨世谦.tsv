雨夜（清·杨世谦）　　五言律诗　押庚韵	南渡看群雁，凄凉万里情。乾坤憔悴客，关塞别离声。竹密风先觉，云深雨易成。稻粱谋正苦，飘泊似浮生。
读忠州李芋仙刺史天瘦阁集（清·杨世谦）　　七言律诗　押麻韵	记得儿时识司马，超宗殊愧凤毛夸。尊前每坠穷途泪，门外常停长者车。耿耿一镫湖上雨，明明孤月阁中花。吟魂何处招难复，巫峡萧森日易斜。
即事（清·杨世谦）　　押支韵	露蛩吟砌动秋思，一镫耿夜神欲疲。萧萧西风妇卧病，沈沈长夜儿啼饥。承尘黠鼠纷窜窃，天末归鸿声参差。萧骚閒散有真性，封侯自分了无期。
