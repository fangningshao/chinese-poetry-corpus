再宿包山蔡居士湖上居（清·徐波）　　五言律诗　押侵韵	湖山相与晚，秋馆自多阴。黄叶悲遗老，孤镫摄夜心。芦花月上易，水色雁来深。仿佛当年事，情生不自今。
凉夜怀镜新上人（清·徐波）　　五言律诗　押寒韵	久坐身无影，知师心已安。虫悲天地窄，月近水云宽。猥巷违群动，荆扉闭小寒。是能从所悦，持此寄人难。
宿弁山积善寺同周虚生作（清·徐波）　　五言律诗　押先韵	云峰终不近，石路寺门前。霜蔓悬瓜重，风庭聚叶圆。残镫连曙鸟，众响入鸣泉。爱此清虚夜，与君得晏眠。
月下与商孟和寻陈古白于铁佛山房（清·徐波）　　七言律诗　押鱼韵	月中坦步似乘虚，忽忆幽人静默居。镫火叩门通款款，衣冠隐几出徐徐。向衰有几相逢地，少贱空多未读书。天与浮名宜渐弃，乱离持此欲焉如。
次牧《翁六月七日迎河东君于云间喜而有述》诗（清·徐波）　　七言律诗　押尤韵	欲剪吴凇江水悠，早梅时节酿酸愁。分开画烛交红泪，锁向雕笼到白头。预借仙期偷驾鹊，探偿愿海许沈牛。花源一自渔郎问，柳浪春来许系舟。
七月望后寄寒碧上人（清·徐波）　　七言绝句　押萧韵	楚鬼微吟上峡谣，中元法食可相招。凭师为譬兴亡恨，雨打秋坟骨亦销。
夜寒与刘石君陈伯迎叩达公河畔禅居（清·徐波）　　押麌韵	月斜道少人，风吹幡独舞。入户镫光微，古佛为之主。斧冰析寒薪，茗碗味余苦。城上双槌鸣，归途各自取。
若耶溪望对岸云门诸峰云中有三十六湾溪流宛转会日暮无人至路口而返（清·徐波）　　押东韵	秋溪如月上，转泛无终穷。微波出城路，几树迎船风。众虑一洒濯，远色久玲珑。峰影半水面，秦望标其空。人间仰苍翠，山中闭洪濛。思乘青竹筏，周流元气中。日落松柏里，先夜水仙宫。风云多气势，独立怵余躬。灵境遂相失，分手但西东。
