雪夜度安南鹅翅膀（清·傅增淯）　　押药韵	积寒破荒屯，迸出众山皭。三望到地平，一峰横天拓。途长日下舂，行役苦煎灼。初陟缘陂陀，渐进度{山厄}岝。涩隃绠汲井，退速水泻壑。后顾辟百夫，前猛厉双笮。陷淖雪泥融，坚滑冰垒薄。既再接再厉，乃一前一却。锐进进步饶，奔殿殿陈托。其上属绾毂，厥象肖张膊。晴明已巑岏，冥行倍局躩。活泼泼地时，如涂涂附谑。登顿驭朽惩，临深遽叱莫。舍舆而徒行，履险傔从约。济胜鲜飞筇，尔能期奏各。凌风风冷冷，俯地地漠漠。拗折峡角长，峭立壁面削。秉烛黑如磐，星火耿馀爝。细路并猱争，积泞蹙鱼𥈭。扶危承厥肘，踏实忖以脚。罥藤衽屡摄，触石手暗摸。磨旋蚁延缘，旁行蟹郭索。突出悬万仞，凭虚寄一箨。坎循倒马痕，势压饥鹰掠。娲补陷未弥，灵劈迹犹崿。既窈兮冥兮，亦波若磔若。或逼窄叠迹，复争道急著。似蔡州雪入，如昆仑夜搏。奇局成独往，偶趋致众愕。悸魄重渊升，险语半天落。之旋摩层巅，旷若出虚霩。皓洁映渊茫，问汛乡导遌。陈仓竟汉袭，阴平乃邓踱。吓煞岭同怵，惶恐滩犹怍。禅地回证初，陈迹积感作。吁嗟七圣迷，终待五丁凿。徘徊三叹息，藉慰百维度。泥滓亦偶然，平坡悟理钥。王道本夷庚，设险岂犹昨。敢告良有司，馀地盍留绰。
庚子春初自兴义按试回雨雪载途连日大雾道经关索岭适值开霁俯仰流连偶然有作（清·傅增淯）　　押阳韵	昆仑地脊控八方，南方一干支夜郎。上薄昆明下五岭，中间脉络纷开张。迸地突出罗万菌，攒天拥簇森千枪。到此划然成巨堑，滇黔锁钥真金汤。我行积日苦堕雾，今日顿觉神飞扬。试登绝顶一怅望，如辟混沌开天荒。禹迹晦昧遗疏凿，厥宅殷土尤茫茫。二盘源处近黑水，三危傅会同荒唐。磨岩强被诸葛碣，将军名岭谁能详。却思当关据形胜，一夫足使千夫僵。鸡岭对峙殊险易，纡筹坐令输批吭。朅来承平二百载，芟夷荆棘成康庄。阆风蹀马同下视，仿佛华碧河流黄。四十三盘穷践跞，拟坐眢井窥天阊。墨客争摩晒甲上，白云不使红岩藏。灞陵一勺山一垤，省识擘画资维纲。耕凿相忘陵谷险，田流㶁㶁皆琼浆。犵鸟蛮花各自媚，那知世外多沧桑。大坡顶上重回首，但见野鹘凌风翔。浮空万象随变灭，白日欲赤青天苍。
