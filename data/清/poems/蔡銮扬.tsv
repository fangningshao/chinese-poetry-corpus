酒罢（清·蔡銮扬）　　五言律诗　押微韵	酒罢客初卧，萧萧风叶稀。星河天外落，镫火雨中微。老树暗相失，湿萤寒不飞。门庭最清寂，如息汉阴机。
过嘉兴有感（清·蔡銮扬）　　七言律诗　押微韵	长水长连钓石矶，廿年前事尚依稀。青杨旧舍无人过，白苎新塘有雁飞。离笛不堪愁里听，扁舟翻似梦中归。月波楼上邀同醉，只惜江东故旧非。
庐江道中晚行（清·蔡銮扬）　　七言律诗　押尤韵	高城迢递暝烟收，庐阜周遭翠欲流。孔雀南飞儿女恨，大江东去古今愁。疏钟云度松阴晚，远牧风回槲叶秋。何处月明村笛起，此行不为听吴讴。
听雨（清·蔡銮扬）　　七言绝句　押萧韵	残竹和烟冻未消，梦回池馆夜萧萧。却疑身倚乌篷立，重过江南旧板桥。
重游龙泉寺感怀寄周箌云秦中（清·蔡銮扬）	陂陁四五里，直西闻寺钟。入门波涛声，松栝皆天风。廊庑昼深黑，神鬼虚无中。不觉衣裳寒，如游星斗宫。老僧昔持钵，潭上制毒龙。至今雷雨交，鳞甲疑在空。故人读书舍，径没蓬蒿丛。祇余湿薪灶，时见夜火红。地废犹结赏，事往难追踪。仰屋发长叹，梦绕东陵东。
放歌行赠陆费春帆至自天津（清·蔡銮扬）	陆生好文耻章句，台省荐贤曾不遇。箧中惟有夏侯经，坐上虚传左徒赋。裹粮三月未解贫，纵酒千场已非故。邺下才人那可攀，杜陵男子谁相顾。壮发蹉跎二十余，吹箫击筑过荒闾。空歌白马边头曲，但读黄牛道上书。东堂揖君手重把，三市招邀日游冶。黄纸多闻召侍中，皂囊不得干门下。接半倒且为欢，琅玕一编聊自写。五陵年少轻笑嗤，穷巷回车徒尔为。始知齐鲁诸生贼，不及幽并游侠儿。
建溪行馆（清·蔡銮扬）	平兰落九峰，高馆旷西瞩。鸟道挂残云，人烟散疏木。浮岚蔼余景，明波荡空绿。隔水问渔家，武林深几曲。
