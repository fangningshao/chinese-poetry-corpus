九日滇府南楼（清·鄂貌图）　　五言律诗　押尤韵	来登百尺楼，举目见梁州。山峻环滇海，云低压瘴流。一生常作客，万里共悲秋。不有尊中酒，难忘六诏愁。
赠客忆乡（清·鄂貌图）　　五言律诗　押阳韵	万国风尘际，迢迢别雁行。故园春草满，客署晚云凉。梦破三更月，花开两地觞。归期无定日，空感鬓边霜。
人日（清·鄂貌图）　　七言律诗　押东韵	禁城人日物华同，百感何来逐晓风。不解破愁还是酒，谁怜作客已成翁。尊前彩胜烟尘外，梦里乡园羽檄中。独坐阳和舒啸咏，梅花纸帐夜镫红。
楚泽凯旋和王郡守韵（清·鄂貌图）　　七言律诗　押阳韵	辰阳十月菊丛芳，策马归来自夜郎。战绩共歌周召虎，经生犹识汉京房。五溪浪静梅将白，二酉烟消酒半黄。截罢长鲸烟水阔，好招鸿雁到潇湘。
