满江红（自遣）  见《众香词》（清·王朗（仲英））	剪剪轻寒，小楼昨夜衾嫌薄。禁几阵、东风吹断，护花铃索。醉软烟丝牵恨乱，离披蝶板敲愁落。为慵春，笔债满床头，都耽搁。愁与病，浑难却。花飞尽，容如削。笑年年依旧，一身落魄。金屋自惭元不称，樊笼也任长牢络。问苍苍，生此不祥人，何如莫。
浪淘沙（闺情）（清·王朗（仲英））	几日病缠绵。昨夜迟眠。强移心绪镜台前。双鬓淡烟低髻滑，自也生怜。不贴翠花钿。懒易衣鲜。碧油衫子褪红边。为怯游人如蚁拥，故拣阴天。
浪淘沙（清·王朗（仲英））	疏雨润青帘。花压重檐。绣帏人倦思恹恹。昨夜春寒眠未足，莫捲珠帘。罗袖护掺掺。怕拂香奁。兽炉香倩侍儿添。为甚双蛾长翠锁，自也憎嫌。
浪淘沙（清·王朗（仲英））	斜倚镜台前。长叹无言。菱花蚀彩个人蔫。分付侍儿收拾去，莫拭红绵。满砌小榆钱。难买春还。若为留住艳阳天。人去更兼春去也，烦恼无边。
