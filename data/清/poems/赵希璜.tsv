松风亭 其二（清·赵希璜）　　七言律诗　押庚韵	寂寂山光月有声，都于松下响葱珩。一池水浸琉璃碧，半亩阴同翡翠轻。不放梅魂斜竹外，却留龙骨藉云生。何人酒醒梦初觉，追忆淮南泪泗横。
漂母祠（清·赵希璜）	千金报漂母，百钱报南昌。等为酬一饭，恩怨难相忘。功成名亦立，悲哉未央执。为德何不卒，天下常已集。
栖贤三峡桥（清·赵希璜）	玉渊下注三峡开，清猿啼断悲风来。辚辚萧萧千乘车，横枝直干万朵梅。长公之诗清入骨，推倒峨眉厌月𩨳。坚瘦长输紫翠间，面目新看云雾拨。鼋鼍鱼鳖蛟螭叫，或偃或仰或垂头。忽然吞食怪事发，水石激射凝不流。东虹西虹美人愁，银河织女归牵牛。乌鹊逃入栖贤谷，少儿晓上梳妆楼。甚深法力遏奔溜，飞桥谁补青天漏。靊霳犹闻出地贲，喧豗竞逐回风骤。
松风亭 其一（清·赵希璜）　　押庚韵	小亭起得傍东城，摵摵松吹夜半笙。风景于今传北宋，寒涛竟日咽唐庚。落花黄满无人扫，瘦叶青垂有鹤行。忽化虬龙斗雌霓，爪牙碧血看交横。
楚王庙碑（清·赵希璜）	气盖世，力拔山，叱咤风云变色间。狠如羊，猛如虎，逐鹿中原三户楚。淋淋手提上将头，宋义不死忘秦仇。重瞳九战绝甬道，百万空壁观诸侯。萋萋宫殿咸阳火，置俎杯羹幸分我。鸿沟已画归彭城，跳梁毕竟成幺么。时不利，骓不逝，乌江自刎虞兮泪。汉歌四面楚人多，汉室惟知尊义帝。颓垣败壁摇秋风，何曾陌上遗民逢。奏毁淫祠我辈事，丰碑贻诮檄梁公。
