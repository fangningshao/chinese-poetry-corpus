纪念银瓶赠与式当日赋呈鹤亭社长（清·张丽俊）　　七言律诗　押支韵	身历沧桑鬓渐丝，文章道义自堪师。廿年劳绩宜长识，一发危机仗力持。器比圭璋人尽重，名高山斗世争①推。交情迥与寻常异，报以银瓶媵以诗。
落花（清·张丽俊）　　七言律诗　押庚韵	閒倚栏杆百感生，芳园顿减旧时荣。红飘玉砌随风冷，翠滴瑶阶带露轻。蝶梦惊回春晼晚①，莺声啼破叶②纵横。伤心委地③无人问，几度呼童扫不清。
重游稻江途中即景（清·张丽俊）　　七言绝句　押尤韵	满天烟雨近中秋，恰向稻江①作快游。驿路②风光重领略，愧无佳句锦囊收。
燄岭朝霞（清·张丽俊）　　七言绝句　押灰韵	九九峰头曙色开，红光灿烂照楼台。火云未敛成蒸气，烘出丹山一片来。
杂咏（十首录一）（清·张丽俊）　　七言绝句　押灰韵	芒靴踏遍水云隈，到处尘氛拂面来。可似钱塘林处士，孤山终老伴寒梅。
落梅（清·张丽俊）　　七言绝句　押虞韵	生成雪貌与冰肤，不受尘埃半点污。太息妒花风雨恶，摧他片片入泥涂。
