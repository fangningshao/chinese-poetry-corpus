将有远行由耶溪至西兴（清·童钰）　　五言律诗　押齐韵	辛苦门前水，年年载客西。青山一相送，乌鸟几回啼。归计知难准，乡音听渐迷。来宵如有梦，应恋若耶溪。
得舍弟书（清·童钰）　　七言律诗　押支韵	囊空休问买山赀，老屋三间尚可支。此去但凭鸥作社，曰归且指雁为期。丛丛兰菊随邻乞，本本溪山入画移。缚把黄茅聊补隙，打头风月总相宜。
秋晚由沛至丰车中书所见时经和庵家不得过访怅然忆之（清·童钰）　　七言律诗　押麻韵	沿堤路白映明沙，拂面风轻碾犊车。秋树夕阳鸦作叶，白墙寒雨土成花。非关北郭长耽隐，却为南村又徙家。忽忆故人鸡黍地，不禁凉思满蒹葭。
自题画册（清·童钰）　　七言绝句　押元韵	缚竹编桥自一村，几间茅屋浸云根。此中便与尘凡隔，只许荷花开到门。
画梅（清·童钰）　　七言绝句　押真韵	十丈炎威十丈尘，豪端犹见雪精神。莫嫌拂袖多寒气，我是人间避热人。
茅屋（清·童钰）	茅屋缀荒苔，经年未剪葺。多谢连日阴，添我好春色。漏痕纵复横，晨光翠犹滴。蚯蚓入我床，蜻蛚吟我室。人言陋不堪，我自适我适。不见土窟人，陶陶乐终夕。
