壬辰1832仲春随徐幼眉年丈渡澎查赈当道诸公迭有唱和勉成七言排律一首为蒋怿庵年丈志别（清·蔡徵蕙）　　七言排律　押先韵	少雨多风别有天，人稠地瘠海为田。浮松沙碛无禾稼，零落根株是爨烟。土产固难资罄室，石尤况复阻商船。空中讶撒盐如絮，岛畔浑忘钓有筌。转徙伤心增困蹙，生涯偻指半颠连。非关珠桂居奇积，却有蘼芜献早鲜。无米作炊誇巧妇，如伤在念使君贤。救荒有道筹三便，利济为怀计万全。手示谆谆通贷急，羽书亟亟告灾偏。指囷公自输兵谷，集腋人皆解俸钱。审户首严贫极次，赒饥躬必善周旋。穷檐已惬更生愿，黉序咸欣得路先。桃李满门培旧种，輶轩散帙订新编。福星处处瞻依切，生佛家家顶礼虔。骥足匪遥趋魏阙，鸿勋不泯树瀛堧。竹林我亦依棠荫，巴里音偕茇舍传（施懿琳编校）。
