鸳鸯湖边望烟雨楼（清·陈作霖）　　七言绝句　押尤韵	风起鸳鸯湖上秋，临流欲渡苦无舟。我来竟未逢烟雨，红出斜阳画里楼。
丁丑正月赠刘恭甫即以留别（清·陈作霖）	六经厄秦火，汉儒勤考稽。司农集大成，胸次无町畦。后人训诂学，于兹得阶梯。君家富经术，世业承青藜。逮子复博洽，笺疏穷端倪。染翰为文章，笔力追昌黎。余事及诗赋，摆脱寻常蹊。鸾皇发清啸，不作寒蛩啼。我初识子时，介绍由璜溪。龙门同御李，一见深交缔。每当肄业顷，扃门发新题。俭腹无可搜，音屡误雌霓。赖子行秘书，三箧指我迷。行随千里足，驽马亦駃騠。名高旁人妒，往往俱遭诋。岂无赏识者，刮目资金篦。邑志重纂修，局开鹭坊西。子首应徵聘，笔砚随身赍。滥竽更及我，左右劳挈提。体例互参酌，嘉味调盐醯。疵颣互抉摘，良药进刀圭。悔翁今作家，烛理如然犀。谓我大事记，与子蓺文齐。泰山高且峻，肯为培塿低。既惭复以幸，黾勉事攀跻。况此十年中，佳日常招携。挑菜莫愁榭，采菱玄武堤。飞霞及灵谷，穷探仙佛栖。觞咏乐复乐，唱和赋萚兮。他时寻爪印，历历皆鸿泥。阳和催淑景，雪释冰流澌。计偕期在迩，门外车驾輗。行当与子别，一曲听歌骊。功名亦何物，得失争虫鸡。感子缠绵意，酒酌金玻璃。祝我赴长安，春风健马蹄。自分骨相寒，不称居金闺。江南夏四月，芳草碧以萋。会当返故里，暂离非久暌。游览与著述，愿子其少徯。
周忠毅公墨迹卷送藏焦山诗为赵季梅中翰作（清·陈作霖）	我昔泛棹游焦山，曾见杨公所遗之玉带。文襄谋略海内传，能途逆瑾功尤大。又尝驱车上春明，得向椒山杨公祠堂亲展拜。平生胆不借蚺蛇，尚留谏草壁间发光怪。胜朝气节无与俦，正嘉诸臣通沆瀣。下逮天启昏乱朝，西台謇谔洵为最。御史周公铁作肝，立朝慷慨称匪懈。对仗弹章劾厂公，不惮五虎十彪逞毒害。朝归乡里暮圜扉，击佞未成甘首碎。遗文零落不可知，傥获缣缃生敬爱。吴江地僻公故乡，梅叟来居学官廨。耆文好古擅风雅，休沐余闲阅书画。贾人不识公手书，捆束牛腰市中卖。百钱买得喜欲颠，细字联珠大编贝。装池釐订具苦心，伏暑阑时勤晾晒。移官携向金陵来，箧笥深藏防破坏。因思名臣墨迹以人重，片纸俱堪阅时代。何况草书神妙走龙蛇，居然争坐位帖同一派。天留神物不敢私，广大流传推法界。何妨施向枯木堂，解脱因缘两无碍。遍徵题咏为证盟，欲令海天佛国添佳话。永嘉方伯本通儒，护法宰官拥冠盖。巧偷豪夺防未然，印钤朱纽篆垂薤。从兹人胜坊间定慧寺，常同杨公玉带山门挂。我今对此转踌蹰，绢素多年无不败。何当镌石嵌壁间，得与松筠庵中谏草之堂遥作配。
放歌（清·陈作霖）	寒风飒飒吹屋破，明星挂檐如月大。中夜忧思不能卧，披衣独起挑镫坐。丈夫岂合常穷饿，牢落风尘偏轗轲，局天蹐地愁无那。愁无那，心忉忉。夜欲曙，鸡三号，拔剑斫地歌声高。
胭脂井吊张丽华（清·陈作霖）	春江花月南朝冷，床下军书报边警。狎客欢筵未及终，镜明照彻山河影。台城古井苔花红，临春结绮楼皆空。君王妃子甘同梦，尘飞不到潜龙宫。国亡难备牵羊礼，碧血凝膏谁为洗。美人至竟不负君，未共宣华人晋邸。
春夜寒甚怀凤生（清·陈作霖）	三月将半春未归，海棠冻僵红不肥。满天密云悭作雨，朔风料峭寒砭肌。此时摊书拥裘坐，微吟肯辍镫前课。漏滴铜壶宵已深，淡月窥帘趁窗破。北乡飞鸿逐去尘，谁怜怀远意逡巡。深居斗室犹嫌冷，况尔风檐对策人。
可园对雨（清·陈作霖）	新晴无几时，东风又作雨。清明节已过，春色在何许。摇绿竹相戛，湿红花欲吐。胡蝶弱还飞，流莺涩亦语。造化暗推移，峭寒曾莫阻。不息即天机，吾悟养生主。
感述效涪翁体（清·陈作霖）	少时好博情不专，晚年学道忘蹄筌。日长掩书不复读，森然万象来我前。后生问我何宗旨，笑而不答坐隐几。秋深闻得木稚香，乃知吾无隐乎尔。
