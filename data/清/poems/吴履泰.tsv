蚕（清·吴履泰）　　五言律诗　押庚韵	八茧称佳种，三眠贵早成。岂因能补衮，不自爱馀生。萦裹真何益，缠绵适见烹。缲丝悲老妇，索索纺车鸣。
游渊关白云寺（清·吴履泰）　　七言律诗　押侵韵	翠竹苍梧高百寻，虎溪径转六桥深。穿云石磴晴犹湿，碍日松梢午亦阴。坐对飞泉溅落叶，听残夕梵彻寒林。津头谁是忘机者，柔橹轻舠晓夜心。
读书一章示诸童子（清·吴履泰）　　押尤韵	读书无源委，有如断港流。濡润涔蹄间，不能溉田畴。骄阳涸原泽，□有点滴不？苟能探其要，河汉当清秋。倒注屈千里，中有万斛舟。六籍开其源，群史决其沟。精华吸百氏，下逮骚人俦。元元复本本，千载穷冥搜。以此负文雄，气盛言毕浮。奈何未学徒，颠倒不自尤。童丱发未燥，猥以词赋投。讹音复舛韵，鷇壳声啾啾。小年资弄舌，学语成咿嚘。问以经史事，茫然张两眸。俗学吁可嗟，举世多谬悠。古人通亡书，三箧探诸喉。吾歌为此诗，非敢相嘲咻。持告尔小子，庶以鉴前修。
