同黄子正出居庸作（清·戴宏烈）　　五言律诗　押庚韵	偶谢承明去，聊为塞上行。千山横朔气，万马动边声。上谷风沙暗，渔阳鼓角鸣。江南庾信在，萧飒尽平生。
九江（清·戴宏烈）　　七言律诗　押先韵	戎马疮痍已十年，浔阳灰劫倍堪怜。水分九派涛声阔，山抱孤城塔影悬。野烧荒原衔落日，秋风废垒起残烟。萧骚此际江州客，一曲《琵琶》意惘然。
怀孙大振公云间（清·戴宏烈）　　七言律诗　押鱼韵	卧病荒村叹索居，故人怀抱近何如。一时湖海交游尽，千里河山战伐余。夜雨空庭常对鹤，秋风古渡正烹鱼。遥怜有客飘零久，不寄征鸿尺素书。
