随山馆重晤节堪（清·朱启运）　　七言律诗　押尤韵	七载山楼替海浮，梁髯风骨冷砭秋。相看不改当时貌，一笑那知举世忧。挂壁龙吟须起蛰，通天狐醉可深尤。神中诗卷镫前语，恐惹霜痕拂钓钩。
追和厉太鸿秦淮怀古（清·朱启运）　　七言律诗　押寒韵	匆匆南渡竞衣冠，谁料残棋一局看。末路功名如狗贱，先朝形胜本龙蟠。从来烟月悲尘劫，剩有春秋纪圣安。怊怅雨花台上望，孝陵松柏总摧残。
雨中过句漏洞（清·朱启运）　　押冬韵	北流群山美清峭，此地信有仙人踪。绣屏围峙篸笏立，秀出万朵青芙蓉。我来手扶六尺筇，径欲独往登支峰。舟行日薄阴雨至，川陆一气腥鱼龙。西崦半明疏节行，东涧尽暝危根松。长虹下注吸江底，飞动似有风云从。千林无声歇螀蚓，万籁俄顷酣笙钟。村烟幕树摇葱茏，线缕并入江雾浓。须臾急点到篷背，凉意深袭秋衣重。驱舟出雨得一快，百道晴瀑悬淙淙。却思青鞋恣攀陟，但见丹壑浑霾封。吾生胜因夙所宗，洞天幽绝思一逢。仙源咫尺论万里，何物尘土污我容。推窗渺然默惆怅，山风猎猎如寒冬。
赠张廉夫（清·朱启运）	家无可以质钱之长物，乃有不知何代之古琴。张侯介介获我心，呜呼海内谁知音。颇闻此琴取高直，持向豪门不能识。三年折阅无售处，始肯贬捐为君得。我因何子幸接君，宫商入指如有神。此琴斫者亦是雷霄伦。其清如秋温如春，坚乃如石高如云。翔鸾注竹𤠔挂树，哀雁唳宵鸾唤晨。又如端人正士在林谷，观者但见衣冠肃。每问必答随浅深，有犯不校谁荣辱。知天下事不出门，尽人间书皆已读。艺成道见仕亦优，君复于世当何求。卑官叵耐五斗瞰，苦羡八极逍遥游。我思仙人皆古丘，偓佺征侨今在不。千金之躯且不恋，此琴性命相贼雠。知君读诗哑然笑，泠泠试作耳与吾心谋。
