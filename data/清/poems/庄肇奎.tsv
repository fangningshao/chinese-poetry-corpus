无题（清·庄肇奎）　　七言律诗　押元韵	更有何人不断魂，春风如梦了无痕。瘴云粉黛凋金齿，塞草琵琶度玉门。禁漏星移穷碧落，沙磷雨湿哭黄昏。舞衣歌板飘零尽，羞说明妃自有村。
出嘉峪关纪行（清·庄肇奎）　　七言律诗　押麻韵	地名闻说长流水，唤仆停车快煮茶。紫燕窥帘如故友，白杨夹道隐人家。忽开遥嶂重看雪，却爱荒塍尽种瓜。偻指边城行未半，伊吾西去正无涯。
大风寒甚夜宿南山口荒店（清·庄肇奎）　　七言律诗　押麻韵	蒲暮寒风送暮霞，驱车盼店似还家。尘丝络壁愁萦枕，穴隙安窗看卷沙。熏透征袍牛马矢，镌深寒骨雪霜花。夜阑童仆皆酣睡，且拨炉火自烹茶。
次韵陈莼涘同人招饮鉴远楼（清·庄肇奎）　　七言绝句　押麻韵	一发中原夕照斜，青山何处是吾家。倚楼有客吹羌笛，杨柳边声怨落花。
