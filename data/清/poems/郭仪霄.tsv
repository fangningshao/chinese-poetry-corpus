同黎弼轩游慈云寺（清·郭仪霄）　　五言律诗　押微韵	野色开青霁，寻芳入翠微。溪声催碓转，云气薄人飞。春草牛羊健，阴山笋蕨肥。上方风景好，吾欲款僧扉。
薄暮（清·郭仪霄）　　五言律诗　押阳韵	夜气忽昏潢，江洲入混茫。远镫归岸渡，明月照渔庄。沙鹭栖烟定，僧钟过水凉。苍然人独立，诗思满林塘。
迟徐九香不至有寄（清·郭仪霄）　　七言律诗　押灰韵	一溪水竹难抛置，昨日光阴不再来。好句得如新雨至，奇书翻似古人陪。却虞春色堂堂过，要勒名花缓缓开。独倚池亭望云树，徐陵何处怅徘徊。
寄怀南中兄弟（清·郭仪霄）　　七言律诗　押真韵	轮铁天街逐软尘，一官清冷自精神。人多喜气偏难老，家有书声未碍贫。雪爪寒分云外雁，梅花瘦共客边春。名场溷我终成累，输汝林泉洒宕身。
钓鱼词（清·郭仪霄）	垂竿入烟水，笠钓青苔矶。水清鱼可数，潜跃皆天机。香饵忽在此，来去任汝为。白小连头来，浮沈掷我丝。岂必任汝逞，念汝太卑微。大鱼摆尾过，似有垂涎思。不念傥来物，趋之甘如饴。竿丝忽以动，尾鬣扬髵髵。初嗜亦云美，既吞方觉危。欲吐势已晚，钩距衔厥腮。磨刀鱼眼红，自分供脯麋。谁识大鱼苦，但见白小嬉。大鱼怨白小，胎祸诚汝基。白小悠然笑，汝言诚乃奇。汝腹亦已饱，涵淹恣膏脂。既不化龙去，徒令窥汝肥。又不选深潭，乃为香饵迷。谓今告众鱼，贪者自亡躯。
陪张鹤舫师吴白厂学博云龙桥玩月（清·郭仪霄）	滟滟明月光，幽幽风露夕。江火侵寒芒，林阴筛碎黑。沙滩更奇绝，石濑相抟激。蟾吐逐虬攫，下上金波掷。一个水晶盘，散作千圭璧。掬手嗽其华，荡胸生虚白。薄袂渐欲冷，清景别可惜。长啸一声秋，飞鸿远天碧。
连小瀛参军招同陈大园学博消夏出示所藏魏伯子蔡白采所画雪梅山水长卷及宋元以来各名家墨迹画册诗以赠之（清·郭仪霄）	火云四射天宇红，祝融衙衙鞭赤龙。幽篁枯坐不敢出，折柬忽到信天翁。草堂热客无人过，袁安六月能高卧。朝来邀我作冻饮，入室耿耿寒芒射。山人掷笔散琼屑，万岫皑皑生眼缬。玉龙偃蹇银虬乱，坐忘曦轮蒸暑热。压屋顽云不肯消，粟肌斗觉寒萧骚。冷斋高挂太古雪，惟见梅花开寂寥。饮君酒，读君画，三朝宝翰郁精奇，与子盘礴消长夏。世上富儿爱水田，千金掠买何连连。画中山水人不要，往往剥蠹消云烟。怪君爱画如爱酒，万壑千岩落君手。却防笑煞痴虎头，妙画登仙古来有。卓鉴眉公辨赝讹，君家墨宝何其嘉。归来云壑满肺腑，眼前突兀青山多。
游普照寺怀古效山谷体（清·郭仪霄）	普照寺前尘不嚣，将军舍宅开堂坳。丛林郁郁青天高，公权健笔碑亭牢。当年寺富佛亦豪，上方钟鼓无暮朝。撞檐铁马声喧呶，媚佛求福纷牛毛。劫灰飞荡山寂寥，鹿女踯躅狙公号。阴房圯树生木妖，佛火无光山鬼骄。世尊潦倒沙弥逃，莲花高座长蓬蒿。腹脐剥落鼪鼯巢，霜零露渍风萧骚。行脚不见僧打包，募化无人输金刀。冷处谁肯纸钱烧，广生宫刹风景饶。头陀兀秃紫衣飘，士女杂遝相招邀。庄严缨络七宝翘，咫尺对望分壤霄。空门亦苦炎凉遭，何况人间富贵交。得势失势如风潮，安得龙公白丝袍，迎取钦老诛菅茅。
