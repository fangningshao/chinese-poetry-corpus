南屏晚钟（清·侯铨）　　七言律诗　押青韵	声暄百八起西泠，敲彻斜阳近翠屏。闲逐野云停半壑，远随孤棹落前汀。六桥金粉人初散，十里莺花梦乍醒。断续听来何处好，碧烟明月冷泉亭。
清明日作（清·侯铨）　　七言律诗　押庚韵	连日阴寒乍放晴，愁边不觉是清明。漫从榆柳分新火，枉向莺花忆上京。得失已空蕉鹿梦，浮沈聊结鹭鸥盟。宵来盼断松楸路，有泪无言对短檠。
送西京再至京师次西涧翁韵（清·侯铨）　　七言律诗　押庚韵	才得言归又欲行，黄梅雨过片帆轻。家庭两月团圞话，客路三千去往情。梁稳香泥怜燕子，花飞柳陌怨莺声。匆匆便作临河别，离绪无端触处生。
不寐（清·侯铨）　　五言绝句　押阳韵	露滴寒蛩咽，风高枕簟凉。归心凭短梦，一夜几还乡。
题桃花扇传奇（清·侯铨）　　七言绝句　押尤韵	青盖黄旗事可羞，钟山王气水东流。沧桑眼底伤心泪，付与词场麴部头。
