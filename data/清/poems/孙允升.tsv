彭泽（清·孙允升）　　五言律诗　押尤韵	僻县枕江流，秫田尚有秋。柴桑人去后，烟柳不胜愁。所性宁耽酒，无弦亦写忧。高风何处挹，此路漾归舟。
月夜游舜山（清·孙允升）	古人有言秋气逸，眼前何必悲萧瑟。兴来时复引一觞，还向空山弄明月。人生快意随所之，安能戚戚藏一室。烟霞痼疾洵难愈，但得我死心便毕。同人导我山人庐，山人一往池馆虚。孤云来从檐下宿，古木点缀成公乌。更跻绝壁踞盘石，瘦者怯立懦者画。手招二子不肯前，异景不觉真可惜。回峰列岫竞起伏，长江一泓天际碧。微闻虚籁清我心，凉飙习习生两腋。还丹百鍊苦未成，会须一检蓬壶籍。俯观醉影忽而哂，扑涧犹疑吸云液。划然一啸彻三垣，岩前列宿手可摘。卢生何必八极游，即此便是神仙宅。吾侪抗志出嚣尘，笑谈岂顾东方白。高风向长如可追，从今请整谢公屐。
刺促谣（清·孙允升）	君不见，床头金尽语疏涩，涸辙枯鱼作人泣。回山倒海誓不难，青天团团鉴车笠。紫裘绛衲生辉光，虹霓意气星吐芒。酒酣作歌两耳热，眼底凛冽飞秋霜。世閒结客徒尔尔，两心不及一杯水。藜藿何如原虑贫，流离谁惜敬通死。银镫燄蕊无消息，湛湛露珠收不得。六鳌霜骨空嵯峨，沈沦愧彼升天翼。绿醪沃肠肠易腐，怨缕愁丝漫无主。髇鸣未竟角弓摧，饮羽不见南山虎。砰訇谁挝正平鼓，铜仙铅泪纷如雨。东西南北怅回车，烂醉狂歌老邱圃。
秋夜（清·孙允升）	醉卧拥孤剑，凉飙吹敝帏。耿耿长剑光，激射明月辉。宵兴不能寐，四顾增吁欷。壮心耗蠹简，老泪滋秋衣。相彼腐草萤，乘时尚飞飞。秋气入病骨，秋声搅愁心。商歌与商丝，十指不成音。摧却白玉琴，寂听候虫吟。星晨散晓芒，竹柏森夕阴。岁月日以远，沧海日以深。几见珊瑚枝，化作锦绣林。丛愁不可道，积露泣衰草。绿鬓朱颜人，风前几回老。寂寞太玄文，凄凉封禅稿。富贵未足矜，贤达岂自保。晶瑩万里天，千古同浩浩。人生无百年，百年亦徒然。颇知此身幻，那得万虑捐。勉敦诗书好，强与鱼鸟缘。石火不返石，泉流不恋泉。晓月无远耀，秋葩逞孤妍。徘徊盼长道，目极心忧煎。
