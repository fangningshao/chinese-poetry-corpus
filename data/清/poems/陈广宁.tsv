吴山眺望（清·陈广宁）　　七言律诗　押先韵	石磴高攀到岫巅，空濛遥望夕阳天。江边树色都含雾，湖上岚光欲化烟。越国云山原不隔，宋家宫阙更谁怜。思乡吊古空回首，独立苍茫万感牵。
蓬莱山观海（清·陈广宁）　　七言律诗　押尤韵	忽讶乾坤一气浮，双丸终古浸洪流。此身直欲穷三岛，是外犹传有九州。盘折好循仙掌露，微茫难认大洋舟。诸山罗立如儿辈，我独携筇最上头。
兰亭（清·陈广宁）	兰渚山深渺烟树，旧是越王种兰处。孤亭耸峙寒云中，内史幽踪曾暂住。忆昔永和修禊年，交游一一皆词仙。孙李许支并杰出，青山亦乐多名贤。修竹茂林殊自好，回头往事伤怀抱。觞咏于今无一人，春风空发亭边草。吁嗟乎，昔贤已去不可留，亭虚水曲徒悠悠。胜举欲嗣二千载，眼前争得逢名流。令人凭吊空增愁。
深秋与徐渔庄登玉屏晚眺（清·陈广宁）	两人合著画屏里，身似寒松心似水。穿松涉水吟未已，落日平芜澹千里。萧萧枫叶飘丹黄，林下人家打稻忙。遥指炊烟风袅处，矮脚鸡肥白酒香。猗嗟山村人兮乐莫乐，何不与子买庐落。
曹山（清·陈广宁）	镂刻疑鬼神，玲珑成户牖。深黑不见光，摇艇入岩窦。净绿灵境开，碎碧晴光漏。苔藓何凄寒，日夜错昏昼。稍觉萝蔓深，渐见松竹茂。深渊耸石崖，浅濑注奔溜。转迓铲削工，得睹芙蓉秀。
