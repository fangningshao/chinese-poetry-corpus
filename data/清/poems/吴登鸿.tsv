寄黄心盦（清·吴登鸿）　　七言律诗　押文韵	一年春事怅平分，小拨炉香换夕熏。天为酿花长作雨，山因入岳易生云。愁倾梦里红梁酝，苦忆尊前白练裙。湘上几回南雁过，好诒风月续新闻。
得唐友山讣音（清·吴登鸿）　　七言律诗　押齐韵	先生画与虎儿齐，橐笔时来唤我题。皓首不知身落魄，高歌每到日沈西。才看扇上成乌牸，几向舆中遇白鸡。春水桃花新解缆，家家屏障手亲携。
叠韵酬尹莘农（清·吴登鸿）　　七言律诗　押灰韵	除却钩衣草不栽，任凭浓绿障飞埃。湖山秀发珠帘卷，丝管啁啾画舫开。仅有奇书堪纵目，未妨仙侣共衔杯。四天风紧寒侵袂，贪过溪桥看早梅。
重寄彭兰沼（清·吴登鸿）　　七言绝句　押东韵	五幅花笺碧间红，题诗遥问浣花翁。湘江一棹黄梅雨，迟汝旗亭画壁中。
题周晓村观海图（清·吴登鸿）　　七言绝句　押删韵	翠蓬紫雾杳冥间，孤屿成连去未还。我有布帆三百幅，待君同上巏嵍山。
题唐友山画册（清·吴登鸿）	烟云供养别有灵，五岳游戏生光晶。右丞不作华亭死，南宗至竟无丹青。唐子友山吾昆季，伟然天庙瑚琏器。当窗清啜子经腴，拂素癖领湖山趣。是日华毡罗众宾，看君意若旁无人。袒臂含毫久未下，匹练忽破青苍痕。白云缕缕萦晴窦，万壑千岩争耸秀。须臾掷笔风雨来，润入纸背生苍苔。有时阴岭浮积雪，玉楼起粟银瓶结。有时大块扬飙风，樛枝倾倒悬岩裂。枯松蜿见虬龙亸，瘦竹真成铁钩锁。由来绘意非绘形，一日十纸无不可。忆昔南走包山麓，朝朝舐砚云光曲。惭无妙笔下双腕，空贮粉本盈千轴。只今展卷睨新裁，野人疏爽心颜谐。左手拄颐右画肚，恍恍清梦依云隈。呜呼唐子技至此，南宗嫡派予惟尔。愿扫鹅溪千尺水，坐我寒云深树里。
