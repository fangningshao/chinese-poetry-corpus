望岳二首（清·陈学泗）　　七言律诗　押寒韵	闻道仙都白玉坛，东来灵气郁瓒岏。天回青眼三千里，路上云霄五十盘。终古儿孙朝岱帝，当年碑版肃祠官。浮踪误我登临约，苍翠何时得饱看？
纪事二首（清·陈学泗）　　七言律诗　押虞韵	巨浸东南力未苏，万家饥鹄不胜呼。中丞欲请敖仓粟，司谏先陈郑侠图。漫议补苴停转运，最怜剜肉赐全租。春来县吏敲门早，试问三农一饱无①？
鹦鹉洲吊古（清·陈学泗）　　七言律诗　押支韵	侧身天地竟何之，记室才高数独奇。愤到《渔阳》聊骂坐，狂来北海任呼儿。一抔已没蛟龙窟，千古谁怜《鹦鹉词》？欲采江蓠迷处所，暮烟洲渚水瀰瀰①。
