戎州杂诗（清·朱尔迈）　　五言律诗　押删韵	匹马登城暮，苍凉极望间。青衣天半水，乌撒瘴余山。风激边笳裂，霜危峡草斑。独携雄剑在，长啸拂金环。
俯江亭秋眺（清·朱尔迈）　　七言律诗　押真韵	金鸡岭接汶江滨，曾说当时物色新。花下醉归珠勒马，月中歌送玉楼人。荔枝香熟蛮方雨，橦布温生汉殿春。回首那堪兵甲后，白荆黄葛乱青磷。
碧云寺后山（清·朱尔迈）　　押侵韵	曲径自然好，不知山已深。苍苍石潭上，了无人世心。境幽思转寂，秋气加萧森。回身蹑高岫，忽焉逾百寻。横阜展右臂，谷湖荡前襟。下视所历径，云壑弥沈沈。寄声谢热客，此地饶清阴。
夜上云岫庵（清·朱尔迈）	青山惬所怀，一步一延伫。不觉夜色来，苍苍没平楚。失道径转纡，陟历忘峻阻。忽然身已高，舄下闻人语。欲辨已微茫，东西无处所。疏竹逗镫光，始知隔岩户。奋策争先登，却怪来风雨。住足问徐徐，潮声走远浦。
葛洪丹井而寻唐顾逋翁读书台旧址（清·朱尔迈）　　押陌韵	阴阴涧底花，落落岭头柏。苍苍云雾重，渺渺人家隔。相传葛稚川，烧丹此中宅。至今丹井间，红泉漱白石。石上台何高，栖迟合骚客。新藻洒芙蓉，英辞动金碧。千载人读书，余也忝后席。学仙仙未成，知音怀夙昔。独自抱琴来，慨焉终日夕。
铁陵庙（清·朱尔迈）	弱冠雅负奇，矢志凌云表。匹马佩弓刀，出自三关道。报恩功未酬，独立伤怀抱。归卧南山南，荒林迹如扫。更上铁陵关，往事尤悄悄。浮云卷大旗，落日耀空堡。嗟哉明武军，一往乱飞鸟。战血郁未消，化作山头草。枝枝带征魂，遗恨何时了？
