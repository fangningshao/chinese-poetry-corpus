行园（清·章有渭）　　五言律诗　押先韵	烂漫花如绣，閒行碧沼边。浴凫还泛泛，无蝶自跹跹。罗袂香风袭，纱窗翠筱连。徘徊看落日，彩雾绚青天。
舟行即事（清·章有渭）　　七言律诗　押庚韵	晓雾迷离彩鹢轻，掉歌徐动见秋晴。临湍鹭子亭亭立，夹岸蒲花漫漫生。遥指小山遮塔影，忽经深树出钟声。晚凉不觉罗衣薄，自爱澄河片月明。
怀瑞麟姊（清·章有渭）　　七言绝句　押寒韵	一声啼鴂觉春阑，怀旧离魂不自宽。犹忆绣床人病起，殷勤频为嘱加餐。
再怀玉筐（清·章有渭）　　七言绝句　押灰韵	临别殷勤置酒杯，西风挥手画船开。春来苦雨音书滞，几度闻箫忆凤台。
春感（清·章有渭）　　五言排律　押元韵	舞蝶庄生梦，啼鹃蜀帝魂。紫芝逢胜友，芳草想王孙。小阁闻鸡唱，閒庭听鸟喧。晓烟迷麦陇，香雾锁柴门。鱼戏青萍动，风吹碧叶翻。彩毫题玉柱，绿蚁引金尊。乍摘葳蕤草，长依翡翠轩。避秦无绝境，何必问桃源。
玉楼春 寄外（清·章有渭）	月华一簇云团结。秋到愁边无可说。人传郎意薄于云，侬信此心明似月。月明会有圆时节。怪杀闲云随处没。云消月堕夜凄清，只有离怀无断绝。
