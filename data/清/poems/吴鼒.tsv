游郑邸山林（清·吴鼒）　　五言律诗　押庚韵	初识名园路，秋光导我行。亭虚含石气，径邃远车声。花竹欢相得，江湖兴忽生。流泉何处发，喷瀑已纵横。
仲冬南还再过童初吟馆次韵（清·吴鼒）　　七言律诗　押真韵	寒翠堆檐树可因，高斋一到一番新。林收灏气雪加肃，菊断晚香梅导春。识客奴厮皆旧雨，归田面目有微尘。奇书互换犹能读，他日名山待故人。
题宾谷先生赏雨茅屋图（清·吴鼒）　　押阮韵	仕隐事不同，丘壑心自远。芳尘践已旷，故阴别未损。高馆抗遥扉，虚亭纳近巘。密石拒奔辙，鸣泉赴平阪。羁禽倦屡栖，野鹤饥自饭。修竹迎夏长，落花感春晚。但见微雨生，如逢去子返。林合风徐通，云低山半偃。衔杯悦寂寥，陈诗展诚恳。川途阻洄溯，丹青慰偃蹇。幽赏谁与言，尚友有嵇阮。
甲子秋中过祁阳与谭大尹筤圃同年订浯溪之游今来不值作诗寄怀（清·吴鼒）　　押尤韵	忆我初过君，趋公罢寻幽。君为夸浯溪，邀我重来游。川途谢炎景，毕役已深秋。礼佛登湘山，买棹乘湘流。风雨靳奇趣，六日及永州。兰桡又百里，夹岸径未搜。诘旦笑口开，冷翠窗间浮。舣船陟层坂，石梁通蟠蟉。仰视不见顶，坠石欲打头。中读中兴碑，卒篇风飕飕。作者与书者，其人名山侔。匪独文字雄，忠孝沧桑留。颂始励图终，镌之告用休。山林廑庙谟，两公非巢由。行登亭与台，高旷不可收。九嶷何茫茫，俾我思悠悠。遥知两公心，升高增百忧。君门隔浮云，西望穷双眸。
游郑邸山林 其三（清·吴鼒）　　押阳韵	惬意朝参懒，追欢势分忘。剧谈逢酒热，礼射称弓良。坐可苔痕湿，行知菊信凉。无人讥落帽，坐上许清狂。
