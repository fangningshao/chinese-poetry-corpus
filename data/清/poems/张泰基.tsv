田氏紫荆村（清·张泰基）　　押纸韵	兄弟情如何，昔闻田氏子。堂前紫荆树，菀枯系忧喜。人同树欣欣，树为人旎旎。人情有断绝，树亦从兹已。感此欢如初，复使成连理。草木天地心，终古宜不死。我行过柏榔，蓦见紫荆里。高榜揭当途，意在风万纪。如今参商满天地，争说庭前荆亦紫。
邯郸道（清·张泰基）	侵星发沙河，寒风叫骚屑。南行邯郸道，沙深马蹄没。碛砾击车轮，硠磕声不绝。轰然一怒掷，我骸惊欲裂。县以山尽名，地胡犹屹𡾐。丛台竟何有，渠水空幽咽。因思古名都，累代生人杰。杵臼尽客忠，罗敷完女节。壮哉蔺相如，叱秦拌颈血。立功拜上卿，回车甘屈折。孰谓人素贱，乃独凭口舌。故址我欲寻，行程不得辍。万古苍烟中，英雄尽扃鐍。不见抱枕翁，富贵才一吷。
