过法华寺吊李茂春（清末民国初·徐杰夫）　　七言律诗　押寒韵	泪洒煤山总未乾，孤臣无计挽回澜。奔来鲲岛心尤痛，小筑茅亭膝易安。日诵佛经空色相，时怀君父沥忠肝。城南古寺停骖问，感慨沧桑改旧观。
延平郡王祠古梅（清末民国初·徐杰夫）　　七言绝句　押元韵	延平祠内月黄昏，庙貌巍峨古树存。管领群芳魁独占，梅魂长此伴忠魂。
老马叹（清末民国初·徐杰夫）　　七言绝句　押真韵	漫说风霜阅历频，骊黄甄别已无人。识途且作穷途哭，枉费当年志绝尘。
题台湾诗醇（清末民国初·徐杰夫）　　七言绝句　押先韵	韵事东山记昔年，后先继起尽青莲。扢扬何必分今古，荟萃精华诗一篇。
