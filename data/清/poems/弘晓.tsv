宿密云（清·弘晓）　　五言律诗　押尤韵	驻马神皋近，寒鸦噪戍楼。夕阳含岭色，宿雨乱溪流。野寺疏钟动，荒郊夜柝浮。言归幽兴发，萸菊正清秋。
至普觉寺同明上人话禅（清·弘晓）　　五言律诗　押微韵	偶访招提境，西风落叶稀。溪声穿石走，山势逐云飞。暇日寻初地，宗风阐道机。暂时幽赏处，暮色映禅扉。
重阳后二日登东园大山（清·弘晓）　　七言律诗　押阳韵	登高何必是重阳，上得山头枫叶黄。鹊噪寒林穿别圃，雁飞碧落到遐方。已无蛩语成秋响，祇有芦花作雪扬。纵目遥观自空阔，远峰夕照入微茫。
冬日园居即事次韵（清·弘晓）　　七言绝句　押东韵	木落山头一望空，满天寒意起西风。萧疏最是池边柳，数点寒鸦夕照中。
射虎行（清·弘晓）	山深围广路阸塞，郁葱林木高百尺。人马横邪雁翅排，岚气迎眸寒威逼。仰看众岫罗如星，层颠俯视曦轮升。合围未毕方前进，忽闻一阵寒风腥。纵目遥看咸住步，言是山君当歧路。掉尾张牙正负隅，马怯人惊面相顾。猛兽不除人必残，猎士鼓勇如林攒。相持搏击两不让，岩头立马真奇观。我皇亲自率禁旅，一箭横胸洞肺腑。从兹恶劣得剪除，扈从诸臣齐蹈舞。昔闻射虎但耳闻，何似随銮目见真。圣君神武本天纵，盛事应当记史臣。
