池州江中望青阳九华山（清·易佩绅）　　七言律诗　押冬韵	去年华岳停鞭处，饱看莲花第一峰。白下今来几萍梗，青阳又见九芙蓉。愁心江上云千叠，残梦天涯路万重。赖有名山作奇状，经过时为破尘容。
游平山堂（清·易佩绅）　　七言律诗　押虞韵	曾履蚕丛若坦途，平山合作蜀冈呼。三千世界孰夷险，六一先生今有无。兵火频经陈迹在，江淮中立此堂孤。山僧好客期重至，万本荷花寿老夫。
华阴风雨（清·易佩绅）　　七言绝句　押庚韵	二十年前匹马行，三峰向我最分明。而今隐约风云里，只听群仙笑语声。
青神舟中望峨眉（清·易佩绅）	自从坠马艰脚力，密迩灵山阻登陟。青衣江上雨初晴，遥见云端苍翠积。舟人谓是峨眉峰，相距百里了可识。我目顿挟心神往，八十四盘以亲历。奇标独出五岳外，睥睨中原亘西极。上拄九重真宰座，中罗亿万神鬼宅。蚕丛能自立区宇，精爽先造此岩壁。江湍如驽舟如箭，俄顷南下几曲折。忽失遥峰不可寻，但见平峦障空碧。由来贤杰在高远，反为卑近宵小隔。我初感之三叹息，继思显晦理亦得。至人可望不可亵，有余不尽终莫逆。君看天际片云飞，悠悠舒卷谁能测。
