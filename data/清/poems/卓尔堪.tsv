王乔墓（清·卓尔堪）　　五言律诗　押寒韵	何年封马鬣，衰草野烟寒。杳渺双凫舄，荒唐一玉棺。仙人宁有死，尘世漫同观。不信徵毛女，冲霄长羽翰。
源口（清·卓尔堪）　　五言律诗　押尤韵	旌旗源口出，万马度沙头。山月开昏路，烽烟警素秋。前林围已破，断壑血能流。何日销征伐，春原看牧牛。
红山观猎（清·卓尔堪）　　七言律诗　押微韵	古道停鞭看打围，征袍乍暖炙斜晖。弯弧紫燕追风去，攫兔苍鹰贴草飞。野地割鲜争饮血，村墟沽酒更烹肥。各夸身手多轻捷，谁向南山射虎归。
同余鸿客周雪客朱林修蔡芝泉铉升过龚半千半亩园看花有感（清·卓尔堪）　　七言律诗　押元韵	绿树莺啼半亩园，城中庐舍类荒村。一阑花气还熏客，无处山光不到门。酒力尚堪消白昼，笛声切莫傍黄昏。西州曾堕羊昙泪，虎踞关前更断魂。
宁羌将军行赠高枝升（清·卓尔堪）	将军淮南人，虎竹分西秦。西秦一路通巴蜀，栈口孤城山四邻。五丁凿开浑沌气，一夫当关万夫畏。岩疆八载靖烽烟，惊防何烦教击刺。春深幕府日投壶，草白城南出轻骑。将军行乐秋打园，超山紫燕疾于飞。弯弓射杀两腾虎，父老辕门拜绣旗。割鲜飨士呼行酒，并州健儿请击缶，歌罢筵前起舞刀，纷纷雪花应两手。停歌止舞月照营。后帏秦女弹银筝，弦繁柱促声凄清。无端弹出关山调，飒飒俱作断肠声。断肠声，客心惊。我有高堂白发生，富贵视如鸿毛轻。将军长揖军吏哭，万里归家驾黄犊。环门柳树未尽秃，宅傍新筑梅花屋。梅花江南开不迟，雪中酿酒双介眉。梅花吹落斑衣上，还忆军中闻笛时。
