百丈口放舟（清·董正扬）　　五言律诗　押灰韵	峡束高天迥，轻舟此溯洄。碧环千树合，青划万山开。篙影穿波曲，滩声得石哀。蒲帆十八幅，几日到松台。
葛岭怀古（清·董正扬）　　七言律诗　押东韵	集芳园北玉岩东，多宝楼台想像中。蟋蟀斗残天水碧，鹧鸪啼断木棉红。书传玉枕千年重，画笑螺屏十事工。堤树湖波来息影，野梅无处问春风。
湖上晚归（清·董正扬）　　七言律诗　押先韵	拗得花枝插锦鞯，断桥东畔水亭边。柳阴人系罱泥艇，荷径僧摇盏饭船。古寺钟声催暮色，夕阳楼影浸湖烟。归来携取清溪石，供向云窝伴醉眠。
