峡山寺（清·谭宗浚）　　五言律诗　押元韵	峡中无白日，当昼亦常昏。雨急瀑争地，峰阴云出门。忘机飞鸟暇，阅世老榕尊。莫问修罗劫，残僧几辈存。
游百花洲 其二（清·谭宗浚）　　五言律诗　押阳韵	十顷渌波净，荷花相间香。平铺轻浪暖，并送小亭凉。蛤蜊缘堤堰，鸬鹚晾石梁。论园如买夏，何必减沧浪。
游甘露寺（清·谭宗浚）　　五言律诗　押阳韵	一峰藏竹底，竹外得天光。浅濑通鱼穴，空崖聚蜜房。巾瓶添净契，蔬笋亦真香。携得山云返，城中作晚凉。
春雨（清·谭宗浚）　　七言律诗　押先韵	侧侧微风澹澹烟，彻宵疏雨总堪怜。一春况味如中酒，三月轻寒未卸绵。里巷时光祈麦处，山棚生计焙茶天。绿阴如幄花如雾，争遣诗人不惘然。
书事（清·谭宗浚）　　七言律诗　押东韵	新传严诏馺娑宫，玉虎晨威一震同。卧护西陲稀健将，角巾东第到群公。本来袁窦原殊气，却比萧周已尽空。独使至尊忧社稷，未央前席策平戎。
为问（清·谭宗浚）　　押寒韵	兵戈犹未定，复此寄江干。落叶下前岭，孤村生暮寒。贫疑诗卷崇，病爱酒杯宽。为问秋来燕，雕梁几处完。
吕纪画鹰歌（清·谭宗浚）	华堂月净螀啼露，主人爱客陈缣素。怪兹咫尺轩楹閒，何得突兀槎丫之古树。细观劲翮翩然翻，想见炉锤笔端铸。我闻画鹰者，最数姜楚公。边昭及林良，厥技颇亦同。纪也下笔相追从，方其冥想动真宰，意欲惨淡无天功。当年侍从南薰殿，豹房日暮争嬉宴。泰彬前导朱寿来，追逐围场若驰电。偶然点笔成此图，往往深情存谲谏。不图宫阙图草莱，寓意微茫果谁见。嗟余枨触百感生，与此旧恨偏殊情。鹰兮禀气最猛鸷，啄睛掐脑群雏惊。胡为敛伏不一试，草间狐兔犹纵横。北风昨夜萧关起，愿尔决云驰万里。一击乱群穴，再击妖领死。扫除六合会有时，莫向凡禽惊爪觜。吁嗟乎！材官突骑今岂无，驽痾局缩非壮夫。鹰兮鹰兮人不如，傥登刘表高台上，我亦乘风试一呼。
泮塘晚步（清·谭宗浚）　　押庚韵	西郊独归雾冥冥，茨茹未长茭笋生。幽禽避客就烟没，黄叶打门知雨鸣。前溪后溪有竹树，东崦西崦开柴荆。吾乡胜游自不乏，安用阳羡筹躬耕。
邝湛若天风吹夜泉砚歌（清·谭宗浚）	书君悬针垂露之，奇篆写君离鸾别鹤之悲吟。忠魂缥缈去已久，但有贞珉一片知君心。当年此石诚非偶，滃郁春云落君手。用之愈久德愈全，合伴书窗为益友。鸦咋岭，鬼门关，孑然书剑来猺蛮。山魈狰狞伏洞里，巨蟒睒睗悬林间。砚乎辛苦定同历，幸不弃置埋榛菅。不然军中时草檄，掷笔悬空飞霹雳。丹心耿耿长不磨，愿与东南支半壁。颓城一角阴云愁，日影惨淡悲清秋。奇才岂仅屈宋并，毅魄直同张许游。片石犹存岂君意，悔不烽尘遭破碎。砚池点点浮青痕，尚似忧时贾生泪。桥亭字，墨妙碑，此砚与之应并垂。忽忆旧时好琴癖，画有同嗜安能一一搜剔全无遗。我来摩挲看款识，闲对遗踪思往事。洗处曾来虞苑游，捧时定合青琴侍。君今骑鹤归太虚。砚亦转徙经燕吴，愿祈六丁下摄取，永镇朱明洞府神仙都。
舟中读阮太傅重刻西岳华山碑拓本（清·谭宗浚）	帝临高居奠八维，兑位所宅金神司。厥有华岳崔以巍，林巅谷越相蔽亏。群峰刺天白差差，泄云不散阴雾披。荒霾陡绝人莫窥，升降灵𩆩嘉颖滋。福庇黎庶除疠疵，在昔炎祚朝政隳。浮屠媚鬼兴淫祠，诅祝妖惑崇祥禨。况兹岳渎尊神祇，宜有翠琬铭丰碑。陈留徵士鸾鹤姿，博赡渊雅工文词。真迹妙绝时人推，群龙宛宛出水嬉。五采凤羽垂缡褷，想当落笔纵横时。腕力袅拄如悬丝，偃仰回复无不宜。千年巨碣争护持，剥蚀青翠蟠蛟螭。宝光迸射来天墀，上掩奎宿腾斗箕。帝曰斯宝诚绝奇，六下下取雷电随。地媪摇撼惊莫支，人间传拓嗟渐希。三弖同异纷差池，琅环馆主持使麾。倩工摹刻重补治，缜密方劲争毫釐。益以别本全无遗，若金镕矿玉泯玼。嗟哉隶法明季衰，破列轨范争{亻爪}离。国朝媕雅多大师，远溯秦汉卑献羲。竞辟阃奥开藩篱，末流泛滥吁可𠹛。体制诡越遗絷羁，或乃丑拙兼斜欹。方若画屋圆穿锥，俯趋鼠穴遗坦夷。刻画西子成戚施，古法渐邈谁复追。此碑摹刻时代迟，朗若刮目黄金鎞。惟川有涘山有基，正谛在是奚外歧。况今廿载兵尘驰，潢池盗弄烦鞭笞。啸聚妖丑藏魅魑，文选楼前劫火悲。汉原秦畤多旌旗，朱门贵邸罗尊彝。亦复散佚随仆厮，深山陵谷安可知。他时岁月随迁移，购此或亦千金赀。我闻岳庙临西陲，磶铭壁画镌厜㕒。何时赤手携毡椎，搜剔榛莽穷险巇。或有铭碣前代垂，与此合卷装琉璃。平生宿愿难遽期，侧身西望长嗟咨。
泊舟南昌大雪作歌（清·谭宗浚）	吾家岭海居南陲，赤日长照恒炎曦。隆冬飞雪洒不到，但有千树梅参差。朅来豫章偶携酒，云气昼黯纷迷离。波涛叫呼朔阴集，山石凛冽寒飙吹。天公忽蹴痴龙起，倒泻琼瑶八千里。横空欲度西山来，疾雨斜吹入江水。若有人兮在云中，跨缟鹤兮骖素鸿。瑶池阆风赴高会，堕羽飘坠来虚空。盘旋回折不相下，变灭的皪难为容。不然河伯张宴浓，洞庭乐奏酣笙钟。缠头十万剪鲛縠，片片映出蛟鼍宫。前者迸入烟濛濛，后者卷作涛汹汹。噫号声势塞大块，一洗万古尘沙胸。隔岸遥看雾痕湿，枉渚回汀纷出入。天前阔远千树涌，沙际冥茫万鸥立。我生憔悴百不宜，穷愁惯被江神欺。倦游千里厌久泊，忽看世界堆琉璃。江山奇景恣游眺，造物贶我原非私。偶然留滞亦殊得，岂必捷足争先驰。君不见章江门外帆如织，千枝万枝作竿直。几人住乡得安适，大半风尘走南北。烹羔暖酒渠有命，此乐岂须吾辈得。眼前欢会且高歌，何用牢愁叹湮塞。夜来沈沈月无色，万种愁心乱难极。会当唤取潜潭蛟，起弄霜天吼铜笛。
循狮子岭度十八盘（清·谭宗浚）	奇峰欲干天，失势忽斜落。弯环疑互缠，奋击起相搏。万叠凭巑岏，一条开荦确。望中见纡郁，意外出巉恶。怪棱低钩衣，仄势怒齿索。兹为入山路，有似门启钥。微生寄舆夫，喘息不敢作。登顿愁趼疲，窥觑虑魂弱。不信人世间，坦途尚清廓。遥见青林端，秃当响檐铎。知有梵宇崇，盘空横岝崿。
游百花洲 其一（清·谭宗浚）	闻道东湖胜，寻幽惬讨论。雪光寒照座，水气暗侵门。鹭起沙堤净，鱼噞石穴潭。尘阛隔咫尺，佳景俨郊樊。
雨中由黄草坪过武陵山（清·谭宗浚）	涉想登灵峰，昏旦忽移景。飞阴失寸晖，晦色惑诸岭。贾勇循涧崖，笋鞋任驰骋。风霆浩啸翻，草树逞妍靓。陡缘万松巅，趋下若窥井。一诺许山灵，颠踣吾有命。媻姗趁蒙茸，暗昧露光炯。缒幽一岩穿，造极万峰迸。却乘险阻尝，喜得妄邪屏。险中博欢娱，事过趣弥永。轩冕有危机，何者真乐境。平生游屐多，屈指半天幸。山中难久留，浩歌下萝径。
青莲洞（清·谭宗浚）	仰窥石下垂，仄步石横拒。平生耻折腰，至此随仰俯。兹为青莲龛，榛莽限深阻。扪苔负壁行，魂弱不敢语。悄然风叶飞，恐有山魈觑。元人旧镵碑，洞狭不容武。侧身偶蹲窥，砐硪垂玉箸。昔人绝技传，未肯草木伍。好奇此雕镌，作计亦良苦。久立畏森寒，攓衣出苔户。携将白石还，好向僧厨煮。
小蓬莱峰下有瀑泉三叠旁列横石可坐十人（清·谭宗浚）	是谁觞群真，涧底置瑶席。洼尊久不存，罗列剩奇石。遥对清泠泉，各各据高壁。出窦纷窒通，注溪错回直。意同长风争，急起赴石隙。群山如踔跳，声过有余力。道人了不闻，合掌对凝碧。泄怒任叫嚣，守柔自冲默。渐进岂不佳，胡为苦相激。感物遂写怀，浩歌日将夕。
