泊饶州（清·何文明）　　五言律诗　押青韵	片席入空明，危樯薄暮停。城环三面水，湖浸一天星。葭苇摇烟碧，鱼龙吹浪腥。一身凫泛泛，沽酒醉还醒。
雨后小园散步（清·何文明）　　押遇韵	残滴收檐牙，㶁㶁雷犹怒。炊烟遮山起，倦翮遗响度。乱云飘破絮，薄者乃若雾。蛁蟟嘒纤柯，螮蝀横薄暮。叶色翠于染，蛩语繁如诉。林罅逗微凉，清气弥衣屦。触处皆成赏，独立如有悟。何人抒幽怀，吟声出深树。
彭蠡遇风（清·何文明）	黄气惨惨风势恶，云如坏山势将落。江㹠水面作人立，纷飞鹙鸧与鹳鹤。巨舰真如夹两龙，飞翔之势欲凌空。顾盼两岸目为眩，银涛雪浪相撞舂。我时凭舷事小酌，破浪乘风真足乐。坐客惕息指我痴，公等不痴欲何作。
