哭子晋兄（清·冷士嵋）　　五言律诗　押寒韵	吾兄虽弱冠，忠义古人难。愤血千秋碧，操心一寸丹。旌旗落泗水，魂梦绕金坛。痛作包胥泪，霜飞六月寒。
题妙高峰（清·冷士嵋）　　五言律诗　押灰韵	天拔一峰起，波空四面开。江光浮岛屿，潭影浸楼台。折苇番僧渡，乘槎海客来。何须更壶峤，此地即蓬莱。
三月十九日圣忌日偶成（清·冷士嵋）　　七言绝句　押先韵	一年一度逢花发，每见花开辄黯然。往事有谁来记忆，春风空老白头年。
过文与也墓下（清·冷士嵋）　　七言绝句　押先韵	不道寻君薤露边，一抔官陇卧荒烟。山深路僻人来少，野草茫茫没墓田。
哭文与也（清·冷士嵋）　　七言绝句　押东韵	人没琴亡竹坞东，到来不与旧时同。白云秋石荒凉尽，空对寒山落木中。
梦里青山图为桐上人题（清·冷士嵋）　　七言绝句　押删韵	片云孤鹤寄人间，心自禅空梦自闲。莫把画图看作画，画中山是梦中山。
梦里青山图为桐上人题（清·冷士嵋）	竹屋蒲团万壑东，萧然一幻坐来空。十年尘虑都亡尽，留得青山入梦来。
述怀与魏叔子（清·冷士嵋）	我有匣中琴，庋之高石壁。三年不一弹，祇为知音隔。偶尔忽逢君，开囊鼓在昔。上念羲农人，下念采薇客。雅曲不须繁，所贵深衷白。弹罢各无言，西看楚天碧。
