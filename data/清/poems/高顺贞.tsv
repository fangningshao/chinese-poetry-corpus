晨起（清·高顺贞）　　五言律诗　押微韵	晨起慵临镜，开窗曙色微。梦随啼鸟散，愁逐落花飞。时节看频换，行人尚未归。遥怜驿路柳，霏絮点征衣。
昌黎道中柬外 其一（清·高顺贞）　　五言律诗　押庚韵	极目郊原阔，篮舆趁晓行。远山环郭峙，古木抱村生。海气连云润，沙田积雨平。无材惭佐治，入境畏官声。
初至居庸（清·高顺贞）　　七言律诗　押歌韵	天险何年辟翠螺，銮舆想见昔经过。山连上谷秋声壮，地近卢龙朔气多。曲涧成群嘶牧马，危岩作阵走明驼。时清不用防边戍，裕国长输例税科。
昌黎道中柬外 其二（清·高顺贞）	邑属韩公后，遗型万代观。士敦文定富，民朴政宜宽。地势雄堪镇，岚光秀可餐。高风与形胜，瞻仰藉微官。万井人烟集，相看等一家。察情周疾苦，问俗到桑麻。吾道诚能尽，民生自有涯。蒲鞭虽示辱，黎庶莫轻加。折狱须仁术，如山案定时。是非容己判，得失有天知。此俸能无愧，斯民未可欺。愿君常懔念，止水寸心期。
