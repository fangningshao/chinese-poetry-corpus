饥民船（清·汤礼祥）	饥民船，何连连，船头乞食船尾眠。自从六月遭大水，性命孤悬一船里。船有时而南，船有时而北，有时中流风怒号，大船小船行不得。行不得，泊何许？后村已过前村遥，浪花如雪泪如雨。泪如雨，无时休，安得黄河之水不向东南流。
粥裘行（清·汤礼祥）	朝解衣，暮解衣，三朝三暮复何有，但见眼前飒飒西风吹。西风吹，骨欲折，葛帔练裙踏冰雪。翁将何计回阳春，粥裘不顾妻孥瞋。黄县大布任携取，直视众身同一身。我对粥裘翁，重忆披裘客。千金买裘都不惜，欲赠歌童五陵陌。道旁冷眼空叹呼，白公大裘今已无。呜呼！白公大裘今岂无，愿君此心终不渝。
