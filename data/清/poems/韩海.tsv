春杪镇海楼望雨（清·韩海）	花落木棉城，春欲辞我去。把酒饯高楼，欲见春归处。急雨随雷车，阴云屯日驭。白鸟烟际灭，青山意中遇。半空银河翻，层檐玉虹注。平碧远原草，新阴近郊树。想见桑柘烟，空濛故园趣。几人今夜心，蓑笠待天曙。
偶然作（清·韩海）　　押阳韵	我无负郭田，亦欣秋稼黄。春夏米苦贵，尽室甘糟糠。幸免沟壑忧，复值砚亩荒。妻孥戒前车，饘粥犹皇皇。道逢腰镰客，钟釜咨丰穰。腐儒坐衣食，饿死诚何妨。所伤茅茨间，累累犹瘠尪。
