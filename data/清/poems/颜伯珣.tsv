八月望后际堂诸子携酒过馆舍时将去正阳（清·颜伯珣）　　五言律诗　押元韵	不欲非公绰，卑栖岂士元。旧耕思土鼓，新彦望金门。岁晚才难并，诗成泪有痕。白头看衮衮，多尔在中原。
厌归（清·颜伯珣）　　五言律诗　押鱼韵	归厌犹妻子，官微少簿书。吟诗从乱帙，种菊未亲锄。危树号饥鹤，残经守蠹鱼。深知老马悔，浪说在盐车。
孤琴叹（清·颜伯珣）　　押纸韵	残弦少新张，孤琴久难理。回舟抱汝来，弃置复似此，譬彼良友朋，愈疏道深耻。平生所绸缪，焉能缺终始。时迕事竟违，幽情递变徙。况罹雉罗间，赤舄羞几几。晨床蒙蛛丝，宵月啮鼯齿。惨澹金博山，音断琅玕水。中庭买双鹤，饥鵛鸣未已。旧欢尚零落，新知安足倚。人生慎离合，明发泪清泚。
璿玑泉（清·颜伯珣）	巨峰划中陂，东南无半麓。中有百溪流，上有十丈瀑。势割朱夏长，寒刮亭午目。遂使神鬼工，中园得渗漉。青天振飞响，殷雷转岩木。谁寻从来源，汉使终往复。此地济惠通，涓滴不敢掬。明禁三百年，沟洫废为陆。匠心理独成，凿井原山腹。周蔽㟏岈嶂，窟藏环斗轴。牵牛咫尺内，运如璿玑速。洞掣玄冥宅，浩落珠万斛。支分各汇陂，南走石池澳。欻解抱瓮忧，滋生赖溪竹。凫鹥日满梁，鲂鲤亦渐育。匪直群类蕃，黄茂锡嘉谷。济兖水利亡，旱虐时反覆。狃俗自乏术，天岂罪饘粥。乃知神禹功，润泽在四渎。近者淮泗间，机法颇赢缩。颍川虹饮筒，用乖文可读。此志竟寥寥，栖托同麋鹿。云水杳冥去，窈窕成春服。缅昔辋川人，遗篇临池录。
秪芳阁（清·颜伯珣）　　押药韵	澒洞陂水阴，中岸折长壑。南屏诸峰稠，林木互参错。苍然秋色深，窈窕见层阁。洞户属玲珑，霭气夕漠漠。水声琴书润，天碧衣裳薄。阁下转曲房，步櫩缘岭凿。葳蕤紫珠盘，当槛纷未落。苔长屐痕疏，梯石净洗削。昔闻{礻衣}人，不加陶渔乐。矧余一褐夫，泉石殊不恶。近攀越观云，远召缑岭鹤。婚嫁愿何奢，栖意尽寥廓。
中陂（清·颜伯珣）	万物皆忌盈，山水宁厌取。自开原山泉，中园坼水府。出纳皆汇陂，势无百里土。譬犹建中州，四澨分条缕。黯淡原山崖，窟根互撑拄。石气入青林，幽姿为云雨。南屏镜中悬，一一类天姥，春莼丝就搴，秋鱼鳞堪数。往往花港船，清樽随棹舻。过阁侣常集，岫月待初吐。长笛碧烟收，如闻潜蛟舞。万象纷濛濛，光炯鉴可睹。岸疑留遗佩，洞欲摘石乳。幽胜固非一，物色兼草莽。江汉有覆舟，他山多贙虎。消息懒服食，何羡生毛羽。
