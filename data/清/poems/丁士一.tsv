立春后泛舟山堂寻陈肖坡学博故居（清·丁士一）　　五言律诗　押庚韵	旧隐今何处，幽寻荡桨行。人家多近水，春树已藏莺。石净尘无迹，溪洄瀑有声。桃源深不见，遥望白云生。
下水船次壁间韵（清·丁士一）　　五言律诗　押删韵	船驶随流水，篙师镇日间。滩回疑缩地，帆转欲移山。过眼迷村舍，乘风壮客颜。计程淮北近，次第剪江还。
