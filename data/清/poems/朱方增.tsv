昨宿镇远馆舍风景殊佳惜未留题作一律补之（清·朱方增）　　七言律诗　押阳韵	顿教一宿恋空桑，旅梦犹牵潕水阳。远縠碧生溪口渡，斜晖红上寺门墙。凭谁罨画携行箧，无此湖山惜故乡。祇怅烟云容易过，雪鸿踪迹太匆忙。
相见坡（清·朱方增）	四夫前导牵以縆，升者四耦偕之登。二十四足相凌兢，如螺旋然如猱升。又如脱鞲扬秋鹰，忽然置身碧云里。凹凸一峰对面起，中阻深溪不见底。当其盘折山之趾，两坡相距几百里。至此祇隔尺有咫，可惜盈盈阻一水。彼峰行人以手招，此间舆者声嘈嘈。相望不愁延颈劳，罡风簸荡车摇摇。青天甚近风逾骄，吹堕彼山良足豪。自是造物巧布置，忽远忽近眩人意。故乡回首青山多，相见相见奈尔何。
