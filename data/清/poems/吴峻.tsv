梁溪（清·吴峻）　　五言律诗　押冬韵	净绿不可唾，萍开插远峰。湿烟多演漾，水鸟亦从容。落日无人钓，寒村有夜舂。昔贤于此隐，溪上问遗踪。
宿惠山楼同若洲宾王鲁瞻限山字（清·吴峻）　　五言律诗　押删韵	一步一芳树，相看未许攀。欲寻前梦好，只与素心闲。小雨散春墅，疏烟笼夜山。危楼欢笑语，吹响下人间。
甘露寺（清·吴峻）　　五言律诗　押萧韵	木叶晚萧萧，名僧浣酒瓢。楼台新北固，钟磬旧南朝。云态从风变，江声入海消。廿年行役处，几度系兰桡。
西郭逢顾五持国（清·吴峻）　　五言律诗	落木悬疏雨，沧江隐彩虹。偶于西郭眺，忽与故人逢。把酒芳山外，论文秋水中。请看湖上棹，若个采芙蓉。
