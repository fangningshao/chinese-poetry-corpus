夜过鄚州（清·朱孝纯）　　五言律诗　押尤韵	弓衣星影浮，驱马古城头。虎气荒林黑，虫声旅店秋。阉人传庙市，关将重边猷。俯仰多余慨，霜风猎未休。
赠徐昆山先生时先生方选唐宋诸家诗（清·朱孝纯）　　七言律诗　押真韵	先生闭户与谁亲，白首青镫梦古人。独取变风扶正始，别裁伪体识清真。大文糟粕存天地，元气淋漓泣鬼神。几辈精诚未磨灭，九原心事宛如新。
州牧馈酒肉戏为戒律却之（清·朱孝纯）　　七言绝句　押元韵	早从沽肆辞鲸饮，又向空山味菜根。无限酒肠都化水，一瓢冰雪过屠门。
仲夏郊外作（清·朱孝纯）	夏日出郊原，聊以消炎燠。不履亦不衫，步绕清溪曲。烟淡水容清，雨余山色绿。修竹媚遥村，新禽唤森木。地僻息尘机，苔深绝人躅。此间乐有余，平生念自足。始知贤达人，委身在农牧。
