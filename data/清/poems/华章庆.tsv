浣溪沙（清·华章庆）	一夜花飞满地红。余寒尚峭怯春风。起来无力倚薰笼。闲卷珠帘招乳燕，慵开玉镜理盘龙。画眉深浅为谁工。
菩萨蛮（清·华章庆）	新愁似与新秋约，西风日夕吹萧索。月色满阑干，徘徊独自看。旧欢浑似梦，悔把情根种。梦也几曾圆，百虫声里眠。
天香（清·华章庆）	几点疏星，一痕淡月，照人永夜无寐。香烬慵添，愁来不断，刬地西风又起。当时情事，有窗外、鹦哥能记。翠袖空余绀唾，红绡尚凝清泪。凭教画栏遍倚。奈望中、长安迢递。但见长河如练，远山如髻。何限云情雨意，引渺渺予怀向天际。待续前欢，除非梦里。
醉花阴（清·华章庆）	一春长向花前醉，良夜还迟睡。画阁晓妆慵，双颊红消，卷帘山横翠。裁书欲寄凭谁寄，磨减鸳鸯字。盼断北归鸿，雨滴空阶，不抵相思泪。
