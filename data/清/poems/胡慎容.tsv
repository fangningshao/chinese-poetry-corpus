望庐山（清·胡慎容）　　五言律诗　押文韵	奇势环吴楚，崔嵬迥不群。峰从天上现，泉借日边曛。翠色浓堪摘，岚光秀可分。紫烟缥缈处，只许卧层云。
秋雨忆别（清·胡慎容）　　五言律诗　押尤韵	云暗重门掩，烟深锁画楼。故人千里梦，凉雨一天秋。别泪滩头水，离魂江渚流。闷来谁共语，独自下帘钩。
别景素四姊（清·胡慎容）　　五言律诗　押庚韵	姊妹相依久，情亲胜弟兄。忽惊南北别，不啻死生盟。春梦人千里，秋风雁一声。来宵楼上月，空似镜华明。
病中（清·胡慎容）　　五言律诗　押东韵	惚惚魂无定，飘飘若梦中。扶行惊地软，倚卧觉头空。放眼皆疑雾，闻声似起风。那堪窗下雨，寂寞一镫红。
春残（清·胡慎容）　　七言律诗　押齐韵	堂前春已背人归，检点馀光付品题。曲径愁铺芳草路，小桥横断落花溪。无情夜月能相照，有恨流莺莫乱啼。赢得诗人多少意，碧桃空老雨凄凄。
秋夜（清·胡慎容）　　五言绝句　押寒韵	白露澄清夜，遥空月似盘。庭阶流素影，玉户不知寒。
芦雁（清·胡慎容）　　七言绝句　押尤韵	横江片影一声秋，楚岸湘波事事愁。同是水云乡里客，归心空怅荻花洲。
菩萨蛮（清·胡慎容）	人言我瘦形同鹤。朝朝揽镜浑难觉。但见指尖长。罗衣褪粉香。若能吟有异。不管腰肢细。清减果如梅。凋零亦是魁。
凤栖梧 寄姊   见汪启淑《水曹清暇录》（清·胡慎容）	罗袂香微风暗度。佳节重逢，越自生愁绪。镜影懒窥消几许，一枝愁压榴花雨。岁月催人容易故。不是无情，故惹相思句。往事徒悲肠断处，双双燕子来还去。
