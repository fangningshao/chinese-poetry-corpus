曹仁宪谨荣寿（此诗收于《百寿诗录》，陈墩厚藏本）五言古（清·林廷鲲）　　押阳韵	维公其伟矣，经纶满腹藏。宰世清于水，居官涖以庄。保民如保赤，仁意溢洋洋。立教先文德，栽培兰桂香。父母乾坤大，春秋日月长。应知仁者寿，何俟假彼苍。惟兹文甲士，此心终不忘。爰当崧降节，盥沐拜公堂。寿诗各献颂，寿酒各称觞。俾尔弥尔性，纯嘏咏尔常。八百椿并茂，三千桃比芳。吾侪托宇下，长以沐恩光（施懿琳编校）。
