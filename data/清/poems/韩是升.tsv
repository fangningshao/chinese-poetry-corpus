六和塔（清·韩是升）　　五言律诗　押萧韵	琳宫金碧灿，峻极远尘嚣。天水空中合，云山望里遥。一江分两浙，孤塔耸层霄。会待秋风至，还来看弄潮。
胡忠简公祠（清·韩是升）　　五言律诗　押青韵	一疏诛奸桧，庐陵俎豆馨。洲临鹭鹚白，岭对鹧鸪青。瘴海归臣骨，冰天陨帝星。平生深耻在，求活小朝廷。
寄妹用少陵韵（清·韩是升）　　五言律诗　押支韵	同胞惟剩汝，临老奈频离。鬓改人还健，家贫屋已移。松心凝晚翠，桐树长孙枝。饶有含饴乐，无须泪暗垂。
梦谒顾亭林先生墓得句云芒鞋踏遍七州土竹杖横挑四岳云九州历其七五岳登其四先生语也醒时记忆遂足成之（清·韩是升）　　七言律诗　押文韵	秋窗忽作通幽梦，载拜亭林有道坟。落笔便关天下计，跨驴常载古今文。芒鞋踏遍七州土，竹杖横挑四岳云。我是越江孤寄客，睡乡聊与奠斜曛。
即事效放翁（清·韩是升）　　七言律诗　押真韵	栖迟老圃息蹄轮，剩有间怀结净因。窃比陶潜诗责子，懒为毛义檄娱亲。适来良友倾家酿，时对名花当美人。午睡正酣茶正熟，更无清梦落红尘。
阅藤阴杂记寒寓为梅村祭酒故宅漫成一律（清·韩是升）　　七言律诗　押鱼韵	班马才华重石渠，城南尺五有遗墟。浮生阅世原如寄，今岁移家此卜居。《枯树》尚传庾信赋，《玄经》曾草子云庐。文章那敢轻前辈，太息空留却聘书。
长椿寺明孝纯刘太后像（清·韩是升）　　七言律诗　押寒韵	长椿古寺斜阳里，钟板萧条增暮寒。香火一龛孝纯后，庄严七宝比丘冠。未经浩劫图遗像，犹幸先期奉佛坛。百六十年题字在，如何都作九莲看。
过赵北口（清·韩是升）　　七言绝句　押覃韵	堤边杨柳拂征骖，堤外湖光皎镜涵。无数打鱼人放桨，绿蓑烟雨似江南。
经张南华宫詹废宅（清·韩是升）　　七言绝句　押先韵	荣遇当时过谪仙，诗成法戒进经筵。双清孤阁明残照，一任狐狸上阁眠。
月夜渡沂水（清·韩是升）　　押真韵	仆夫催晓发，驰逐声辚辚。出门不一里，已到沂水滨。四鼓月未落，水面如铺银。水月一色白，天宇无纤尘。确{石荦}水底石，踯躅车下轮。人力费推挽，马足犹逡巡。及兹感行役，不如乐暮春。举头见明月，曾照狂歌人。
山游即事（清·韩是升）　　押麌韵	微风送轻寒，薄云不成雨。幽讨事近游，路出枫江浦。小艇泊溪湾，短杖策云坞。花繁贤相祠，崖悬化人宇。剑壁喷飞泉，甘冽清肺腑。峰回境益幽，气怯力仍努。抚兹林壑美，转念风尘苦。客梦黄金台，事过悔莽卤。故乡殊可娱，碌碌将何补。出处判险夷，贤愚审去取。愿携买山钱，傍石开蓬户。运甓惜分阴，吾怀在千古。
游华山（清·韩是升）	宿雨忽开霁，山容净如拭。篮舆越层冈，初地快登陟。凌风栈道幽，三转坡径仄。鸟道涤飞泉，松林漏疏日。丹崖耸危梯，猱升穷足力。众峰若培塿，平楚渺无极。髫龄此山游，廿载犹瞬息。事过境或忘，身间兴弥逸。芒鞋破苍藓，短褐侵翠色。山僧导前路，历历如旧识。沦荈足清娱，云山润吟笔。
涧上草堂（清·韩是升）	溶溶沙涧环，谡谡松韵远。萧然元亮庐，败壁封苔藓。我怀吟啸魂，跨鹤去不反。薇歌壮有节，清名晦益显。赖有通家生，设奠编遗卷。屋角澹斜晖，疏钟度遥巘。
白马寺与圣迁上人茶话（清·韩是升）　　押侵韵	山居鲜尘事，杖策穷幽寻。言逾大晏岭，古寺香山岑。狞犬吠来客，饥鼯窜高林。上人别六载，颊上霜髭侵。意气类畴昔，谈笑披胸襟。此时尚世法，何尔犹童心。得非凛师训，不敢违遗箴。红芳艳初绽，碧荈香频斟。疏钟听清越，夕照平湖阴。
坐白云精舍兼山阁（清·韩是升）　　押梗韵	忽从喧嚣场，得此清凉境。阁界层岩空，地僻尘迹屏。乳泉涤烦冤，人心与之静。坐久骨亦寒，眼合梦都冷。几榻无纤尘，翠扑松杉影。
不得游西山怅然有作（清·韩是升）	玉泉凤城西，朝暮横紫翠。松杉极苍寒，殿阁更宏丽。前朝中涓坟，大半香火寺。长安冠盖途，十者不一至。四度游京华，扰扰负俗累。兹来颇萧间，满拟策游骑。奈何促归期，又理卢沟辔。岂伊山水缘，亦为造物忌。迁延实由人，退转乘怠气。譬若负夙逋，未了心不置。何当襆被来，搜剔穷幽邃。毋迨筋力疲，而任年华逝。勇决吾犹能，预与山灵誓。庶几鉴此忱，一遂平生志。
包山纪游（清·韩是升）	我读先公诗，颇识包山胜。积想二十年，今始鼓游兴。嘉平月初吉，帆自胥口进。百里乘长风，波光静如镜。暮投消夏湾，一村无二姓。重门肃我入，主人颇加敬。越日游石公，林峦最明靓。归舟泊龙渚，怪石列奇阵。三宿枕山楼，风雨入清听。壶觞乐晨夕，淹留不为病。停午烟雾开，饭罢理鞍镫。破腊梅解苞，寒香逗樵径。林屋路转幽，仙源隔凡圣。探奇学蛇行，那复顾泥泞。蝙蝠红朱砂，仙人绿云鬓。恍惚梦见之，逢人作谈柄。斜阳下西岩，枉道穿密荫。枇杷正著花，古寺出清磬。秉烛纪胜游，累牍不能竟。所嗟限重湖，桅樯托身命。来去冲洪涛，后会那可定。先公两游览，遗翰实左证。小子寻旧踪，按图索神骏。闻者或见疑，到则真可信。洪荒未辟前。灵异于此孕。一经花石纲，采凿苦难禁。山人指云根，云是朱勔剩。艮岳今劫灰，名山永留镇。吾亦旅泊人，长歌等鸿印。
乐余东老歌（清·韩是升）　　押尤韵	乐余东老乐不休，所乐不与常人侔。常人之乐乐富贵，食前方丈罗珍羞。姣童艳姬列左右，深居简出同王侯。钟鸣漏尽梦随觉，白杨萧瑟风飕飕。东老少年餍粱肉，水苗数顷贻先畴。既遭蟊贼又水旱，输官不足增烦忧。也曾挟书上光范，黑貂空敝苏秦裘。归来鬻田并瘗笔，如释重担心悠悠。出门但得山水趣，入室那顾妻孥愁。名缰利锁两抛掷，此身宕往真夷犹。行逢佳处便淹泊，东西南北篮舆舟。吟诗不学杜陵苦，直抒胸臆无雕搜。舌耕差免冻与馁，饔飧以外他何求。箪瓢环堵出金石，颜回原宪皆吾俦。食留余味饱童婢，口留余话无愆尤。庭留余地种花药，脚留余力登山丘。余年余事鼓余兴，乐余击壤歌街头。
酬丁第五（清·韩是升）　　押微韵	青山荷锸未必非，剪桐为帽荷为衣。吹竽弹铗尘梦觉，朝齑暮盐生计微。列圃种树寻至乐，河房宴坐能忘机。第五之名胜骠骑，士各有志毋相违。
同周东田游极乐寺（清·韩是升）　　押宥韵	入夏风仍颠，清和竟罕遘。懒过三眠蚕，垂帘卧清昼。有客造我门，约向精蓝扣。畦宽艺杂花，墙低露遥岫。所嫌麦苗枯，得雨或能秀。老僧灌溉勤，朝暮资井甃。茶话晷影移，虚亭敞新构。兰臭淡忘言，松花落盈袖。
