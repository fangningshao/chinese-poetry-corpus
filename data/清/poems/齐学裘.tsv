读煦斋先生卜魁集（清·齐学裘）　　五言律诗　押删韵	老病冰霜里，君恩骨肉间。佳儿从远戍，绝塞竟生还。作赋铿金石，题诗遍海山。苍生望霖雨，未必放公间。
十二月十七日大雪舟次戴埠不能入山用东坡聚星堂雪诗韵效禁体（清·齐学裘）　　押屑韵	插天群木无片叶，冬雪未消春又雪。农夫望岁喜可知，独客坐舱愁欲绝。野梅著花凌清寒，涧水出山多曲折。水村清晓冻雀喧，山径模糊人迹灭。急欲入山车不行，转拟还家风又掣。孤舟底事破寂寥，烘暖砚池冰散缬。作诗消閟真良策，扫雪烹茶胜金屑。料无好友来相寻，可惜良晨去如瞥。新句喜从枕上吟，旧愁懒向梦中说。同云未散天不晴，天亦何为心似铁。
