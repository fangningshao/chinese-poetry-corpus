宿南郚赠端衡李丈（清·马常沛）　　五言律诗　押元韵	四围峰欲合，一径得山村。黄叶全遮屋，清流近到门。烟岚秋色好，丘壑老人尊。鸡黍能留客，桃源未足论。
九月晦日西园分韵（清·马常沛）　　七言律诗　押齐韵	携筇迤逦上沙堤，秋老各园万木凄。细径常随松曲折，孤亭直界竹东西。寻幽爱向空林坐，觅句间从落叶题。杳霭青峰看近远，晴光十里野云低。
