挽台湾令高南卿司马鸿飞（清·查元鼎）　　五言律诗　押真韵	凤凰池上客，忽现宰官身。仙吏皆循吏，良臣作荩臣。生原慈似佛，死以杀成仁。夜半文星霣，书空一怆神①。
挽台湾令高南卿司马鸿飞 其二（清·查元鼎）　　五言律诗　押佳韵	移治生韩地，初摅慕蔺怀。萍踪方惜别，蓬岛又相偕。逆旅叨分俸，冰衔喜晋阶。天涯重聚首，樽酒话琴斋。
佛手（清·查元鼎）　　五言律诗　押先韵	兜罗香结印，合掌向人天。不作空①花散，应参一指禅。幻形休扼腕，摩顶或伸拳。栽植菩提树，芬芳證大千。
和郭云裳（编者按：「裳」，《台南文化》误作「棠」，据《台湾文艺丛志》、《台湾诗钞》改。
）茂才襄锦见赠元韵（清·查元鼎）　　五言律诗　押萧韵	浮家瀛海外，作计太无聊。西浙萦归梦，东风阻客桡。鸿飞留雪印，仙侣倩诗招。隗始金台筑，琴音惜尾焦。
题马云伯贰尹克惇课诗汇编（清·查元鼎）　　五言律诗　押灰韵	诗筒传驿使，情胜陇头梅。金惯披沙拣，珠曾入选来。抡元悭桂籍，作吏住蓬莱。同是饥驱客，相怜磊落才。
答杨又溪贰尹可大（清·查元鼎）　　五言律诗　押支韵	君当为世用，我本不求知。作客来瀛屿，相逢读好诗。时艰心益壮，语伟格多奇。啸傲凌沧海，休嫌出处迟。
题潜园胜景爽吟阁（清·查元鼎）　　五言律诗　押尤韵	飞阁凌霄起，山川一望收。翠屏春草合，丹嶂夏云浮。花与诗篇丽，松将琴韵幽。晋唐遗绪在，千载续风流。
感赋（清·查元鼎）　　五言律诗　押麻韵	名园常作客，吟味送生涯。世事经千卷，愁怀酒一车。黄花应笑我，白首未还家。故国正戎马，年年负物华。
和区天民游剑潭（清·查元鼎）　　五言律诗　押蒸韵	寒潭谁掷剑，终古化龙腾。长忆凌霄客，而无咒钵僧。虹藏江弄影，光耀水生棱。空际盘旋舞，秒波分外澄。
杨辅山司马承泽招赴兰山阻雨鸡笼（清·查元鼎）　　七言律诗	灵鼍①击鼓夜支更，淅淅淋淋一片声。南国雄开东海胜，奇峰峭挟怒涛迸。可怜浩劫成焦土②，已转熙春兆太平。应是名山乞奇策，故教风雨阻行程。
小雨初晴泛舟之兰冈（清·查元鼎）　　七言律诗　押先韵	本来人是地行仙，露宿风餐不计年。旭日初升收宿雨，吟鞭已拂又乘船。客游海外山环海，槎泛天边水接天。指点兰城烟树际，名崇杨后与王前。
龟山（清·查元鼎）　　七言律诗　押真韵	此山擘自巨灵神，谪向瀛东大海滨。愧我泥涂犹跋涉，羡他潇洒出风尘。畴曾衍范偕龙马，道叹乘桴泣①凤麟。但得十朋占或锡，波涛险处稳藏身。
送灶（清·查元鼎）　　七言律诗　押虞韵	酬君海外佑行厨，持惯长斋合笑吾。晨夕餐从辛苦得，盆瓶礼不古今殊。鞠躬此日朝天阙，屈指明年返帝都。但祝东南兵燹静，安排茶灶泛西湖。
作书寄九弟有淦（清·查元鼎）　　七言律诗　押寒韵	池塘春梦海天宽，无限离情下笔难。半壁东南犹战斗，一家儿女幸团圞①。不因酒债衣常典，聊寄梅花句亦酸。知是客愁牵两地，加餐努力报平安。
岁暮书怀（清·查元鼎）　　七言律诗　押东韵	竞争得失笑鸡虫，溷迹东瀛岁又终。处世莫如穷耐久，浇愁除却酒无功。英雄识字犹馀事，妻子号寒尚古风。天与豪情天不薄，休将头脑学冬烘①。
五十初度（清·查元鼎）　　七言律诗　押支韵	于今五十犹如此，便到百年已①可知。况是身家羁逆旅，恰逢王国用征师。远游岂惮重洋险，大厦难为一木支。草色缘阶删不尽，伥伥行又欲何之②。
癸丑﹙1853﹚元日试笔（清·查元鼎）　　押陌韵	苏轼牛僧孺，命皆磨蝎阨。右军序兰亭，选楼轶其迹。光阴过客过，我今年半百。非知伯玉非，枉寻而直尺。海外作豪游，举家同泛宅。长守太常斋，骨相管城瘠。癸尊一例倾，丑阴自古积。吉利书王正，院宇春风窄。老母倚闾望，负米非良策。合唱大刀①环，欢承菽水适。
王小泉衢权头围贰尹寄诗代柬依韵答之（清·查元鼎）	琴瑟不专一，哀乐音自殊。车笠本忘形，聚散意何如。生平性忤俗，惟君鉴区区。譬彼拱璧珍，瑕岂能掩瑜。清风拂菉竹，绿水映红蕖。南北千万里，萍水得相于。磨盾草飞檄，昔曾温陵俱。鲸牙掣瀛海，骥足展天衢。目下无馀子，心中不薄予。何期文字阨，捷径争奔趋。魑魅谀钟馗，梅鹤招林逋。隐偶分朝市，名何损及厨。香草寄美人，杖藜怒唱喁。小青怜照影，洛神赋子虚。三载清漳游，一任牛马呼。场频逐傀儡，姿还叹柳蒲。重访子云阁，穷回墨翟车。怀偕吟兴减，年随豪气徂。迹久羁南国，梦飞绕西湖。风雨来故人，要路谪伧夫。藻华摅齑臼，盐酸别梅诸。芝兰道义交，交亲迹肯疏。绨袍贻范叔，顾我同悲愉。意气倾肺腑，鬓毛惊头颅。蜀锦浣冰雪，汉书秘葫芦。膻慕旋磨蚁，光驰过隙驹。臂复攘搏虎，哺莫报慈乌。帆开退飞鹢，栈恋秃尾驴。举家同泛宅，海外事饥驱。道路日以远，猗欤其那欤。枯槎乘张骞，一毛拔杨朱。载怀短主簿，各滞天一隅。偶然弄柔翰，艳体禁豪粗。嫫母不忘饰，犀心不医愚。傲骨支嶙峋，空教鬼揶揄。管城无肉相，此绝①非虚诬。平子四愁咏，刘毅儋石无。与君复同调，清贫乐有馀。竹溪我适至，瓜代君方图。我才驻行脚，君又理军需。哀鸿嗷澎岛，刍粟挽征途。使君心似佛，报国竭愚驽。挂席拾海月，调瑟得名姝。甫奏瀛东绩，高翔兰北凫。芸仍舍田芸，腴比砚北腴。相逢下车揖，相思藉以舒。须眉犹畴昔，寒温叙喔嚅。饮君以村酿，饫君以园蔬。心赏慵拙咏，韵斗大小苏。自君渡兰冈，剩此昂藏躯。霁色五云②开，得君尺一书。上言长相思，下慰离群居。烟云满卷帙，一一探骊珠。清已颂棠封，庭更有悬鱼。盐铁见经济，论不同迂拘。但忧齐氓溺，不愁陶径芜。期月而已可，富教加庶乎。马援诫子侄，赤黑在所濡。收其放心放，免为污下污。烦君涤旧染，烦君雕朽株。答君琼瑶赠，书到麦秋初。邮筒频往来，慎勿吝琪琚。喜君晋头衔，不为不虞誉。正音遗雅乐，东郭逃滥竽。赋罢再叹息，明月满阶除。努力加餐饭，麟兮吁嗟吁。
除夕（清·查元鼎）　　押御韵	今夕是何夕，岁月堂堂去。五十一年中，名利曾何据。作客瀛海东，谁毁复谁誉。春风拂疏窗，玉律回羲驭。云捲玉山明，冲霄万丈曙。努力岁华新，吉祥听谶语。
将军行（清·查元鼎）	将军银印大如斗，统制东南江左右。日费军糈数万金，连营千里长相守。相守于今已十年，不教训练不屯田。百万貔貅江上列，旌旗日色相新鲜。巨寇从来称狡猾，将军好武不好杀。一旦鼓鼙动地来，兵刃未接①营先拔。张皇六师竞奔走，借问吾头犹②在否。将军退守姑苏台，骂贼睢阳功不朽。长蛇封豕恣吞吴，飞来海外徵兵符。三千师旅仓皇募，六月重洋泛舳舻。爷娘妻子走相送，喃喃番语声哀恸。威尊命贱备戎行，耀武无非乌合众。闻道将军忌异才，营前驱策皆驽骀。贼来破阵如破竹，天下雄兵安在哉。半壁东南数千里，剿何艰难失何易。况令贼势更猖狂，军前谁许同生死。子胥江作怒潮声，细柳营成垓下营。父老江东咸属望，诸君何以答升平。
