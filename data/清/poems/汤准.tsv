知扩轩间眺（清·汤准）　　七言律诗　押删韵	知扩轩头少往还，登台纵目足怡颜。池边垂柳偏宜月，墙外高城可当山。梦里身名终是幻，壶中天地本常间。自无俗客来幽径，何事呼童日掩关。
咏史（清·汤准）　　七言绝句　押江韵	唐伐羌戎盛冉駹，韩公谋略信无双。年来西域劳兵革，愿筑三城署受降。
临漪园（清·汤准）　　七言绝句　押元韵	闲园随意采芳荪，兴到常携酒一尊。却笑平泉太多事，苦将木石戒儿孙。
桃源（清·汤准）　　七言绝句　押元韵	柴桑便是羲皇世，智慧相忘息众喧。能使此心无魏晋，寰中处处是桃源。
