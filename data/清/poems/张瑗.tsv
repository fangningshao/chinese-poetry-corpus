刬毁魏忠贤墓纪事诗（清·张瑗）　　押阳韵	彰瘅表天道，诛赏昭王纲。伊谁实职之，兰台横秋霜。道惟锄奸迹，庶以全善良。奉命咨民事，巡察思激扬。揽辔出郭门，陟睇西山冈。庐舍匝阡陌，各各营农桑。厥俗一以朴，民气尤悦康。榛莽化兰蕙，无复嗥虎狼。寻憩古佛刹，绀碧何辉煌。背负诸墓碣，垒垒如北邙。更是碧云寺，封树皆貂珰。魏奄冢逾制，陵园相颉颃。穹碑矗霄汉，长松缭垣墙。以彼稔凶恶，万死乌足偿。搏噬纵鹰犬，汤镬烹鸾凰。天地尽冥晦，白日无辉光。古多内侍祸，兹祸逾汉唐。国步倏臲卼，社稷旋沦亡。彼身已寸磔，墓胡留山阳。父老切齿言，竖党皆儿郎。以其生前圹，树之为幽堂。惜无勇敢士，掊之使其僵。我闻发上指，冠冲心激昂。及此不锥薙，无乃忤苍苍。缮疏请明旨，圣德奋乾刚。碑仆墓亦毁，狐兔将安藏。尧舜除四凶，海宇称平章。诛恶及胜国，来者心自臧。岩壑煎秽浊，草木回芬芳。聊以佐史笔，宪纪于焉张。
