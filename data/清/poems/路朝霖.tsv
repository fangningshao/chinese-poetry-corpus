万岁峰（清·路朝霖）　　七言律诗　押冬韵	汉皇辇跸事东封，玉检金泥饰几重。雄略能徕青海马，长生欲系鼎湖龙。竹宫光照求灵药，椒室神来驻丽容。登礼嵩呼闻吏卒，不曾流响茂陵松。
早春有怀燕京（清·路朝霖）　　七言律诗　押真韵	细雨霏微洒路尘，客怀镇日对松筠。少年哀乐难为别，乱世科名不救贫。草色绿回江渚暖，溪声喧带石滩春。东风又到千门里，独倚阑干望紫宸。
八月廿三日偕徐性臣重游慈仁寺（清·路朝霖）　　七言律诗　押冬韵	七年不到双松下，胜地经过感慨重。扫叶僧开明月径，浇花人打夕阳钟。苔封古殿栖驯鸽，雨湿空廊损画龙。犹剩太平丞相碣，白头作记叹疏慵。
巴东（清·路朝霖）　　七言绝句　押东韵	竹枝声苦夕阳红，大舸轻帆趁晚风。满树猿啼江草绿，行人四月过巴东。
范忠贞公铜印歌和黄再同（清·路朝霖）	红螺山高郁灵秀，太傅勋名在宇宙。入关一书赞皇图，功比萧何出其右。令子起家甲乙科，循声两浙腾讴歌。闽疆建节澄吏治，猰貐磨牙生风波。羁囚暗屋陷罗网，尽室岂有污奸党。同时更有锡山嵇，慷慨捐躯世无两。佩印流传历有年，觐公款识刀法全。莫问秦镌与汉制，铜章夜夜光烛天。呜呼！信国砚，苏卿节，木魅山精不敢齧。不然印何累累绶若若，一寸顽铜乌足说。去岁探奇在洛阳，克绅方印曾评量。今春拜识范公印，忠义千秋相颉颃。黄君嗜古得精意，吾庐碧血存天地。辟邪作纽光斓斑，上有忠臣姓名字。君不见商银涂金剧有情，摩挲朱记到儒生。三藩事往二百载，至今人说范忠贞。
