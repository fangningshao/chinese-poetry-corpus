重至安平镇（清·林树梅）　　五言律诗　押尤韵	又来①经旧镇，指点七鲲洲。父执多青眼，军民半白头。楼高②边海戍，路隔③瘴云秋。不尽当年④感，何心话壮游⑤。
澎湖留别（清·林树梅）　　五言律诗　押萧韵	澎山三十六，荒垒①半渔寮。虎井风烟壮，龙宫暑瘴消②。云生香鼎屿③，雷压吼门潮④。访古屯军迹，周回荡短桡⑤。
曹侯既兴水利乃巡田劝农赋此以颂（清·林树梅）　　七言律诗　押阳韵	山郭新晴野草香，薰风吹动葛衣凉。劝农遍种三杯粟①，引水新开九曲塘。事事便民真父母，心心报国大文章。昨朝应有村儿女，争看先生笠屐忙②。
登凤山县新筑城楼（清·林树梅）　　七言律诗　押删韵	百尺层楼踞凤山，山高直欲控诸蛮。新城得地成强圉，旧治他时作外关。从此筹边消战气，最宜观稼念民艰。众心已信坚如许，烟火人家好市阛①。
从曹侯巡山即事（清·林树梅）　　七言律诗　押虞韵	巡山不惮历崎岖，亦有壶浆在道途。孝弟从风徵雅化，田园指日辟荒芜。秋声作雨千林合，峦势如波万派趋。要使边军知号令，深宵露立尚弯弧①。
重至台江闻湘云已化去三载矣（清·林树梅）　　七言绝句　押侵韵	台江不若湘江深，湘竹湘云愁我心。难买欢情到白首，人生何用多黄金①。
再渡台湾呈曹怀朴明府（清·林树梅）　　押尤韵	海客生长居海陬，风涛险恶能操舟。昔曾侍父驰边邮，一战败贼禽其酋。于今事往星亦周，久无梦想膺封侯。昨来剑气腾斗牛①，又闻小丑横戈矛。台地关切桑梓忧，谁其平者心悠悠。曹侯禦侮足智谋，奉檄邀我仍来游。张帆猎猎风飕飕，如箭离弦不可留。南有落漈东琉球，西界黑水红水沟。神鱼拍浪高舵楼，轰雷喷雪排山邱。水仙挟船船转头，眼前鹿港②台咽喉。可怜一路多髑髅，良田万顷无人耰。吾皇仁圣汤武侔，解网不杀毋穷搜。安集之策须讲求，愿君莫遣流民流（施懿琳编校）。
