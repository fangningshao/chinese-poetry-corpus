五丈原次大复韵（清·许孙荃）　　五言律诗　押侵韵	荒原淡斜日，古戍黯层阴。五丈空留迹，三分不死心。地随营垒没，星与阵云沉。薄暮秋风急，如闻《梁甫吟》。
潼关（清·许孙荃）　　七言律诗　押寒韵	百二初经得大观，严关高峙碧云端。两边峡束黄河去，万仞根连太华蟠。天险西来凌绝巘，地形北折巩长安。如今圣德能怀远，犹作当时要处看。
武功春日谒后稷祠（清·许孙荃）　　七言律诗　押支韵	当时教稼无先圣，万世黎民定阻饥。词客古今瞻庙貌，村农伏腊走轩墀。邰封麦秀垂垂遍，禹甸氓歌处处随。文德配天真不忝，独从含哺有馀思。
万里（清·许孙荃）　　七言律诗　押灰韵	万里驱车亦壮哉，西征咫尺是轮台。无边晴雪天山出，不断风云北极来。关到玉门中土尽，槎浮博望使星回。犹看定远封侯道，却忆嫖姚佐汉才。
庄浪趋张掖（清·许孙荃）　　七言绝句　押删韵	酒泉张掖近天山，大漠风云指顾间。莫道行边人万里，最西还有玉门关。
出门（清·许孙荃）　　押遇韵	出门必春初，入室必冬暮。岂无儿女情，终岁不暇顾。挥手从此辞，夕阳渺烟树①。
