晓发案斑鸠活络色钦（清·陆耀）　　七言律诗　押庚韵	晨炊早熟敝裘轻，残月犹悬事晓征。雁背白云沙际立，人穿红叶岭头行。无多长物酬僮仆，只倚同官作弟兄。闻说关山今极北，向南明日是归程。
宿瑶亭子（清·陆耀）	吉行有程期，驻跸日未午。前至瑶亭子，万帐息貔虎。离宫宿卫严，纩骑彀强弩。群马喑不骄，夜静听更鼓。扈从多文臣，轻装离队伍。一一覆穹庐，文翰集图谱。高竿挂旗帜，夜则悬镫火。公余每过从，望标辄知所。自愧佔毕儒，举十昧二五。勉哉尽职业，上以报明主。
青山梁晓晴（清·陆耀）　　押阳韵	隔宿戒徒御，言度青山梁。此地易阴雨，往往沾人裳。宜令先事备，结束趁早凉。仆夫应且笑，向晓偏晴旸。旭日照征衣，曈曈来扶桑。翠华既前擢，万骑随腾骧。聊复策余马，超忽登高冈。下视晒树沟，木叶秋清黄。
大人命题临本西岳华山碑（清·陆耀）　　押觉韵	汉隶十碑九皴剥，寻行可读存西岳。旧拓流传直万金，双钩摹勒违其朔。兹本独无秋毫爽，谁欤妙手尚书荦。我家借临规九势，一波一磔斟雕琢。岂无画沙与印泥，世人竞尚谷口学。不知斑駮非本真，当其脱手光濯濯。即如晚出有曹全，正于姿致见高卓。不然徐韩皆唐贤，何不率臆逞肥浊。蛇纡蚓绾递相师，唐人学汉无人觉。可惜神灵失呵护，竟同荐福毁雷雹。郭髯赵崡今俱死，遗文金石谁商榷。
送顾宗人古湫（清·陆耀）　　押阳韵	虞东顾夫子，著书仰屋梁。日食太仓不满腹，归心忽逐南云翔。纵是无田计亦得，槎丫万卷撑空肠。化为文字异诡怪，吉云甘露呈殊祥。末流承学正歧鹜，卑者坠谷高排阊。四方上下奚所税，亟须导引归中央。要以六经为根柢，先就制义除秕糠。碑版论述贯子史，六书声韵兼稗仓。等身著作老无用，归与后学陈其方。吾乡辈出富才俊，近来本业多芜荒。争事组织为巧丽，依附哲匠成声光。愿返浮文出经术，兹行能不怀余望。呜呼，兹行能不怀余望。
