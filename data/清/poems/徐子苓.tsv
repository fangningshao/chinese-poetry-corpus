早春（清·徐子苓）　　五言律诗　押支韵	早春残雪在，春意静中知。鸟路红将辟，鱼床绿渐滋。摊书欣日暖，枕石爱云迟。吟罢攀庭树，因之感别离。
病中送王紫垣之徐州戎幕余亦反东山田舍（清·徐子苓）　　五言律诗　押微韵	病久忘春尽，莺啼花乱飞。夹淮新战垒，送老旧蓑衣。西楚徵兵疾，东林访旧稀。昨宵筵上月，两地共晴辉。
盱山试玻璃泉赠韩俊民（清·徐子苓）　　七言律诗　押庚韵	金鳌百尺势峥嵘，云影泉光结伴行。我似云飞无定所，君如泉水在山清。依人转觉他乡好，怀古谁知逝者情。后之视今今视昔，不妨高处共题名。
罗汉寺寻黄山人索画不值因憩亡友啸公精舍怆然有作留简山人（清·徐子苓）　　七言律诗　押麻韵	月转禅扉老树斜，石幢檐卜影交加。一龛西竺高贤像，数笔南唐院本花。凄切谁有鸣夜笛，苍茫只履隔天涯。悬知白发逃禅客，醉倒城东卖酒家。
除夕前一日醉起呈江使君时使君以岁晏享士虚其左西向以荐中丞之灵既毕奠使君揖余就宾位曰君先兄故人状相若齿相埒也见君如见吾先兄矣余之识中丞以陈池州池州之死久而未明而其弟毕凡千里来寻兄骨又久而未至俛仰悲怀轰饮极醉不觉失声哭率成二首呈使君兼留迟毕凡（清·徐子苓）　　七言律诗　押真韵	虎帐森严忝上宾，座中灵爽动星辰。无端恸哭干戎禁，多愧将军恕酒人。信国千秋青史在，荆卿四座白衣新。醉时错认西台路，朱鸟歌终倍怆神。
画松歌送吴引之还巢湖（清·徐子苓）	江北久无画松手，作者昔数留晋江。盛名早时动海外，晚年流落偏佯狂。日抱长松换米吃，枯根败鬣愁荒唐。余技兼能写风雨，到今尺素垂琳琅。昨见宋家两株树，张在芦帘最深处。一树拔地生狻猊，一树盘攫蛟龙垂。波涛飒沓凉风飔，使我坐久看移时。晋江画松得松骨，此笔韵远将过之。庐阳城中一尺雪，昨夜吴生几冻杀。扁舟补被意熊雄，归帆笑指巢湖东。便好相从理钓篷，四顶山前枫叶红。
冬晚同子固饮酒（清·徐子苓）	岁晏人事艰，百货日翔贵。今宵一斗春，君向谁家贳。城中十日雪，流民冻俱毙。即此觞豆微，了却数口费。粤南早疮痍，江东又烽燧。假君席前箸，请君画大计。勿谓食肉鄙，建竖本不易。油镫冻虚壁，朔风吼平地。已矣复何言，浩歌径成醉。
庐阳夜捷行赠江使君达川（清·徐子苓）	庐阳夜捷烈炬红，露布连奏甘泉宫。使君兵声冠诸将，轻裘缓带殊雍容。记昔曾在围城中，挟策两谒中丞公。中丞英伟人中龙，使君眉宇春融融。指麾绰有中丞风。牙旗深处展高宴，橙香蚁绿霜螯健。野人喜极悲倒来，晓柝深杯泪如霰。君不见，荒城荡荡迹如扫，纵横瓦砾居民少，髑髅满地生青草。君不见，壶浆士女泣垂面，爱说中丞旧时战。张巡死去贺兰生，痛杀潜山庙中奠。骠骑连宵拜新命，汉廷不惜通侯印。使君爱逐赤松游，脊令原畔牵归兴。为君高歌歌断绝，悲笳吹落林间月。
