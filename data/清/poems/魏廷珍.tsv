赠潜山张节孝（清·魏廷珍）	骨肉本天属，不以忧患间。张公至性人，高节光寓县。献逆乱天常，残伤及枯干。守死获父灵，竟以血同溅。弱孙初髫龄，詈贼气冲汉。兰玉甘摧折，行路尽悲怨。有仆枕尸股，泣诉肠欲断。精诚格豚鱼，渠凶为感叹。三世归楄柎，匡勷成馈奠。人生岂无死，天网明如电。至今潜山族，华簪享余善。
赠文安王孝子（清·魏廷珍）	天性惟一本，孺慕无尽时。晨昏犹省问，况乃生别离。所以至孝心，感通若神奇。文安王孝子，派出太原支。父避徭役苦，飘然天之维。岂不桑梓念，政猛过于虒。生子襁褓中，乳哺仰母慈。命名纵有意，焉知后会期。子长未识父，向母穷端倪。一闻五内裂，旭日绕寒飔。雏乌尚反哺，孤云且暮归。痛父无所依，徒生复何为。拜母出门去，新妇初结缡。尸饔已有托，四海往追驰。逾赵凌燕塞，跨齐越海湄。朝餐荒烟里，暮宿孤魂祠。吁天血泣雨，逢人泪陈辞。影响两无音，茫茫去何之。艰阻穷且困，志益坚不疲。寤寐鬼神启，精诚天地知。梦绕田横岛，卜协带山崥。识貌究难辨，讯名豁不疑。旁观惊且叹，父子痛把持。漂零二十载，会合翻成悲。弃缁归故里，旧案得齐眉。郡邑上其事，朝廷旌门楣。兰桂联翩起，科名世第推。至今华缨结，孝乃万事基。吾闻古之人，寿昌良可师。孰知三百年，前后同一规。固由秉彝性，真切自天机。尤喜教化兴，培植世风移。名教赖以振，惭无华黍词。所望采风人，于此日孳孳。
