淮阴道中咏芦花和韵（清·查有新）　　七言律诗　押虞韵	会忆西溪秋雪铺，冷风苇岸怅羁孤。遥看旅雁过仍宿，近讶閒鸥堕忽无。鹢首和云飞作絮，龙眠带月写成图。高歌独立苍茫裹，一片光延万顷湖。
读罗昭谏谗书（清·查有新）　　押庚韵	新登鼍江亘秀气，钟毓乃有江东生。云何十上不中第，英雄落魄同祢衡。穷愁著书祗取辱，书讶自谗谗乃名。沈颜聱书杜罪言，大抵感愤之所成。呜呼文辞馀事耳，世贵气节如山横。先生受知吴越主，首劝大兴勤王兵。钱虽未听心已悟，寻遇真主终归诚。子孙永无僭窃志，大义炳炳由公明。读罢离骚读此册，不辞浊酒缸罍倾。凛然正气塞天地，文能卫道真干城。
雨中同岑华侍御至天竺即景（清·查有新）	一峰收云入，一峰放云出。一峰云不流，雨丝抽乙乙。幸际天骤阴，山路较清谧。不然宝马车，十里纷填溢。入门礼大士，绕栋香烟密。长老拙言词，大逊舍利佛。侍御具辩才，颇似维摩诘。不著文字禅，慧力更无匹。流连云树间，心意同閒逸。尘事未能祛，归舟遂迅发。
归舟至金山阻风五日（清·查有新）	闻说上流江水恶，无数行舟波中落。到眼惊看骇浪奔，恍忽鲸吞与鼍作。连朝况遇打头风，雪浪如山噤舵工。长樯铁鹿沙滩驻，后榜前艘语不通。忽来猛雨如飞砮，疑有斗蛟空际舞。不辨风声与水声，但讶前峰拔老树。有时雨止总风狂，鹢首滔滔接混茫。似忌客行贪利涉，天公作意阻归航。五夜洪涛堆裹宿，雨著箬篷纷渗漉。频移卧具不成眠，差幸停船无倾覆。石尤小缓辑能移，遥见堤边农妇悲。群说圩田秧再插，今番水涨又无涯。
