讨蕃（清·周绍祖）　　七言律诗　押覃韵	野性难驯语未谙，兴师讨伐险途探。卫青出塞方征北，诸葛平蛮又入南。功纪燕然碑立一，威降铁勒箭传三。待看异类齐归化，列作编氓圣泽覃。
项羽（清·周绍祖）　　七言绝句　押微韵	每望还乡著锦衣，楚人早被沐猴讥。沛公不杀降王杀，残暴优柔已两非。
渔村（清·周绍祖）　　七言绝句　押真韵	无数渔郎永结邻，草庐相傍最相亲。莫嫌僻处乡闾俗，中有贤人钓渭滨。
陈平（清·周绍祖）　　七言绝句　押虞韵	侯封曲逆早分符，独相多年圣主扶。今日均平宰天下，果如宰肉不平无。
