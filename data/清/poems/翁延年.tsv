赠琴园主人张勤夫（清·翁延年）　　七言律诗　押灰韵	名园风景画图开，浮玉山边辟草莱。春水绿拖游客舫，夕阳红上妙高台。中流砥柱一孤塔，北顾云烟几霸才。猿鹤依人花解语，佩环风送晓鸿来。
宝刀篇（清·翁延年）	宝刀未磨洗，形与凡铁同。土花久斑驳，拂试须良工。唐砖汉镜有时售，此刀弃掷都市中。赏识之人亦无意，摩挲怪有数番字。贱市携回心不珍，旁人怂为千金器。装潢重复入五都，明珠作饰兼珊瑚。锋锷一新宝气吐，山鬼走泣狐潜驱。吁嗟时事已沸鼎，此刀杀贼利无并。闭置匣中贵谁识，至宝仍与顽铁等。
