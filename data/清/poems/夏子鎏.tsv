题范卿侄林觅句图（清·夏子鎏）	有客披图向余道，谓汝家驹年正早。曲江春色长安花，尽可研思竞新藻。朅来相如赋上林，子安春思胸盈稿。灵均幽怨亦牢骚，行吟泽畔多香草。即便逍遥物外人，舞雩归咏春风春。大抵文章大块假，阳和烟景尤为新。所由少长兰亭集，觞咏至今怀芳辰。而汝家驹殊不尔，不羡尘红与陌紫。沈吟独步一林秋，行不行兮止不止。思清境清兼句清，清新自贵洛阳纸。无奈风光太瘦生，荻花枫叶愁何似。古人写物见天真，律以方志应毋此。我道阿咸意不差，客请静听其无哗。凉风一夜起天末，疾捲群卉收残葩。惟有长林绚秋色，漫山红叶山容奢。晓霜薄晕彩生旭，夕照浓烘艳夺花。火齐百重赭木杪，珊瑚千尺纷杈枒。有时萧疏发微响，打头片片飞丹霞。因思此境成佳节，触景歌思足怡悦。昨岁宝鸿去复来，秋光未许终年别。不见诗人崔信明，吴江枫落境幽绝。况复襄阳下笔神，梧桐疏雨声声彻。生春词去更生秋，岁华忍使徒飘瞥。阿咸散步代骑驴，桥头独立霜如雪。客闻此言心砉然，曰汝题辞得言诠。解嘲说难扬雄思，赠汝小阮风翩翩。途穷阮籍郁长啸，本思假笔舒胸填。而今得此以属草，亦复为汝辞便便。草罢披图一重览，几枝绿竹争清妍。竹林佳话传千古，努力与汝追前贤。
