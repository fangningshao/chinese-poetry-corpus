再赠西山隐者（清·马长海）　　七言律诗　押青韵	山路逶迤入杳冥，十年重访枕烟庭。问名揩眼看蓬鬓，留客呼儿挈酒瓶。云似客闲朝出岫，鹤如人立夜听经。先生不与寰中事，长啸一声天地青。
读陶诗（清·马长海）　　七言绝句　押真韵	处士胸中别有春，田园寄托写天真。义熙尚有关心事，岂便羲皇以上人①。
移居沧州蔡玉躬阁学以诗送行次韵奉酬（清·马长海）	仕宦亦人情，沉沦堕其志。徒深山水怀，喜无儿女累。期为尘外游，今鼓沧浪枻。峨峨黄阁老，潇洒饶逸志。送我河之干，赠言有馀味。非不惜离别，孤怀喜能遂。沧州海一隅，可访安期辈。为问天地根，果否生天地。长跪谢微言，我将从此逝。
