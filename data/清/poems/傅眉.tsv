燕（清·傅眉）　　七言律诗	春风吹断紫蒲茸，衔入卢家画阁中。只许游丝飞院落，不容柳絮近帘栊。奈何蛱蝶弹轻粉，忽略桃花扑老红。收拾香泥劳苦罢，镜台偷照玉蟠龙。
杂咏（清·傅眉）	驽马喜在后，恶马喜在先。恶马当用辔，驽马当用鞭。燕雀起道傍，驽骀不肯前。狡愤复喘汗，尽日劳鞍鞯。良马心胆定，千里咫尺间。饥不食恶草，渴不饮浊泉。被甲盘蚁封，注波带櫜鞬。主人苟卓荦，筋骨安足怜。铁骑满原野，一匹攻中坚。旌旗为之靡，垒壁随周旋。斩得大将头，战鼓声阗阗。沙场尘土歇，雄心仍九边。
秋色（清·傅眉）　　押月韵	秋色在村外，柴门久汨没。丘壑云无穷，半晴山雨歇。木叶填风烟，雁底见微月。寒芜砧杵疏，草虫因问发。
𡼱崛山寺门外（清·傅眉）　　押侵韵	颓坐不暇语，第取酒盏斟。神气稍为接，幽悦与我寻。侧睇寺西岩，历落红来禽。高松蔽晴日，薄雨蒙深林。松身时反恻，透亮见日沉。飘渺卷紫縠，飞倾融青金。缘雾忽然过，西南留一岑。当其希微间，遂能合冥心。
