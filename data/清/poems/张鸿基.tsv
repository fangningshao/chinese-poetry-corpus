途中用陶润山师韵（清·张鸿基）　　七言律诗　押庚韵	曲罢钧天梦亦清，征车衔尾又南行。频经聚散心如醉，小历荣枯气渐平。荒冢白杨狐拜月，乱山黄叶雁巡更。敝裘自不禁宵冷，莫怪霜风太薄情。
有感（清·张鸿基）　　七言律诗　押灰韵	血洗舟山浪作堆，羽书又报海南来。英雄效死偏无所，上相筹边别有才。竟尔和戎曾地割，是谁揖盗又闻开。从今敢笑陈涛败，房琯犹曾战一回。
秦淮杂诗（清·张鸿基）　　七言绝句　押东韵	女闾三百效齐风，澹粉轻烟似梦中。开国规模堪齿冷，斜阳一角妓楼红。
即事（清·张鸿基）　　七言绝句　押萧韵	吟肩醉倚玉人箫，情话湖楼复此宵。水自青青山自碧，笙歌容易送南朝。
