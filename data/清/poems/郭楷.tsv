秋思（清·郭楷）　　五言律诗　押阳韵	秋风起木末，对此动离肠。明月夜千里，流人天一方。无书劳远雁，有恨等寒螀。吟苦杂歌哭，奚僮嘲我狂。
晓至裴家营（清·郭楷）　　五言律诗　押青韵	言归贪早发，客舍启双扃。霜逼重裘薄，风吹残梦醒。人烟辨小市，山火乱寒星。莫说征途渺，乡音喜乍听。
金山寺晚望（清·郭楷）　　五言绝句　押纸韵	朝日照河干，茅屋炊烟起。时有晒蓑人，依稀红树里。
过南泉隐君山居（清·郭楷）　　七言绝句　押删韵	暂脱尘机便似闲，寻君我得近青山。蹇驴攧过平桥晚，诗在秋林落照间。
