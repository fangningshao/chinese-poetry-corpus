春雨和钱屿沙编修韵（清·曹庭枢）　　七言律诗　押虞韵	两两溪边水鸟呼，渐看檐际湿模糊。凭栏花重红疑滴，隔座山横翠欲无。吟苦纵愁春冷淡，病多偏稳睡工夫。卷帘自爱虚无景，未要潇湘入画图。
送王书臣佥宪之岭南（清·曹庭枢）　　七言绝句　押齐韵	鬖鬖细柳绿垂堤，二月东风送马蹄。君过岭南春正好，蛮花万树鹧鸪啼。
钱唐相国分饷上赐郑宅茶寄奉老母（清·曹庭枢）　　五言排律　押鱼韵	谷雨新晴后，头纲驿递初。绿挼双掌细，香迸一旗舒。玉盎梅花喷，银瓶薤叶储。赐先黄阁老，波及大君余。竹里泉声沸，窗间午睡徐。当筵思笋蕨，奉母忆篮舆。旅食经年别，平安数寄书。缄题将远问，藉以慰门闾。
大雾自东阿晓发（清·曹庭枢）	客梦唤不醒，晨鸡啼喔喔。仆夫戒征车，琅琅振霜铎。明星犹荧煌，轮蹄已纷错。山行忽迷道，曀气喷岚毒。窈郁遮树林，浸淫罩城郭。昏昏阴髳卷，荡荡云海浊。眯空吹若沙，湿衣细如霂。东方忽瞳昽，银山揭赪玉。须臾荡晴空，豁视爽心目。迤逦投前村，川原寄遐瞩。
立春日对雪独坐有怀大兄（清·曹庭枢）	天低泱漭云模糊，冻鸦哑哑城头呼。雪花纷落太于掌，凝矑激射清冰壶。梅花不见冒春雪，但见老树撑庭隅。碎琼细著苔点密，裂玉蟠作虬枝枯。泠然直洗肝胆洁，悄焉不觉形神孤。忆我别家九月九，至今三饮屠苏酒。前年风雪送兄归，冲寒愁折芦沟柳。南来飞雁犹呼偶，何日行随坐相守。思兄此日北堂前，独献春盘剪春韭。
张鸿勋惠读看云吟稿作长歌奉柬即送其南还（清·曹庭枢）	病夫高枕掩关卧，晨罢栉沐惟枯坐。有客投我诗一编，急起把读积懑破。砰訇振作钟镛声，错落咳成珠玉唾。十年人海奔堀堁，诗笔不留点尘污。吁嗟乎！山鬼笑人文不灵，素衣化缁衫犹青。小住为佳归亦得，扬舲南指垂虹亭。送君行，饮君酒。顾此身后名，期在勿速朽。台阁诸公自衮衮，富贵岂同金石寿。但令作述高等身，何必黄金印悬肘。君归林屋勤著书，肯学丈人山隐居①。
