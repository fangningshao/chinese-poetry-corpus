梦与蔚云芝房东岩同游罗星洲赋诗题壁觉后忘后半因足成之呈三君（清·袁景辂）　　七言律诗　押阳韵	方蓬楼阁水中央，与客登临共野航。一镜空明涵远近，几村烟火入苍茫。梦中杯酒联新句，觉后云山各一方。遥忆残镫孤馆里，可能有梦到江乡。
宿藏云阁（清·袁景辂）	白云满空山，小阁不知处。我再入云中，阁上云来去。松柏绕山青，泉声隔林树。此时身与心，一一烟霞趣。欲去仍此宿，白云留我住。
登云岩寺浮图（清·袁景辂）	平畴耸孤峰，古木影交翳。山巅塔玲珑，高涌出云际。兹山多楼台，陟高目无蔽。遥山数点青，秋色满天地。吴都百万家，一线围埤堄。千里顾盼间，胜概无与俪。游者自崖反，旷怀此独契。坐待明月来，风铃远摇曳。
登罗星洲文昌阁（清·袁景辂）	春光无近远，往往在僧寺。地静心亦清，寓目皆生意。小阁水中央，四顾临无地。纤鳞戏萍末，初鸟鸣天际。波涛拥新色，云峦落空翠。一一阁中景，尽泄三春秘。登览旷心神，余怀此独契。
九日古愚丈易门蔚云芝房东岩家竹轩爱吟斋小饮并结竹溪吟社以菊花开日即重阳为韵得即字（清·袁景辂）	雁过白云冷，木落遥山碧。游筇懒不携，良友近可即。平地当登高，少长集吟室。有酒期共饮，欢焉布瑶席。座无拘忌流，醉醒取各适。襟情未必同，臭味自不隔。古人师与友，所重均受益。后世务面交，毁誉乱曲直。攻玉藉他山，引针赖磁石。各勉百年身，磨砻互尽力。是时日欲暮，寒光动西壁。照见座中人，各有好颜色。聚首苦不常，欢饮忘主客。相期敦久要，觞咏继今夕。
泛舟至雷峰复度岭憩净慈寺（清·袁景辂）	山灵久我待，既见不可缓。舍馆且莫定，呼舟任游衍。风便向南湖，断塔耸遥巘。渐近益崇高，顶树纷可辨。风送南屏钟，引我足逾健。出云复入云，上阪更下阪。古寺隐湖曲，路转忽到眼。殿角干青霄，丈六金光满。更披虞集碑，宣扬仗轩冕。憩坐息筇杖，松风泠然善。山顶暮樵归，背负斜阳晚。一径通四山，可近亦可远。我欲往从之，白云忽遮断。
紫云洞（清·袁景辂）	洞天犹数武，清风逼人冷。既进谺然开，尘烦先自屏。巅隙透天光，仰望疑坐井。旁穴穿地底，窅然落深迥。平进可深达，曲折通后岭。同行戒后怯，有志鼓前猛。中路苦偪仄，蚁进步难并。辗转又宏敞，夷险判俄顷。更深趾不受，隐隐路脩永。空响幻波涛，白画半昏冥。坐久心骨寒，复出来时境。人生烦热胸，到此须一省。六月断炎暑，重来煮新茗。
丁家山（清·袁景辂）　　押纸韵	连冈如群龙，一气陡入水。饮湖湖不乾，忽又昂首起。远望既耸峭，近睇亦秀美。虽临一角湖，尘喧不谋耳。登高望平田，傍水成疆理。远林露茅屋，时来荷锄子。奇石森绿蕉，更列床与几。何当一曲琴，坐待月来此。
