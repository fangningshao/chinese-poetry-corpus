二月山中即事（清·王敔）　　五言律诗　押侵韵	万壑递层阴，光分一径深。草丛留宿雨，云破见归禽。奇石呈幽赏，鸣泉怀好音。林端清籁发，适伴越人吟。
别储六雅（清·王敔）　　七言绝句　押元韵	久向镜中怜白发，初从月下倒清尊。他年暇日容相念，樗栎湘西绿树村。
秋初游邵阳城西酒阑有作（清·王敔）　　押先韵	青山不可尽，古郡环资川。暑气息连雨，山容澹轻烟。良辰策芳屐，旧好相追旋。长吟西门曲，回首城南天。天容秋始澄，覆釜幢碧圆。舒襟惬所赏，纵论忘蹄筌。徙倚曰藏松，友云归可遄。置君桑落酒，理我桐上弦。鸣弦有希音，酒酣无俗譞。适志御清风，泠然谢拘挛。
待友（清·王敔）	小立闲阶外，凝眸日已酉。稻苗深一尺，中有水禽啼。
