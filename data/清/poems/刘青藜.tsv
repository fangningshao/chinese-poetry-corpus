杜少陵墓（清·刘青藜）　　五言律诗　押阳韵	万里清明节，回头忆北邙。可怜出巫峡，曾未到襄阳。故国三千里，羁魂二十霜。蹉跎稷契志，终古恨茫茫①。
宿友人宅有赠（清·刘青藜）　　五言律诗　押寒韵	小巷城根僻，空庭月影寒。家贫偏好客，身健早休官。绿剪霜畦短，黄分湖蟹团。他年鸡黍约，争敢忘馀欢①。
将赴都门（清·刘青藜）　　五言律诗　押歌韵	十载长安道，风尘鬓欲皤。天宁哀志气，人尽笑蹉跎。日落汾丘垒，冰胶䩐勒河。又驱羸马去，惆怅意如何？
送伯章南归（清·刘青藜）　　七言绝句　押微韵	帝城春雨日霏霏，孤雁离群独自飞。最是客中肠断处，车轮声尽掩禅扉。
汲县赠同年杨木天（清·刘青藜）　　七言绝句　押尤韵	不上天津旧酒楼，五年常忆董糟丘。竹书冢畔重携手，暮雨啼鹃无限愁。
孟德疑家（清·刘青藜）　　七言绝句　押寒韵	铜雀凋零鸳瓦残，西陵遗冢遍河干。不知歌吹层台妓，冷魄还从何处看①？
茶至从友人索仙翁观乳泉因忆旧游（清·刘青藜）	环襄山者八，槎牙罗羽卫。高阳尤挺拔，鹏褰丁戊位。传闻葛孝先，修真此焉憩。丹灶冷松崖，双井留石碣。忆昔踏青鞋，赤壁苏游岁。霜飞旷野清，云断长空霁。同行八九人，其六余兄弟。盘回陟层峦，紫翠侵衣袂。黄冠导客行，指点话遗事。前临古殿脚，瞥眼泉溶潏。垂垂滴复凝，脉缕殊微细。稍下汇为池，盈盈侵阶砌。其色如牛乳，其纹乃蝉翅。甘露唇未沾，掬来知仿佛。旋呼活火煎，山风吹兰蕙。叹息谓同人，此物信灵异。陆羽刘伯刍，品目胡遗弃。茫茫天壤间，何处无珍秘。物必待人传，不然终幽翳。举盏贺山灵，发潜快吾辈。誓将谢尘鞿，把茅向此地。回头已十年，屐齿谁为泥。林壑梦旧游，猿鹤空怨唳。有客顾渚来，紫笋蒻笼遗。枯肠久未搜，蟹眼急欲试。虽无调水符，犹识玉洞味。君家傍山根，挹注颇容易。愿言烦樵青，军持为我寄。
赠车同（清·刘青藜）　　押屑韵	痴云压长空，荒郊风栗冽。敝裘毛已秃，疲驴骨欲折。回君何所之？语次气哽咽。子妇往归宁，一病遂永诀。淮西有书来，返榇资囊竭。况有小儿女，呱呱须担挈。灯昏漏且残，为君中肠结。麦舟愧古人，惆怅明朝别①。
稗子行（清·刘青藜）	妇子纷纷携笤篚，齐向荒郊收稗子。晨出暮归收几何？一斗才舂二升米。莫嫌此物太艰难，犹胜田间把耒耜。今年五月月离毕，沧海倒翻泻不止。拍天巨浪浸层城，平原洼地可知矣。小麦湿蠹秋禾空，辛苦何曾咽糠秕。天生稗子惠孑遗，残喘暂延全杖此。只愁采掇会当尽，鸿雁嗷嗷饥欲死。
