舟发漷县同家禄勋赋（清·李因）　　五言律诗　押东韵	拂衣去去急，白发半愁中。过客天涯少，行厨榾柮空。禅关山月黑，鱼栅夜镫红。松菊闻无恙，锄书可耐穷。
鹫岭山庄寻秋（清·李因）　　七言律诗　押歌韵	十丈悬崖挂薜萝，参云峰顶见嵯峨。閒搜怪石秋林晚，独听残钟晓月过。黄叶山前人迹少，白云天际鸟声多。冷泉亭下潺潺水，不许渔舟唱棹歌。
秋江晚泊和豫章李夫人韵（清·李因）　　七言律诗　押删韵	石尤风急泊沙湾，日落寒江鸥鹭閒。秋水空明千里月，荒烟暝锁万重山。樵歌野唱犹行路，僧寺残钟独掩关。潦倒篷窗愁客梦，漫披诗史手重删。
春日家禄勋闻命南归感怀作（清·李因）　　五言绝句　押微韵	欲赋《高轩过》，门前到者稀。杨花冲幕入，犹落故人衣。
长安秋日（清·李因）　　七言绝句　押支韵	高树秋声入梦迟，夜来风雨簟凉时。季鹰自解归来好，纵乏莼鲈也动思。
湖上镜阁（清·李因）　　七言绝句　押麻韵	髻压双螺春事赊，钓纶来往自浮家。小桥柳色朱阑近，槛外溪光送落花。
京口道中即事（清·李因）　　七言绝句　押支韵	云暗篷窗昼启迟，绿阴新覆树枝枝。明珠买得浔阳女，一曲琵琶古别离。
哭介龛禄勋公（清·李因）　　七言绝句　押删韵	秋声风急闭重关，泪寄潇湘疏竹斑。莫问苍梧多少怨，至今石化望夫山。
