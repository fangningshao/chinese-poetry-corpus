秋日村居杂诗（清·朱曾敬）　　七言律诗　押东韵	幽栖屏迹小村中，风景依稀柳市同。蔬圃秋声瓜架雨，草桥野色藕池风。喧阗腰鼓迎田祖，酩酊肩衣散社翁。最爱山前霜信早，千林柿叶一分红。
秋阴（清·朱曾敬）　　七言律诗　押文韵	凄迷暝色淡斜曛，飒飒西风送雁群。础润连朝知酿雨，松寒终日自栖云。天围远岫浑难辨，水接平烟竟不分。书箧无端生白蠹，临窗点检艺香芸。
