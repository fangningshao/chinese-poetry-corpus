阿克苏（清·王曾翼）　　五言律诗　押先韵	锁钥两城连，佳哉望郁然。岩疆望乌什，间道走和田。地扼襟喉要，人夸贸易便。商多三晋客，货溢百间廛。
星星峡（清·王曾翼）　　五言律诗　押东韵	碛断连冈起，峰回窄径通。冻云奔马首，怪石立沙中。扼要天工险，当关地势雄。时平闲戍垒，日落鸟呼风。
过哈密（清·王曾翼）　　七言律诗　押东韵	新疆南北此交冲，风土清嘉内地同。碧涨瓜田渠汩汩，翠翻麦浪野芃芃。花门夹道瞻熊轼，柳色沿堤引玉骢。小憩征骖倾艾酒，客中佳节度天中。
巴里坤（清·王曾翼）　　七言律诗　押尤韵	伊吾五月如当暑，才度南山凛若秋。雪岭千年常冰玉，炎天一雨即披裘。薪蔬珍贵来偏远，城郭恢宏户未稠。昔日战场今郡县，循良应拜富民侯。
