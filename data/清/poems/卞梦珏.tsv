去半塘（清·卞梦珏）　　七言律诗　押歌韵	半塘容膝半年多，一别浑如一梦过。记得山光青似黛，肯忘水色碧于螺。邯郸卢子留萍迹，蝴蝶庄生笑网罗。不是橹声鸡唱候，此身犹自滞南柯。
落梅（清·卞梦珏）　　七言律诗　押支韵	静夜新雷雨欲滋，无端愁为落梅支。因追灞上初春日，转念孤山二月时。香雪易飘风细细，飞琼难挽柳丝丝。问梅那得情如我，祇恐桃花笑也痴。
咏六月小庭落叶（清·卞梦珏）　　七言律诗　押尤韵	深篁蔚卉未知秋，几叶棱棱似探幽。月槛风窗聊寄傲，石屏萝磴谩稽留。迟归恐值吴江冷，先遁奚惭御水流。依约晓阶迎曙色，古槐高柳鸟声稠。
湖楼（清·卞梦珏）	一湖幽况送诗篇，画阁初晴暮卷帘。两岸烟岚飞鹤点，数声钟磬醒鸥眠。山从虚镜遗真影，塔向空天立自然。多少白云分片段，悠悠竟与远峰连。
