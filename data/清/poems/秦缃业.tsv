石浪庵（清·秦缃业）　　五言律诗　押元韵	篮舆度危岭，一寺抱云根。湖势到门束，山形对佛尊。钟催夕阳去，松约暮涛喧。新茗堪留客，泉烹石鼎温。
丹阳访石曼卿墓（清·秦缃业）　　七言律诗　押元韵	抔土云阳驿外存，我来招得酒人魂。谭兵慷慨升平日，骂坐猖狂卿相门。赠麦已成千古义，赐绯徒感一时恩。蓉城仙骨今应蜕，空欲停帆酹此樽。
访虞山赵次侯博士小园赋赠（清·秦缃业）　　七言律诗　押麻韵	青山依旧属君家，十载重来感鬓华。独叹婆娑百年树，空开烂漫满园花。狂来欲尽酒千斛，乱后犹存书五车。人事干戈还未定，可容耕钓作生涯。
大雪（清·秦缃业）　　七言绝句　押先韵	柳絮纷纷飞满天，居然三白兆丰年。耕牛食尽耕夫散，谁种临溪万顷田。
