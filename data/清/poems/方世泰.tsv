诸罗署中夜坐占示义儿（清·方世泰）　　七言律诗　押微韵	轻云如縠掩残晖，向晚凉风动葛衣。木叶渐凋霜未降，社钱才敛燕初归。苦空禅早闻三昧，隐见星休问少微。客里无书成寂寞，流萤底事破窗飞①。
镇安街有陋祠祀女神不名或曰赵姑也诗以志之（清·方世泰）　　七言律诗　押支韵	飒飒天风吹古祠，溪烟不动柳成丝。一春微雨香灯暗，尽日无言宝帐垂。独鸟远飞芳草外，孤花刚谢夕阳时。精灵似尔复何恨，翠黛含颦尚怨谁①。
诸罗北香湖见柳（清·方世泰）　　七言绝句　押支韵	依旧长条踠地垂，行人系马①自生悲。可怜已是将枯日，还向邮亭管别离②。
家书（清·方世泰）　　七言绝句　押微韵	月子弯弯照铁衣，辕门吹角早霜飞。可怜隔岁家书到，只问存亡不问归①。
