过傅掌雷太史晓园（清·魏裔介）　　五言律诗　押庚韵	自有沧洲意，潇然三径清。藉花能醉客，坐树不妨莺。著述淹风雨，交游念死生。浊醪君不惜，一晤一回酲。
送友人白青玉归（清·魏裔介）　　五言律诗　押庚韵	故园一片月，相照共生平。俭岁无忧色，山田惟力耕。床头留旧酿，世事尽浮名。余亦明年去，闲看春草生。
秋怀（清·魏裔介）　　五言律诗　押阳韵	秋云冉冉暮，庭草惜青光。雨气留空翠，鸦声落夕阳。摊书鱼蠹老，岸帻酒杯香。亦有竹林意，何人是古狂。
自安定门旋由水关南望德胜门述目所见（清·魏裔介）　　五言律诗	晓巘映朝暾，人家野水村。楼残遗堞立，寺废古钟存。解冻春云漾，呼鹰猎马驯。干戈息数载，犹有哭声吞①。
送宫紫玄归广陵（清·魏裔介）　　五言律诗　押尤韵	秋尽寒山出，羁人不可留。剑光冲暮雨，霜气冷征裘。蓟北黄金贵，淮南桂树幽。送君从此去，濯足大江流。
和纪伯紫（清·魏裔介）　　七言律诗　押真韵	钟山醉老太平春，自与云霞道气亲。三代尚存惟我辈，百年独步见斯人。久居深巷绝华毂，耻向侯门吐锦茵。高隐从来思济世，殷勤属我作良臣。
送王思龄归合肥（清·魏裔介）	长安有客思山桂，挂席秋风潞河汭。边城一雁正高飞，爽气澄霞雨新霁。忆昨承恩衣绣衣，太仓充溢鼠雀稀。六军白粲满区釜，君王玉馔有光辉。左省高资重廷阙，特简清秩班卿月。入告我后尽嘉谋，退食委蛇无请谒。江上云山梦里来，知君肝胆几徘徊。金樽满酌不辞醉，茫然清兴使人哀。君不见八公仙去空山色，濡须之水流不息。功成方可拂衣去，莫到淮南忘蓟北。
将归操（清·魏裔介）　　押阳韵	河之水兮波洋洋，我不济兮非无梁，回车东望涕沾裳。
薤露歌（清·魏裔介）　　押屑韵	波流汤汤，逝不竭兮。出日入月，景不灭兮。人命无常，递相阅兮①。
