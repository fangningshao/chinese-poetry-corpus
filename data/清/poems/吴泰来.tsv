送沙斗初渡江（清·吴泰来）　　七言律诗　押萧韵	经年离别楚天遥，重向河梁折柳条。八月凉风吹早雁，一江秋雨送寒潮。西津云树帆初落，南部烟花恨未消。想到芜城怀古地，愁人无那广陵箫。
挽李客山徵君（清·吴泰来）　　七言律诗　押东韵	少微星掩碧天空，耆旧彫残此日中。一代文章传倚马，百年心迹寄冥鸿。身藏人海何妨隐，名列儒林未是穷。怅望青山埋骨地，要离冢畔起秋风。
十八盘（清·吴泰来）	苍崖破天根，壁立生万象。丹梯垂铁锁，猿鸟不敢傍。天阙郁嵯峨，风云日摩荡。仰穿但壁削，俯视惊漭瀁。孤松倒千寻，夭矫忽奔放。飞泉劈阴崖，石角皆怒向。凌虚步弥局，造极神乃王。冥思真宰理，雕镂穷异状。遐哉七十君，灵迹空想像。云亭尚崔嵬，简册应沦丧。吾将采琼蕤，高卧观叠嶂。
虎山夜泊（清·吴泰来）　　押语韵	月白江气寒，秋波澹容与。征帆投远村，哀雁寻荒渚。惟见打鱼人，隐隐烟中语。
吴越王庙歌（清·吴泰来）	异人初起天目峰，金戈百战挥群龙。罗平妖鸟一朝尽，峨峨王业钱塘宫。纥干山头冻雀死，砀山小民作天子。丹书铁券渡江来，尚父空名真足耻。惜哉不用罗江东，交臂事贼非英雄。子孙相承六十载，落人掌握何匆匆。当年万弩射涛处，铁幢高耸樟亭路。英姿飒爽已千年，至今吴越蒙安堵。吴越江山总寂寥，钱塘宫阙草萧萧。荒碑犹立表忠观，古祠空对浙江潮。潮生潮落悲今古，运去时来何足数。一声白雁下江南，临安又作降王土。
天井滩（清·吴泰来）　　押宥韵	五里闻滩声，惊雷聒晴昼。行人戒戙楫，欲往不敢骤。夤缘涉葭苇，倏忽抵岩窦。洪涛倾山来，万窍各奔凑。仰窥若建瓴，直上比县溜。石如痴龙蟠，水作外蛇斗。中流入盘涡，震荡几致覆。冯夷悯其劳，灵风幸相佑。千摇遂出谷，回波带清沤。长年颜始开，邻榜曲已奏。回思踏奇险，失足那可救。停桡一长吟，久客悲老瘦。
横石（清·吴泰来）	出险复入险，目眩心长摇。沧江忽一束，巨石当岩㠂。槎丫藤外卷，窍穴风中号。急流乱澎湃，众水喧嗷嘈。冲波走逆浪，百丈连山腰。来舟如轻凫，瞥眼不可招。冥冥入暗谷，飒飒闻悲猱。嗟哉造化奇，设险非一朝。我闻垂堂戒，胡乃轻鸿毛。作诗招征魂，日落风萧骚。
宿水竹居连日风雨偶赋短歌简黄芳亭赵升之（清·吴泰来）	老南老屋吹春风，辛夷欲谢夭桃红。平堤水涨野烟合，柳塘阴雨愁濛濛。林深无人掩茅屋，棐几湘帘净尘俗。幽禽隔竹一声啼，芳草当阶几丛绿。闲窗坐对一樽酒，苦忆南村素心友。著屐冲泥兴不辞，传书折简情何有。流光抛人春可怜，城西水榭花莲天。锦屏绣幕看不足，青林几日闻啼鹃。今年花红不相觅，来岁花开定相忆。烟波千里两愁心，君住江南我江北。
题姚雪轩吴山晴翠图用东坡烟江叠嶂图韵（清·吴泰来）　　押先韵	浮峦暖翠江南山，白云半化青林烟。人家历历住崖谷，小桥茅屋村依然。柔枝低压采樵径，落花乱点春岩泉。青溪万转深不测，错疑路入黄花川。上方楼阁空翠里，松杉明灭斜阳前。吾庐窈窕在何处，尧峰一角青镵天。客游到此忘寝食，毫端墨妙争清妍。五湖咫尺在眼底，何不归种香溪田。君不见雪轩当日官沅口，潇湘风景过三年。苍梧云低天漠漠，斑竹雨暗春娟娟。自从拂衣林下隐，近已抱犊山中眠。画禅书圣两无敌，芒鞋入市称癯仙。此图示我良有意，结习未化终前缘。作诗寄与订后约，他年为我重写陶令《归来篇》。
