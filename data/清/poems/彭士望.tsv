高士亭题壁（清·彭士望）　　五言律诗　押阳韵	汉祚既倾覆，先生祠并荒。陆沉文献地，露坐水云傍。委土形同弃，蒙苔骨更香。黄鹂独相吊，时一过斜阳。
雨中同阎古古周长孺诸子集东林时予将适江左（清·彭士望）　　七言律诗　押灰韵	远公何代留荒寺，尚有吾徒风雨来。构火肯因今世热，持醪莫尽古狂哀。枌榆猛士谁相识，莲菊遗民总浪猜。江左频年征戍倦，不妨鸥鸟自徘徊。
游惠山泉上悼怀顾泾阳先生（清·彭士望）　　七言律诗　押真韵	阡陌桃源似后身，误将花片示秦人。情招好树枝空引，心恻寒泉汲太频。歌舞旧堂留燕子①，溪山老眼送遗民。行行《麦秀》空流涕，一个云亡国竟贫。
过水庄魏冰叔病后见示桂颂（清·彭士望）　　押庚韵	古树桥西溪水明，野人闲兴踏秋行。田空晚获余寒潦，山半浮阴接旧城。念子支床同菊粳，迟予在闼共藜羹。相怜万里萧萧木，绕壁徒闻一杖声。
己亥秋仲送魏和公（清·彭士望）　　押纸韵	世人坐老忧妻子，贱隶高官皆尔尔。门外陆沉曾不知，一室安全辄私喜。此习难返垂百年，异变方从甲申起。天怒芟夷事屡经，以死惧民民弗止。吾子易堂最少年，耻为独善称闾里。急病让夷心所欢，竟忘身已是贫士。闻乱辞家更远游，去千仞峰如脱屣。一揖飘然兄友前，白足麻鞋不回视。临发诵子《吴越歌》，秋风击动大江水。古之策杖相追人，意气淋漓定如此。
玉川门（清·彭士望）	五老好奇不肯住，奔溢余波向东去。下为千尺龙盘涡，上施百障铁围柱。巨兽撑岈溪谷间，如战昆阳风雨遇。浸玉寒澄万古秋，朗月碧潭风静处。其他大石散林莽，似掌如茵眠坐具。藓绣云痕锦不如，高下宜人谁所置。随步苍岩翠壁幽，一曲一转皆新异。可惜豪家盛作园，无因把臂过兹地。我宿僧堂月上初，夜寂千雷声震厉。屋瓦俱摇地若浮，海水能飞梦犹悸。起行月石影峥嵘，傀儡峰头暗相觑。人生此际复何为，笑哭有声走形势。玉门铁壁入者谁，桃源犹带田村气。
