杂诗 其六（清·盖方泌）　　五言排律　押尤韵	万物如蜩翼，恣睢恒多尤。茅茨安华屋，缊袍丽衮裘。寒泉旨醽醁，藜藿逾珍羞。维彼象有齿，乃致焚身忧。维彼雉有尾，乃中牺牲求。金谷尚奢侈，终为奴辈谋。
杂诗（清·盖方泌）　　押支韵	素位行吾愿，富贵宁可期。世有要路津，比肩走奔随。一旦致披猖，群小更诋訾。势在则交合，时去则情离。速登者易颠，徐进者少危。岂惟关人事，天道恒如兹。思之已烂热，热官未可为。
