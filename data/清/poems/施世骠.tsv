沧墅晚眺（清·施世骠）　　五言律诗　押麻韵	薄暮登楼眺，山前落日斜。晴云低海角，孤屿迥天涯。隐隐灵鼍鼓，迢迢逐浪槎。牧人歌犊背，凄切入秋笳①。
吊殉节五妃墓（清·施世骠）　　七言律诗　押文韵	珠沈芳草带馀薰，玉碎空山锁乱云。匹妇但知生共枕，五妃仅见死同群。千秋节义谁无主，一代蛾眉独有君。回首可怜明季世，相臣事业不堪云①。
节妇郑氏诗（清·施世骠）　　七言律诗　押寒韵	才见凤飞复失鸾，漫歌薤露为伤残。月明秋水霜天肃，风凛空山木叶乾。千古香魂高蜀魄，一缣英烈胜吴干。须眉自昔存豪气，不道柔姿胆更寒①。
冈山道中（清·施世骠）　　七言律诗　押虞韵	阴阴竹里隐啼乌，迢递冈山百里途。四顾昏林烟①历乱，独怜②疲马步踟蹰。溪桥崩③后旋深浅，野店烧残乍有无。遥望南村何处是，徘徊歧路问樵夫④。
靖台随军入鹿耳门（清·施世骠）　　五言排律　押庚韵	僻峤潢池弄，王师待廓清。海门奔兕虎，沙岛靖鲵鲸。壁垒翘军肃，朝暾画戟①明。霜飞金雀舫，水涨碧波缨②。梐枑③火荼列，铃钲鹅鹳成。峰头孤月落，帏帐正谈兵（施懿琳编校）。
晚渡安平（清·施世骠）　　五言排律　押东韵	别浦津头渡，轻舟漾晚风。波寒鸥出没，舵转岸西东。衡宇苍烟外，牛羊落照中。禽言花欲暮，云去岛俱空。平濑沙倾斗，危樯月系弓。剧怜沧海望，惆怅意何穷（施懿琳编校）。
