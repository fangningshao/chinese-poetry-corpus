车中读元曲漫题（清·诸可宝）　　七言律诗　押尤韵	十二珠帘不上钩，红牙短拍试新喉。文章曲似琴心转，宫谱传将笛眼偷。秋雨梧桐谈院本，春风杨柳唱《伊州》。词场从此多研调，毕竟元人胜一筹。
施大上舍薄游江夏奉题通雅堂诗钞即送之潜江县幕兼讯传经书院诸肄业生（清·诸可宝）　　七言律诗	浑金璞玉尊彝贵，斯品斯才独有君。健笔能扛百斛鼎，清谈下视六朝人。要从工部亲传道，但觉空同许问津。一别三年又成集，潇湘灵瑟故粼粼。
邓六训导应南皮尚书师聘将之武昌内子制诗扇送行为写楚山补空赠题（清·诸可宝）　　七言律诗	雪样齐纨月样圆，女媭短语写婵媛。送君小别三千里，昔我浮家二十年。良马素丝方藉甚，白云黄鹄尚依然。渚宫山色描来熟，与证师门翰墨缘。
澄心堂歌（清·诸可宝）	青华镂笔红丝砚，澄心堂纸白于练。宫中保仪女掌书，江山如笑排鸾燕。姊妹承恩侍李皇，提鞋刬袜事荒唐。通天一帖题昭后，初月双趺创窅娘。烧槽琵琶暖玉柱，君王小令歌行路。别翻曲子念家山，弹绝冰弦愁日暮。瓦官阁下黄花波，啼鸟声声帝奈何。最笑仓皇辞庙日，听来犹有教坊歌。君不见官家恨不作词史，金粉南朝悉如此。
通明山（清·诸可宝）　　押有韵	泰山何巍峨，支尾直北走。百里一起伏，阴阳自分剖。众峰罗儿孙，峻岭试培塿。兹山特权奇，崛然拱岳后。踞形若置箕，圆顶如覆瓿。树燥泉源微，草丰土力厚。苍翠岚色妍，凸凹石骨丑。当阳具二孔，洞达左与右。摩挲至正碑，苔藓蚀螭首。所言山穴中，光明绝昏黝。堕月辉东流，杲日景西受。行云时出入，飘风历前后。谁凿混沌窍，傥辟仙灵牖。为想鸿濛初，造出天地手。徂徕及新甫，平揖与之友。虚中乃生白，秀外或非偶。责实名必循，妙理寓陵阜。荡荡尘翳空，吾以师无垢。
黑水洋看月（清·诸可宝）	东发紫竹林，南下黑水洋。当其初放船，海水皆浑黄。沙净黄渐灭，清彻若油碧。绿极成青蓝，蓝深转为黑。水面往往生云烟，风吹云开月上弦。仰观素魄俯黑水，水月长与船盘旋。水上指天天下水，波涛叠叠星累累。蜃气嘘翕蛟涎腥，景物中宵益荒诡。波光映月月夺色，明月到此不能白。晴霄闇澹入睡乡，软浪千重限南北。远水愈黑天愈青，骊龙弄珠辉入溟。雄奇不可言语形，古来此景何人经。江湖既明瑟，关山亦寒慄。或照思妇楼，傥邀酒人室。圆灵赋后有遗迹，彼但清华此横逸，谁合元虚希逸笔。四更未已榑桑红，再上舵楼看日出。
泮山双柏行用少陵古柏行韵和金山吴教谕同年山在郡庠之西北隅（清·诸可宝）	昔来岱庙观汉柏，平台屹对榑桑石。威仪侠陛犹郎官，意气去天将咫尺。圣门端楷匹灵奇，别院唐槐同慨惜。飞来一凤毛羽青，结就六龙甲鳞白。昨来听鼓东吴东，馆娃访古无梧官。旧闻北宋沧浪在，胜地南园树石空。独留双柏忘年岁，几历三冬耐雪风。大德不孤必有偶，托身得所谁为功。此材何待充梁栋，泮山灵岳等珍重。葆我天真赖表章，阅他人世成迎送。要知错节更盘根，也视祥麟与威凤。吁嗟乎！吾乡尚有向南枝，太息精忠未酬用。
