多年葛帐绽裂以纸缀之戏赋（清·吴慈鹤）　　七言律诗　押蒸韵	敝帷皴裂不须憎，秘有麟胶欲自矜。妇拆海图供补未，儿眠秋雨蹋穿曾。长饥絮虱生涯换，易饱书鱼食料增。从此梅花通梦寐，夜窗凉月浸层层。
南浦（清·吴慈鹤）　　七言绝句　押尤韵	章水平铺碧玉流，稀疏红翠可怜秋。劝君莫下销魂浦，三板轻船不载愁。
题从舅戴春溪孝廉诗集（清·吴慈鹤）　　押缉韵	春溪于为诗，有险必深入。青山驱而前，碧海喝使立。死红乾春丛，病绿扫秋隰。长鲸脍脔肥，雌凤啄髓吸。痴騃丽女锁，幽忧玉童絷。月为破镜飞，地已清泪湿。呜呼郊贺亡，其柄君可执。孤情铲鸿濛，大雅扛嶪岌。余生慕奇士，善善徒汲汲。常悯大法摧，得君破忧悒。虎豹必山居，蛟龙必水蛰。所贵养其用，动辟恃静翕。六经乃高曾，百氏资拱揖。潢污无根原，溟渤万水集。维南崇者山，仰止跂可及。期君树宏达，杜韩有梯级。
舟中检录旧作感赋长句（清·吴慈鹤）	少小诗才苦不纵，束缚霜毫万牛重。有如工女立寒窗，刻剪衾裳作鸾凤。虽然十指尽僵裂，神物焉能为我用。十年学诗祇自惭，那有一篇堪百讽。一自明湖醉风雪，复出从军事鞍鞚。青磷白骨皆眼见，恨蕊愁花亦心痛。夜镫草檄百纸空，晓月吹铙万夫閧。玉貌歌来尚战场，金朽丐处均厮从。从此豪情风雨至，倏忽高歌鬼神送。流黄夺得九张机，织出天衣尽无缝。李杜韩苏生不再，衮衮群儿空簸弄。放翁诗诀已轻传，清钟谁更敲秋梦。
