简刘泗州次前韵（清·陆继辂）　　七言律诗　押元韵	芳草闲庭镇掩门，乍看颜色玉同温。文因君赏思传世，病有人知似受恩。酒未临歧先化泪，刀从断水不留痕。故人五字魂消极，盼杀招凉共一尊。
闻雁呈刘眉生廉访（清·陆继辂）　　七言律诗　押侵韵	春风送汝称归心，怪汝仍流激楚音。此去稻粱江上少，共怜岁月客中深。天涯旧侣无来信，日暮空庭又薄阴。见说神丹河可塞，刀圭先拟试黄金。
重阅王卫辉诗有感（清·陆继辂）　　七言律诗　押齐韵	漫说书生文福齐，岂知仍是忆云泥。欢筵泪洒弹筝后，病榻心飞落日西。楚帐何人当侧盾，吴江快意试然犀。由来枕上游仙近，悔共刘郎听晓鸡。
辑江北艺文志成题后并寄邓博士（清·陆继辂）　　七言律诗　押庚韵	《艺文》十卷订初成，百感苍茫赴短檠。放眼略消穷士恨，惊心乍见故人名。刚柔分日摧华发，雅颂千秋有正声。莫笑书生生太晚，镇邀江戴话严更。
为蔡四题画（清·陆继辂）　　七言绝句　押先韵	何人花外叱乌犍，珍重江南二月天。触我归心留不住，一犁春雨画中田。
得董校理书却寄（清·陆继辂）	今我不乐思旧游，故人衣袂如浮丘。梦中仿佛见图画，晓日正照铜龙楼。楼头双成最伤别，一雁翩然下天末。雏鸾幺凤飞入云，惜我幽居抱仙骨。秋虫促织禽催耕，世间何物堪虚生。玉虬未奉行雨敕，迎风化作双娉婷。一徵璇宫佐织女，一留寒闺宵顾杵。莫言缣素不相如，万缕从看两心苦。鹊尾自短银河长，欲往从之渡无梁。珠帘詄荡开天阊，云軿间关低复昂。巢湖之水秋汪洋，倒影飘落湖中央。湖中有鸟名鸳鸯，锦翼虽倦成文章。待君筑室笠泽旁，我持作贽登君堂。
张主簿为邓孝廉作南村耦耕图（清·陆继辂）	邓生家贫一亩无，奢愿欲作耕田夫。可怜怀此不得遂，道逢黄犊生嗟吁。张生掀髯易易耳，我为卿作耕田图。一人驱牛肩荷锄，一人侧笠相招呼。平畴雨过绿如许，快意指点夸膏腴。山环水抱露茅屋，画所未及窥徐徐。山妻日织一疋市，儿子夜读百篇书。齑瓶纵横杂酒甓，狸奴跳跃惊疲驴。岂惟幽栖足忘世，埋骨亦胜陶家垆。君不见浮生幻境何不有，各以意造供嬉娱。华严楼阁弹指现，矧此片壤诚区区。又不见吾家靃庄风景殊，十年读书空踟蹰。圭田已断先世禄，老屋尚属他人居。邓生与我差贤愚，何修便许游华胥。诗成不觉成轩渠，送尔刺促登徵车。
送尚斋太守归省（清·陆继辂）	病榻闻君来，云将别我去。君行亦非远，我疾苦未愈。心学岂易言，人事矧多牾。区区方寸地，百忧日盘据。大声乍一惊，涣汗忽如注。火焚陆浑山，城绝堇父布。引醉甫成寐，入梦更多怖。寡言守今律，苦吟悔前误。默然视移阴，艰哉起沈痼。
