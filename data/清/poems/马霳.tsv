游观音庵（清·马霳）　　七言律诗　押佳韵	特为寻幽蹋布鞋，上方高处历重阶。洞空若蚌含澄水，峰峭如锥立乱崖。相国金鱼随土落，仙人黄鹤著尘埋。烧铅往事多年冷，怪底穷愁未有涯。
登黄华山和姚敏仲（清·马霳）　　七言律诗　押元韵	城中独耸高山胜，到此方闻鸟雀喧。一片绿云铺雉堞，双流白练绕江村。亭临小市初通路，屋对深林未有门。险阻听君谈铁岭①，未曾攀陟已消魂。
