青县客寓度岁（清·毛振翧）　　七言律诗　押真韵	永安城外一逢春，自笑年年作旅人。沧海麻姑空有约，瀛洲仙客杳难亲。即看冻水冰花解，又见河桥柳黛新。老马途谙休叹息，曾闻天语重劳臣。
己未春赴青沧减河届壕晚归（清·毛振翧）　　七言律诗　押豪韵	元日匆匆赴古壕，荒营水没长蓬蒿①。雪埋幽径人踪少，风起平沙雁影高。野老醉归村色晚，健儿猎罢马声号。独怜河畔惊春客，犹拂霜华染鬓毛。
过青邑怀金蒿亭明府（清·毛振翧）　　七言律诗　押尤韵	故人长去我重游，驻马河桥感不休。枕上客寻前日梦，枝间鸟唤别时愁。西湖旧是吟诗地，南浦还馀载鹤舟。惆怅高风谁复共，富春烟水自千秋。
