忆秦娥  见《众香词》（清·钱洁）	凉风急。芭蕉细雨声声滴。声声滴。半床针绣，一灯明灭。良人远在黔天隔。溪山叠叠愁云湿。愁云湿。鱼书沉杳，雁鸿遥绝。
玉团儿（春晓病起）（清·钱洁）	绿杨枝畔莺声细。强临妆、珠帘半启。燕子团风，梨花舞雪，映香侵袂。园林一带韶华媚。最难堪、病馀憔悴。青鬓慵梳，黛眉著画，和衣重睡。
雨中花（秋海棠）（清·钱洁）	满砌湿红娇欲滴。似睡起、浑无气力。看苔藓笼香，薜萝拥翠，相映幽姿别。妒煞晓霞争艳色。奈暮雨、丝丝如织。想肠断西风，自怜冷落，未与春相识。
