宿迁（清·徐乾学）　　七言律诗　押支韵	槲叶从风满路吹，暮秋景色更凄其。残阳城角钟吾国，细雨河边项羽祠。驻马呼童沽浊酒，下阶携客觅残碑。浮云西北连丰沛，不尽英雄万古思。
赠友（清·徐乾学）　　七言律诗　押微韵	十载江湖稳钓矶，跨鞍绝塞欲何依。草荒白帝家难问，瓜熟青门事更非。述作千秋身未老，悲歌万里客将归。并州风劲霜如雪，送尔离亭泪满衣。
分韵赠施愚山（清·徐乾学）　　七言律诗　押东韵	海内风流属钜公，青帘白舫五湖东。来寻耆旧兵戈后，遍历溪山暑暍中。猿鹤难忘宛上宅，烟霞欲号蒋陵翁。蓬门幸得高轩至，长记琴壶一夕同。
送待御念东先生（清·徐乾学）　　七言律诗　押真韵	徵书昨岁遣蒲轮，一载君恩许乞身。万里晴空余老鹤，五湖浩荡有潜鳞。同时祖饯倾名士，到处溪山访异人。却笑汉廷疏广去，赐金夸耀里闾频。
怀汉槎在狱（清·徐乾学）　　七言律诗　押元韵	吴郎才笔胜诸昆，多难方知狱吏尊。谁为解骖存国士，可怜一饭困王孙。蝉吟织室秋声静，剑没丰城夜气昏。闻道龙沙方议谴，圣朝解网有新恩。
怀友人远戍二首（清·徐乾学）　　七言律诗　押麻韵	边城日日听鸣笳，极目辰韩道路赊。三袭貉裘犹未暖，一生雪窖便为家。晨看军府飞金镝，暮向溪山引犊车。千载管宁传皂帽，难从辽海问生涯。
送万季野南还（清·徐乾学）　　七言律诗　押删韵	霜花醁酒送君还，邸舍相依十载间。惯对卷编常病眼，与谈忠孝即开颜。折衷三礼宗王郑，泚笔千秋续马班。薄笨独驱惊岁暮，冰云寒雪满江关。
请告得旨留别诸公（清·徐乾学）　　七言律诗　押寒韵	萧萧白发滞长安，此日都亭拟挂冠。入世艰虞忧履虎，当门芳馥怕锄兰。一官鸡肋中情淡，万卷牛腰远道难。最是君恩如海岳，禁庭回首涕汍澜。
送王石谷之秣陵（录一）（清·徐乾学）　　七言绝句　押虞韵	虞仲祠前三径纡，闻君踪迹惯江湖。相逢第二泉边路，万树秋晴入画图。
温泉十六韵（清·徐乾学）　　五言排律　押阳韵	灵液流芳甸，温涛注苑墙。泽因仪凤丽，源为濯龙长。地脉烟霄上，天河日月旁。甘分九华露，润浥五云浆。仙鼎偏能沸，丹砂本自香。从官瞻豹尾，遗俗问渔阳。上善尊川后，涵虚让谷王。醴泉逾建武，神水迈咸康。黄屋山当牖，苍池石作床。碧莲开藻井，翠荇接芝房。圣母时来幸，怡颜乐未央。蠲疴功莫尚，驻老孝弥彰。调剂中和气，渟涵绀洁光。四时常补益，一节阅炎凉。本不容瑕垢，何妨示激扬。濯磨思自效，精白奉吾皇。
公子行（清·徐乾学）	翩翩佳公子，客华耀朝暾。门盛崔家戟，家传汉相尊。弟兄才调俱第一，六龙八骏何足论。哲昆射策得高第，少弟亦邀天子恩。连镳俱过上林苑，纵辔时经铜马门。铜马门前铺绣埒，五侯七贵多交结。曾从复道入南宫，还向建章过北阙。归来寒拂紫貂裘，银烛金尊销百忧。美人燕赵迎歌馆，狎客新丰上酒楼。酒楼歌馆回波舞，曲成便付梨园谱。雁柱银筝乐未央，鬘鬋姱容何嫭妩。行觞伫立久徘徊，但愿公子朱颜开。乍听金梁莺语细，还看珠履雁行来。雕轮华毂无时绝，子云笔札君卿舌。回骑多过主簿家，扫门要使监奴说。座中醉客辖偏投，堂上留髡烛已灭。鹦鹉遥遥自陇西，名花往往来南粤。鹦鹉名花何处藏，前头广榭后雕房。飞甍日丽鸳鸯瓦，绣户香消翡翠床。窦融厩室自连互，马防观阁生辉光。甲第云霞雄帝里，田宅膏腴满故乡。故乡佳丽一相忆，桂楫兰桡来往亟。伐鼓南来驿路迎，扬舲直下通津塞。甘宁锦缆弃不收，鄂君绣被欢无极。玉津园内鸟欲啼，伯通桥下人如织。更植乌椑金谷帝，常穿曲沼芳林侧。据坐胡床时疾呼，曲韝绿帻平头奴。张翰善赋周小史，霍氏群知冯子都。横行讵畏洛阳令，争道还欺上大夫。转日回天真莫比，自言富贵长如此。未诵应璩《百一诗》，宁晓宽饶切谏语。尚冠里中鸮乱鸣，廷尉门前雀栖止。梁松得罪岂无因，张让吊丧非得已。霆雷倏忽下彤墀，远戍穷边悔已迟。东朝语不闻都尉，旧馆人皆去魏其。白发高堂犹议遣，斑衣爱子尽相随。金阙回看肠已断。玉关生入梦堪悲。陂田苑囿输公府，厮养髯奴向北陲。安国灰然那可待，子卿羝乳竟何时。从古豪华如转烛，奔车覆辙看相续。海鱼有日困泥沙，破巢之下无完族。吾慕李子坚，身是司徒儿。变名入公府，不遣同舍知。吾慕袁夏甫，国相以为父。谒吏不见通，却车更徒步。古人高踪不可求，今人龌龊难为谋。且漫垂鞭踏歌去，白云无尽香山秋。
金谷（清·徐乾学）	河阳金谷涧，涧水尚潺湲。当年开宴处，台馆不复存。缅想石卫尉，声势何燀赫。海岱置邮符，荆扬来贾舶。苍头衣绮裘，侍婢遗朱舄。锦障烂如云，珊瑚碎不惜。造膝结贾谧，望尘拜广成。富贵可长保，讵知祸患婴。多财信为累，三叹涕泪横。至今歌舞地，萧飒鸺鹠鸣。吾闻伏波言，贵者可复贱。盈冲无定端，瞬息市朝变。钱币宁祸人，物聚理必散。寄言夸毗子，豪华非所羡。
博兴（清·徐乾学）	我行适青齐，秣马博兴城。城门昼常闭，亭午无人行。土室筑道周，云是锦秋亭。昔时游赏地，零落存两楹。潴泽荒蒲稗，严冬结层冰。狐狸窜荆棘，鸱鸦群悲鸣。入城问父老，叹息谓苦兵。博兴数十户，庐舍悉已倾。今兹二三载，大守多横征。府帖昨夜下，搜括诸穷氓。睅目一吼怒，如闻虓虎声。苛政不一端，有土不得耕。县令贤且惠，暂乃安其生。不然为盗贼，死重名正轻。听此策马去，恻怆难为情。
送座主孝感熊公省觐（清·徐乾学）	孝感先生天人姿，泰山岩阿长桂枝。汪汪千顷标襟期，横经身为帝王师。九重圣德今娲羲，时时召对铜龙墀。殿高语细人莫知，下朝双藤当户支。焚香暝坐到日{目施}，学也立雪间披帷。难字进问杨亭隈，奥篇隐帙了不疑。窃喜马郑亲规随，先生正色还相诋。谓此章句胡尔为，渊源当溯洛与伊。慎勿误蹈荀卿疵，小子再拜敢自隳。拟策驽钝烦钳锤，一朝北堂劳梦思。拜表屡颔天子颐，建章日影摇罘罳。温诏暂许还南陲，锋车刻日来休迟。敕赐天厩飞龙骑，珠鞍金络光陆离。道旁观者争歔欷，更闻上林果累累。赤瑛盘为高堂遗，绯袍彩袖正相宜。臣忠子孝兼得之，古来盛事谁如斯。先生遭逢一何奇，吁嗟乎！先生遭逢一何奇，《白华》《由庚》和笙诗。
感遇（清·徐乾学）　　押陌韵	汲水辨渑淄，染丝别黑白。古人倾盖间，流品先已择。寸心苟相投，薄躯非所惜。宝剑解赠君，出入耀光泽。分手去路衢，万里无间隔。结交不须多，噂沓亦何益。宁闻管鲍家，堂有珠履客？
陇山歌送许天玉之官新安（清·徐乾学）	陇山高高陇水流，陇西六月如清秋。萧关朝那近北地，酒泉张掖连凉州。诸葛战争馀故垒，隗嚣宫殿成荒丘。绣衣按部求名马，都护行营擢锦裘。数声羌笛落梅怨，一曲秦筝边月愁。许侯分符万里去，晓发青门拥驺御。虞羽成名在此时，王尊叱驭看前路。京华故人折杨柳，欲行不行日渐暮。我歌为作陇山词，目极轮台鸟飞处。
北征（清·徐乾学）	置酒旗亭畔，风吹杨白花。愁深同汶水，道远指京华。乍听悲笳起，回看落照斜。庭闱千里梦，怜我滞天涯。两弟分南北，鸰原心事违。稚圭方夜读，曼倩复朝饥。月向吴宫照，云依蓟坂飞。并怜梁苑客，漂泊未能归。汴水金堤险，黄沙拨暮云。戈鋋终未息，筚篥不堪闻。万井惊狐火，千村散马群。夷门衰草畔，酹酒信陵坟。金舆帝子去，朱戟故宫存。麋鹿穿陵寝，鱼龙入殿门。连云艮岳迥，落日大河奔。老监曾骖乘，凄凉说旧恩。行指荡阴泽，遥思嵇侍中。一泓水自碧，千载血犹红。玉座春吹雨，寻旗夜起风。英英岳忠武，庙貌对城东。程婴存祀义，豫让报恩心。此地昔人没，千年沣水深。花明开驿道，苔老积碑阴。我独何为者，天涯寄苦吟。潋滟金沟溢，青匆玉树寒。几回思碣石，三度向长安。入市碎琴易，依人弹铗难。异乡逢令弟，华发共惊看。
