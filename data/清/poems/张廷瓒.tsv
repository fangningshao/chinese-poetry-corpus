长安即事（清·张廷瓒）　　七言律诗　押歌韵	捷书飞羽达鸾坡，铜柱勋名自不磨。风扫天山晴卷箨，月明沧海夜澄波。青霄手摘妖星落，赤地人思化雨过。未识楼船功定后，九重宵旰更如何。
小园（清·张廷瓒）　　七言律诗　押灰韵	高柳周遮小阁开，阴阴石径长莓苔。此中饶有华胥梦，到处皆成滟滪堆。世味潮同归鸟倦，年光空被落花催。江天多少闲鸥鹭，一棹相从更不回。
题戴枫仲梦入丹枫阁图即送归山右（清·张廷瓒）　　七言绝句　押麻韵	平林秋散赤城霞，石径森阴小阁遮。萧瑟空山高士卧，曾无清梦到春花。
宫中词（清·张廷瓒）	冰镜凄清入帘幕，柳绵风软罗衣薄。昭阳歌舞属何人，独倚铜龙看花落。忆昔辞家发半垂，于今双鬓渐成丝。家人那识朱颜改，只记登车十五时。
守宫词（清·张廷瓒）	丹砂夜捣饲龙子，玉痕血溅胭脂紫。曾共君王带笑看，阑干十二秋如水。长门一入梦难通，纨扇迎凉泣晚风。纵使羊车终不到，殷勤还护守宫红。
