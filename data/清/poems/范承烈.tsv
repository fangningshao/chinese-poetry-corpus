夜甚寒晓后大风因忆家学士出猎未归赋以志怀（清·范承烈）　　五言律诗　押庚韵	永夜衾如铁，风寒天又明。银镫收冷焰，戍角带边声。猎马驰何地，荒烟绕暮城。几时围校罢，一望野云平。
九月菊下计友人去程（清·范承烈）　　五言律诗　押阳韵	无限思君路，漫漫秋水长。几时归旧隐，今日是重阳。贫共渔家饮，寒分枫岸霜。橹摇背指处，应念菊花黄。
郭快庵太史斋联有爱菊能将酒醉花之句足成近体（清·范承烈）　　七言律诗　押麻韵	落叶侵阶日已斜，闲披古史就窗纱。开轩竟以竹为友，爱菊能将酒醉花。栗里惟栽陶令柳，青门孰种邵平瓜。寒山几点牛羊下，老树亭亭尽暮鸦。
