太湖避兵（清·方文）　　五言律诗　押元韵	将近枫桥路，唯闻人语喧。北来兵肆掠，东去艇皆奔。震泽烟波迥，高秋风雨繁。此时期免患，艰苦复何论。
会试榜发，久不得报，有怀同社诸子（清·方文）　　五言律诗　押微韵	诸生皆耆旧，亡何试礼闱。便应骧首去，未许倦怀归。辇下新朝服，山中老布衣。高鹏与低鴳，各自一行飞。
题屈翁山诗集（清·方文）　　五言律诗　押东韵	《周南》存《汉广》，谁谓楚无风。尔祖《离骚赋》，人言《小雅》同。本支犹未坠，艺苑复称雄。千古沅湘意，今归五岭东。
水崖哭明圃子留（清·方文）　　七言律诗　押歌韵	圣代遗民本不多，频年锋镝又销磨。衰宗尚剩农兼圃，至性同归笠与蓑。只道阳春回律管，岂知长夜闭烟萝。瑶华且受霜风折，冉冉孤根奈若何？
三月十九日作（清·方文）　　七言律诗　押豪韵	年年今日强登高，独立南峰北向号。漫野玄云天色晦，美人黄土我心劳。虚疑杨柳牵愁绪，不忍沧浪鉴鬓毛。前辈有谁同此恨，雪庵和尚读离骚。
水崖哭明圃子留（清·方文）　　七言律诗　押寒韵	少小能文气似兰，里人谁不信弹冠。只因丧乱身当废，纵使沉埋性所安。故国有怀唯涕泪，新诗无字不悲酸。漫劳铁匣藏枯井，此日流传血已丹。
水崖哭明圃子留（清·方文）　　七言律诗　押文韵	里门裘马日纷纷，鸾鹤宁同鸡鹜群？如以衣冠坐涂炭，不徒富贵等浮云。家人愚暗还相劝，异类腥臊孰忍闻？十世国恩蒙者众，独将破衲报明君。
水崖哭明圃子留（清·方文）　　七言律诗　押尤韵	忆昔相携吴楚游，日同匕箸夜同裯。奇欢东坝千钟酒，苦恨西湖一叶舟。共把愁心对陵阙，独将佳句播沧洲。河山犹未归尧禹，痛尔飘零先白头。
客有教予谨言者，口占谢之（清·方文）　　七言律诗　押真韵	野老生来不媚人，况逢世变益嶙峋。诗中愤懑妻常戒，酒后颠狂客每嗔。自分余年随运尽，却无奇祸赖家贫。从今卜筑深山里，朝夕渔樵一任真。
送朱子葆归嘉兴（清·方文）　　七言律诗　押支韵	孤飞越鸟恋南枝，白草黄花客去迟。小阁共眠秋雨夜，危樯独挂晓霜时。狂歌一曲愁先结，痛饮千钟醉莫辞。门外江风复江水，解维何处寄相思。
喜槁木师至（清·方文）　　七言律诗　押庚韵	闻君春到石头城，将妾和儿赠友生。此事太奇终有悔，天恩难断可无情。既归白业家何定，欲返黄州路未平。江上故人多古义，东郊应与结茅成。
上云居山（清·方文）　　七言律诗　押鱼韵	云居去地三千丈，缥缈真为云所居。却讶峰头多畎浍，宛然天半一村墟。栴檀况有神宗笔，贝叶曾分御府书。僧老不知陵谷变，向人犹说旧皇舆。
寒食日饮酒家（清·方文）　　七言律诗　押真韵	江东又是禁烟节，郭北无非上冢人。久客未归缘世难，旧交相见独情亲。水边亭榭多春酒，花下衣冠剩逸民。不分青青垂柳色，欺吾斑鬓渐如银。
六月（清·方文）　　七言绝句　押先韵	六月重衾更着绵，阴寒浑似暮秋天。我生半百何曾见？记是康熙丙午年。
含鄱岭至太乙峰（清·方文）　　押咸韵	侵晨独出含鄱口，千里鄱湖一岭函。但使短藤穷碧献，何妨细雨湿青衫。林中黯淡高低树，雾里微茫上下帆。不是探奇索隐者，谁能踏雪履岩。
单质生见访僧舍并惠三忠集答此（清·方文）　　押霰韵	高树引秋蝉，空梁逝春燕。昨宵微雨集，重阴满僧院。之子一来过，羁人共谈宴。秀采本沦漪，腴词复菁茜。内秉金石姿，匪直情婉娈。稽古式芳躅，怀忠耿遐眷。下上汉宋书，独怆武侯传。烦冤痛鹏举，轗轲钦履善。流览未及终，风徽宛可见。汩余有同心，参差泪如霰。
癸卯三月十九日润州客舍同潘江如小饮述怀四十韵（清·方文）　　押真韵	与君定交初，乃在乙酉春。是时杨贵竹，开府京江滨。其性颇好客，客来多俊民。史邢暨万宋，才华更清新。日夕造君庐，披豁任天真。君尤笃爱我，相对但含颦。私忧南国乱，汲汲谋隐沦。遥指莺脰湖，水乡风俗淳。从无兵燹患，乐彼渔樵人。三月十九日，先皇之忌辰。同登北顾山，仰首号苍旻。野老或见怜，朝士反见嗔。俄而江北岸，鼓角声振振。君先挈妻子，湖村依所亲。我亦携小妇，追随为比邻。此地既幽僻，可以长垂纶。君复有远图，舍我游越闽。三岁始归来，道路罹百屯。我适无所为，卖卜润城闉。一见喜欲狂，茅屋共宵晨。曾将卖卜钱，买酒醉千巡。无何江上别，东西各风尘。弹指十二年，迥若吴与秦。己亥黄河边，邂逅疑有神。因过范生宅，连床话经旬。赠答非一篇，相期保松筠。别后又五载，闻君家益贫。田园被侵夺，赋税犹在身。寄居荒山中，妻子行负薪。癸卯春三月，京江重问津。维舟即相访，奇穷果无伦。颠毛种种白，颜面黑且皴。破帽与敝衣，何减百结鹑。况当十九日，言之鼻酸辛。仍往北顾山，乱石迷荆榛。旅人不敢上，一恸何繇申。是夕返我寓，呼童采江蘋。取酒酹灯前，心曲难具陈。回思廿年事，惘如梦中因。夜半作此诗，龙钟泪沾巾。
韩侯儿（清·方文）	韩侯之族世所悲，韩侯有儿人莫知。我今痛饮淮阴市，请为君歌《韩侯儿》。侯昔钟室衔冤日，小儿三岁谁能匿。有客毅然窃负逃，密以情探萧相国。相国闻之惊且忧，为言关陇不可留。作书授客使入海，南粤赵佗堪与谋。赵佗夙与萧韩善，养儿成人延一线。去韩之半改姓韦，子孙渐繁满乡县。因之世世为土官，魏晋以后休隐瞒。萧相前书赵王册，刻诸金石永不刊。韩襄毅公曾有说，乍闻此事叹奇绝。其客姓名虽不传，自与程婴比风烈。钓台之下淮水奔，我来泊舟先怆魂。千古英雄有本色，死生贵贱何足论。要知吕亡汉亦灭，韩侯血食至今存。
赠汤岩夫（清·方文）	今人读书不识字，下笔淆讹十三四。许徐训诂自分明，争奈人都不省视。昔者吾友戴敬夫，磨砻字学天下无。予少窃闻其绪论，虽知梗概心犹粗。中年奉教萧尺木，尺木篆隶精且熟。每与予言辄终夜，字学稍知其节目。平生结交多俊民，此道茫昧恒失真。何期晚遇汤元翼，奄有二子成三人。犹记鲁江同作客，颇领微言恨匆迫。别来十载梦魂劳，老去重逢须鬓白。闲时缓步过吾庐，相对惟应话六书。秦汉晋唐体多变，那能贯穿为发摅。当时戴萧所未悉，今日询君得其实。我亦著书曰蒙求，乞君釐正方成帙。
桃花潭短歌（清·方文）　　押侵韵	桃花潭中春水深，桃花潭上春云阴。云阴不见古人面，水深曾照古人心。如何李白汪伦后，云水荒凉直至今。
