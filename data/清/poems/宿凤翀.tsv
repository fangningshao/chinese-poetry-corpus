重阳前三日林元洲邀诸友过寒同山庄（清·宿凤翀）　　五言律诗　押微韵	高台眺望罢，缓步到柴扉。石路缘溪岸，茅亭带夕晖。桥危人怯度，林静鸟争飞。乘兴忘归晚，沾衣草露霏。
登台为赤霞赵使君赋（清·宿凤翀）　　押养韵	把酒临高台，雨霁秋初爽。席地坐莓苔，歌啸复偃仰。凉风西北来，泠泠疏竹响。缥缈烟霞思，悠悠濠濮想。日入千山暗，四野气漭沆。稍焉林岫明，月出东岭上。长辞九州牧，愿作五湖长。矫矫野鹤姿，宁甘罥世网。松径夜虚寥，幽人独还往。醉里欲眠时，山童拂罗幌。
