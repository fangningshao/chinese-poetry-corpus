中秋玩月寄适唐氏姑母沈太夫人（清·沈溎）　　七言律诗　押尤韵	慈颜暌隔几经秋，秋月重圆万象幽。银汉冲霄横玉宇，金波炫彩射琼楼。迟来雁信频遥盼，怕对蟾光照别愁。翘羡膝前兰桂绕，承欢犹忆比儿不。
中秋玩月感怀寄夫子（清·沈溎）　　七言律诗　押尤韵	閒庭月朗正当头，对景徘徊忆旧游。菡萏也愁蟾独照，稻粱犹羡雁双谋。冰轮有耀临疏牖，银汉无声转画楼。天上若怜离别憾，团圞常似此宵留。
老犍坡（清·沈溎）　　七言绝句　押庚韵	山径崔嵬不易行，扶摇直上午风轻。巩关西望河千里，一抹烟云绝顶生。
留别河东道署庭前新竹（清·沈溎）　　七言绝句　押灰韵	绿竹猗猗手自栽，频行不禁数徘徊。殷勤惟向此君祝，留待儿孙日后来。
度佛耳严（清·沈溎）	高峰层级似天梯，万竹回环好鸟啼。一气扶摇临绝顶，举头犹觉白云低。悬岩绝壁树丫杈，林隙遥窥日已斜。隔著重峦闻犬吠，酒帘飘处有人家。
