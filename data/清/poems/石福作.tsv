议开水沙连番界杂作六首（清·石福作）	台湾虽异域，唇齿却相依。沿海六七省，全赖作藩篱。台安内地乐，台动天下疑。未雨不绸缪，终必悔噬脐。谁云海外岛，不可令民滋。有人此有土，气运不可羁。时哉弗可失，愿君聊慎思。民弱盗将据，盗起番亦悲。荷兰与日本，眈眈共朵颐。王化大无外，何患此繁蚩（施懿琳编校）。
议开水沙连番界杂作六首（清·石福作）	彰化东南境，二十四番藔。宽旷兼沃衍，气势亦雄骁。兹土百年后，作邑不须龟。近以险阻弃，绝人长蓬蒿。利在曷可绝，番黎苦相招。不为民之宅，将为贼之巢。遐荒莫过问，啸聚藏鸱枭。何如听民辟，戒备一方遥。行古屯田法，令彼伏莽消（施懿琳编校）。
议开水沙连番界杂作六首（清·石福作）	沙连内山里，形胜类户门。其中开平旷，可容数十村。关键南北卡，奸宄往来频。昔以逋逃薮，议弃为荆榛。此处田土饶，山木利斧斤。何如设屯戍，守备为游巡。左拊半线臂，右塞鹿港漘。既清逸贼巢，亦靖野番氛。邑治得屏障，相需若齿唇（施懿琳编校）。
议开水沙连番界杂作六首（清·石福作）	内山有生番，可以暂而熟。王化弃不收，犷悍若野鹿。穿菁截人首，饰金誇其族。自昔以为常，近者乃更酷。斯民则何辜，晨樵夕弗复。不庭宜有征，振威宁百谷。土辟听民趋，番驯赋亦足。无因竟退避，划疆俾肆毒。可怜近为戕，将祸及床褥（施懿琳编校）。
议开水沙连番界杂作六首（清·石福作）	弃此千里地，唐山一省同。万雾倚天际，清浊与海通。广野浑无垠，民番各喁喁。不设官兵守，其患将无穷。南划虎尾溪，北踞大鸡笼。卒足四百名，分汛扼要冲。台北庶不虚，全郡势自雄。晏海最上策，犹豫误乃公（施懿琳编校）。
议开水沙连番界杂作六首（清·石福作）	埔里彰化东，从古无人至。维嘉庆末年，人民辟渐炽。川原灵秀开，郁勃不可闭。式廓惟日增，蹙缩实非计。当听民开筑，疆理以时议。舆论如可采，愿君少留意（施懿琳编校）。
