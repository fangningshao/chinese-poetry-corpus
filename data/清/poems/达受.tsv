余藏丁龙泓诗谢南屏五世法祖烎老人送檀香米之作即次原韵题其上（清·达受）　　七言律诗　押阳韵	无边世界此中藏，日月还应赋就将。短札有人曾乞米，旃林何处尚留香。佛从舍卫城中过，我向沿门钵里尝。记得青精容一饱，当年笔墨喜逢场。
海昌学庙古井歌（清·达受）	我州金石多未彰，补志窃愿搜罗详。遍寻城阙兼桥梁，觏辄手拓声琅琅。朅来论古广业堂，好古人遇甘泉乡。导余周视循宫墙，门内有井六角方。石闺覆如摧倒缸，质虽粗顽形异常。制度仿佛侔李唐，石颈有穿力可扛。其上字迹留八行，倩亟拓之墨汁香。义泉大字书端庄，如蔡君谟笔老苍。馀惜残损惟偏旁，年代莫辨空思量。题名仅识为高阳，当时凿此因荐亡。报妻胡氏七二娘，此意无愧良人良。历今不知凡几霜，食者甘之犹琼浆。吴中古井石放光，载顾氏志流芬芳。老夫之称识不忘，是井功德堪颉颃。姓氏未泐待表扬，幸逢椽笔志海昌。与钟并拓璧合双，一金一石真相当。鸿词况诵长短章，塔铭显不殊药王。续貂我亦搜枯肠，寒泉酌胜亭沧浪。
题查叔羽罗浮梦梅图为周梅坪作（清·达受）	江店酒初熟，亭皋鹤未还。谁家一声笛，吹梦落空山。梨云澹若烟，雪月寒于水。中有看花人，几生修到此。
