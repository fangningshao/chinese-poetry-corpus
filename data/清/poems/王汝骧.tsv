鸡头关（清·王汝骧）	征马鸣萧萧，涧水流潺潺。水鸣何呜咽，马鸣多哀酸。借问客何之，言上鸡头关。关门开一线，羊肠袅青天。上有千仞壁，下有百丈渊。惊风吹落石，洪流荡奔湍。危途无返辔，微生寄征鞍。靡靡遵木末，遥遥造云端。故乡杳何许，天路安可攀。侧听《陇头吟》，感我涕汍澜。
黄牛峡（清·王汝骧）　　押屑韵	三峡天下奇，黄牛险尤绝。奔腾万里流，磔竖两崖裂。舟从罅隙行，身在古石穴。惊涛殷怒雷，触石喷晴雪。缆牵如蚁进，桡退只一瞥。舟师唤奈何，长篙屡撑折。哀猿数声叫，客子双袖血。到此英雄人，自顾同蠓蠛。生涯抵投荒，轻身计何拙。载咏《小旻》诗，抚心愧前哲。
