张铭斋孝廉以钞本杨园集及吴裒仲先生茧窝杂稿见示用昌黎醉赠张秘书韵（清·高均儒）　　押文韵	拙谋时时务，夙好咨多闻。知君名士稔，患难始见君。恤余意诚厚，况示先哲文。峨峨桐乡叟，篹述灿星云。锲辄烬复锲，琼英尚遗芬。卓尔吴公子，敬业昔乐群。寿命各修短，道术无区分。著论砺今古，严于律治军。受诵方一过，醇如饮已醺。文章由运会，天地共氤氲。言之必可行，讵饰礼乐云。此意炳千载，学者日纷纷。今觇君所嗜，知味别腥荤。下笔更严谨，哂书羊氏裙。慎占变虎豹，宏声驱蝇蚊。盛友广同志，相观德可薰。鲜民遭酷毒，乃来依先坟。病{逆辶换疒}孽莫逭，视草蔓难耘。感君示我意，则古为今勋。时务浮云耳，朝夕瞻曦曛。
