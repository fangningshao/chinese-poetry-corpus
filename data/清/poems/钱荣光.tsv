题曹尹孚诗集（清·钱荣光）　　七言律诗　押豪韵	李杜齐名盖世豪，一千年后属吾曹。词锋突出匣中剑，气势争如海上涛。裴迪五言知和寡①，陈王八斗仰才高。是谁推倒蟾宫桂，不向瀛洲走一遭。
次韵答章君绂云（清·钱荣光）　　七言律诗　押真韵	尘海茫茫寄次身，难将后果證前因。行歌薇蕨悲遗老，荷锸云山剩酒人。太古衣冠流俗骇，即今时世在官贫。天涯石上难容足，愿向江头结钓纶。
张少泉谓予六十始为诗，然哉然哉。得一知己可以无撼矣，戏成一律（清·钱荣光）　　七言律诗　押支韵	行年六十始为诗，壮悔还凭老友知。剩馥残膏沾已寡，夺胎换骨悟终迟。宣尼尚有加年愿，师旷申言炳烛时。天若假缘容我寿，可能留得几茎髭。
苏台雨夜（清·钱荣光）　　七言绝句　押庚韵	夜阑灯灺近三更，枕上微闻滴溜声。多少缠绵繫丝雨，今宵无梦返江城。
闺情二首（清·钱荣光）　　七言绝句　押萧韵	入秋更漏正迢迢，阶下寒蛩转寂寥。妾怨宵来风雨恶，隔窗自悔种芭蕉。
