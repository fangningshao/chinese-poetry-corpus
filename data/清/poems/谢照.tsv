同过友人村居（清·谢照）　　七言律诗　押尤韵	十里轻波泛小舟，眼前景物特清幽。村藏红叶萧萧雨，门对青山面面秋。市远盘餐能俭约，谈深主客转风流。襄阳旧有重阳例，可许还来就菊不。
初夏漫兴（清·谢照）　　七言律诗　押微韵	绕径阴阴绿已肥，端居镇日掩双扉。午风石磴桐花落，暮雨池塘燕子飞。把卷长吟消永昼，倚窗凝望送斜晖。呼童细听茶铛沸，自试新成紫苎衣。
普明庵用坡公原韵（清·谢照）　　七言排律　押霁韵	溪流逦迤石径细，午风不启重门闭。寻幽信步入山来，空翠不知满衣袂。禅房磬逗白云深，日斜犹作句留计。生平空复爱居山，佳游即此殊难继。归去空斋一夜眠，定梦溪光照鬟髻。老衲如何笑不言，愧尔出尘余入世。
蓬莱阁春望（清·谢照）　　押删韵	蓬莱高阁蓬莱山，蓬莱客欲凌烟寰。春风有力为送上，直到缥缈虚无间。三月韶光舒锦绣，凭高一望开心颜。争流萦绕万云壑，竞秀罗列千烟鬟。重青浓碧不烟鬟。重青浓碧不可画，照以丽日红紫殷。重瀛指点路不远，云气一道光斓斑。我欲因之度弱水，直叩故山白玉关。列仙旧侣重相见，手采琪花瑶草还。种向阁前并阁后，好与万家春树相回环。
