除夕雉臬署斋对酒作（清·李文秀）	青阳市惠泽，万物咸昭苏。足信天地心，未定荣与枯。嗟予宰剧邑，三岁颇勤劬。戴星急公程，饮水志不渝。虽无赫赫功，父老则已孚。燕蓟北鄙人，赋性原拙愚。幸得逭罪戾，寒梅照冰壶。冉冉星纪流，兹岁又告除。逋债苦煎迫，家人相嗟吁。解颜慰童孺，何用此区区。枉道不可为，前贤有令模。不见冱寒尽，春风吹衣裾。
