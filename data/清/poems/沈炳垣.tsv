杨忠悯公谏草亭落成纪事（清·沈炳垣）	长安市上多词豪，书墙书壁喧啾嘈。巉巉片石勒谏疏，孤亭兀立星辰高。公生有胆死有节，两疏万言言沥血。彼苍特为忠荩留，纷纷尾续徒饶舌。张君劲铁笔一枝，惜不镌公临死诗。腥云漉漉壁上喷，丹心万古振聋疲。古来神物难磨泐，印识平原琴信国。鬼神呵护此贞珉，百世流传勤拂拭。我欲拓亭地盈尺，以铁铸贼跽亭侧。贼身朽尽疏不灭，人来戟手犹詈贼。
