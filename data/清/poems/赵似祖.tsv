秋月宿嵩山禅院（清·赵似祖）　　五言律诗　押真韵	石笏碧嶙峋，松关夜色新。凉秋变霜露，高阁带星辰。树老偏横路，僧寒不近人。翻经然佛火，顿欲解声尘。
旅次卧病得家书却寄（清·赵似祖）　　七言律诗　押寒韵	绳榻相扶形影单，满庭落叶夕阳残。病深生死真难料，客久风霜倍觉寒。忽有家书问消息，仍将旅况写平安。高堂白发垂垂老，省得开封掩泪看。
田横岛石砚歌（清·赵似祖）　　押纸韵	田横兄弟能得士，五百英雄同日死。苍茫孤岛葬英魂，夜夜灵风吹海水。水中突兀生云根，碧血斑斑浸清泚。落日寒潮没远空，老蛟捧出霞天紫。阴云泼墨黯黯飞，鱼龙呵护终不毁。有客探胜游东莱，携归置我乌皮几。摩挲三叹秋气高，义士精发今在此。燃镫阴夜光青荧，振笔疾书惊且起。笔端恍惚鬼神来，口噀海涛落满纸。
