雨花台（清·朱为弼）　　七言律诗　押灰韵	振衣独上雨花台，衰草斜阳野望开。一塔琉璃平槛立，四山苍翠抱江来。临风怀古频搔首，此地何人数举杯。久凭阑干和樵唱，严城画角唤将回。
过乌衣巷故址（清·朱为弼）　　七言绝句　押庚韵	柳外凉风一夜生，萧条旅馆剧伤情。我家曾住江南岸，怕听乌衣旧巷名。
古镜篇（清·朱为弼）	蟾蜍夜泣秦宫月，野火金凫出泉窟。幽户金精万古明，苔缠一束红姬骨。当年花倚青纱窗，朱唇粉面矜无双。苍龙入地白虎藏，残脂零落幽兰香。山中老狐作人语，手捉盘螭口呼侣。回头秋橘生扶桑，抛掷青铜盖黄土。鹿犬朝过影朦胧，杨花漫天欺芙蓉。二十八宿绿云里，先生负局将安从。
咏文后山所藏汉赵婕妤玉印（清·朱为弼）	后山雅似文三桥，阁开清閟邻紫桃。紫桃轩中一方印，入手换却青琼瑶。当年姊妹联春宴，娇殊赤凤无人见。何时手截素鹅肪，鸟体绸缪似飞燕。燕子飞来风自芳，纤腰携佩杂明珰。细看小点黏红粉，曾写新歌钤绿章。歌筵捉搦舞裙骋，㺲凫恰仿鸳鸯颈。扶寸瑶华透骨香，平分蛤采缠菭冷。我来雅玩剧伤情，如看鲛绡玉体横。安得金釭与相见，昭阳旧侣话深更。
