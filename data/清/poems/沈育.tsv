皋陶祠（清·沈育）　　五言律诗　押阳韵	虞廷推执法，才子产高阳。主德宽三宥，臣心慎五章。吁谟同禹益，奸宄服蛮荒。遗庙杨侯国，青松近北邙①。
郭有道墓（清·沈育）　　五言律诗　押尤韵	东汉多贤达，人伦君最优。士林争折角，仙侣羡同舟。品在君宗上，名超清浊流。中郎碑不见，论定足千秋①。
鸡头关（清·沈育）　　五言律诗　押先韵	鸡头山势迥，人马半空旋。风御千盘磴，云遮一握天。猿声深树外，鸟道夕阳边。渐喜关南去，悠悠入汉川。
谒董江都祠墓（清·沈育）　　七言律诗　押蒸韵	兴庆池南下马陵，广川魂魄古祠凭。旁搜典籍秦灰后，首应贤良汉诏兴。一代师儒崇道义，诸王子弟敛骄矜。可怜年少长沙傅，太息徒劳泪满膺①。
