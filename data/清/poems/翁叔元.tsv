下第出都途中偶成（清·翁叔元）　　七言律诗　押微韵	孤踪寂寞与时违，匹马荒郊趁落晖。有影自随还对语，无家可老尚思归。花当寒谷先秋落，雁叫空江带雪飞。弃妇可怜身已去，向人犹整嫁时衣①。
闻官军收八闽（清·翁叔元）　　七言律诗　押庚韵	三年转战苦苍生，禁旅传餐满市城。窦氏已来关右表，令公犹典朔方兵。却看星象书含誉（自注：司天奏含誉星见），应有花名赐太平（自注：宋仁宗时，蜀地贡名卉，赐名太平花）。愿得临边诸将帅，许教陇亩事春耕。
病中杂述二首（清·翁叔元）　　押鱼韵	迩来有微疾，遂得身闲居。隐几发清思，且复亲诗书。夜阑不成寐，落月明前除。渐觉万虑捐，往往见太虚。多恐疾良已，此念又复初①。
