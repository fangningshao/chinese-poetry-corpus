幸喜大同（清·白胤谦）　　五言律诗　押虞韵	幸喜云中捷，元凶已受诛。神功收不战，仁泽到无辜。草窃终难久，余氛会一苏。有家见天日，歌舞遍山隅。
即事效韩昌黎体（清·白胤谦）　　五言律诗　押先韵	昔日司空舍，高真列上仙。今朝司寇馆，顽陋谢前贤。石室抛残灶，绳床觅旧毡。遗风相接处，清白类家传。
赠吴骏公先生（清·白胤谦）　　七言律诗　押冬韵	先辈名高四海宗，帝乡华发此相逢。即看日下人如鹤，共倚天边气是龙。双阙露凝仙子掌，十洲云拥大夫松。上林羽猎谁能赋，顾问应沾圣泽浓。
六月一日羲风楼作客（清·白胤谦）　　七言律诗　押先韵	玉阶搔首罢朝天，茅屋衔恩已一年。引分无能酬造化，扪怀犹畏负林泉。当空台阁攒朝爽，隔水菑畬弄夕烟。大喜成康风化洽，终堪安稳北窗眠。
寄赠宋玉叔观察署中（清·白胤谦）　　七言律诗　押庚韵	按节重为万里行，云山到处客愁轻。漫夸宋玉才难并，解识文翁化早成。玉垒晴开翡翠色，锦江月落子规声。少陵佳句从来惯，莫倚能兼吏隐名。
山行追旧游（清·白胤谦）　　七言绝句　押冬韵	千尺崖间挂古松，泉声无恙答山钟。游人指引松间路，踏破苍云数十重。
溪行（清·白胤谦）　　七言绝句　押微韵	习习轻风透袷衣，闲行不畏目光微。一听流水心期足，随意落花高下飞。
述乱（清·白胤谦）　　押尤韵	先皇御天宇，圣德靡不周。英谋乘末造，百职嗟未修。贼凶祸竟烈，率士戴同仇。宫车不忍听，社稷沦浮沤。鸱张窥宝箓，逆毒播神州。三光黯失色，五岳撑齐愁。万乘东方来，自天降貔貅。一鼓克关甸，长驱抵燕幽。电扫欻雷崩，群孽载奄刘。八荒幸弛愤，九庙亦濯羞。吊伐协天机，仁义匪弓矛。嗟晋越西鄙，实维冲贼喉。封豕又巢穴，歇遽释兜鍪。跨河遂收崤，不啻触蚁丘。元憝稽天诛，长瞻血泪流。
湖南纪行（清·白胤谦）	我行洞庭野，言瞻祝融岫。乾坤再混辟，惨澹干戈后。破艇渡清湘，四望无耕耨。村屋尽毁余，蒿莱殖禽兽。沙边三闾庙，无人垂橘柚。山鬼护幽忠，仿佛存遗构。当时贼献祸，刲劓遍老幼。顷诧湘艇人，拳臂缺其右。独手抗一舟，悍勇亦难又。路长仆夫瘁，迫暮巾车逗。依然等七尺，胡令肩驰骤。念兹每战战，德凉惧颠仆。巴南驿罢最，处处悬空厩。卒三代马一，甘心贱骨肉。哑笑畜翻贵，漫忝五行秀。南方土性湿，皇天复时漏。踉跄日半百，但觅孤烟僦。枵腹晓侵星，腰斧行担糗。自匪奉役徒，敢与豺虎斗。力微仗药饵，客有青囊副。堤防祛瘴虫，未惜形骸瘦。忆在金闺内，朝朝手纳袖。宠骄良自孽，辛劬分焉疚。幸历天地宽，睹闻谢局陋。南土位正离，物采宜孔富。揽兹裔荒苦，稍悉民瘼透。圣图乐广大，入版号错绣。本原戒土满，远近法殊守。横额自前代，更创冀蠲宥。况以勤百粤，诛求到猿狖。万里运大木，楚材讵即凑。曷怪绥怀地，飘忽长群寇。人文关区化，剖格宜宏售。庶用奖奔踶，渐摩归辐辏。长沙迁谪场，亲朋一眉皱。褰帷逾轸星，讶过鸿毛簉。岂闻衣白客，乞隐烟霞旧。居然斗筲器，旷世典亲遘。怀中尺一简，至尊御幄授。七十二高峰，奇峻蟠穷宙。图经第六柱，矻若撑云窦。穹碑篆鸟迹，诘屈不可读。灵官都岳麓，侐閟栖仁寿。百王礼一致，虔穆承孚祐。三光益晶辉，八埏息斥堠。修文诎乱萌，太平观俎豆。惮缩旅灊岑，初知汉武谬。孤孱竭四牡，蹇蹇遑宵昼。方当诣酃永，严坛朝二后。结束振归策，玉阶效奔奏。
