除夕（清·杨鸾）　　五言律诗　押庚韵	除夕亲帏远，天街露气清。谁家今夜酒，不动故乡情。脱手成畴昔，间关怀友生。巡檐看北斗，迢递接秦城。
古浪峡（清·杨鸾）　　五言律诗　押文韵	峡口秋光早，客行日易曛。参差石磴涩，历乱涧泉分。一径落黄叶，四山生白云。邮亭何处是，凉雨已纷纷。
登广成观北楼（清·杨鸾）　　七言律诗　押东韵	高楼岌嶪势凌空，乘兴披襟欲御风。地控河山开莽苍，云连晋豫入洪濛。野花寂寂春芜绿，废苑愔愔落照红。曾是广成传旧迹，何年蹑履上崆峒。
剑门（清·杨鸾）　　七言律诗　押灰韵	剑门高阁倚崔嵬，蜀国风烟一线开。怪石当关森似削，惊涛胾地殷如雷。人矜绝险空诗笔，天入中原失霸才。欲问勒铭千载事，暮云飞处乱猿哀。
盘豆驿（清·杨鸾）　　七言绝句　押侵韵	盘豆驿前日欲沈，高高新月映疏林。一溪涧水数声雁，何处能消关外心。
长城（清·杨鸾）	秦皇筑长城，乃为万世利。连山绝谷势蜿蜒，雄图自足制中外。当时重设险，已有赵与魏。何以后世人，独罪始皇帝。虐用其民，虏使其吏。仁义不施，方欲帝万世。岂知李斯能亡秦，玺书一发长城隤。吁嗟秦皇乃为万世戒。
书江烈妇传（清·杨鸾）	剪纸作香香不灭，生绡画花花不涅。三年石练女娲心，一夕竹斑湘妃血。秋风兰菊悴幽姿，松根澈泉无转移。天情地白长如斯，炯炯夜台相见时。
感怀（清·杨鸾）　　押东韵	芍药与黄菊，结根固不同。怀芳未及采，一夕来朔风。朔风何造次，吹我客床空。客心与客梦，倏忽若飘蓬。寄谢西园花，此意殊匆匆。
