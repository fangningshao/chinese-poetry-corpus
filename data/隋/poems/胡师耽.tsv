登终南山拟古诗（隋·胡师耽）	结庐终南山，西北望帝京。烟霞乱鸟道，劣见长安城。宫雉互相映，双阙云间生。钟鼓沸阊阖，笳管咽承明。朱阁临槐路，紫盖飞纵横。望望未极已，瓮牖秋风惊。岩岫草木黄，飞雁遗寒声。坠叶积幽径，繁露垂荒庭。瓮中酒新熟，涧谷寒虫鸣。且对一壶酒，安知世间名。寄言朝市客，同君乐太平①。
