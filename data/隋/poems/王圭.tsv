咏汉高祖（隋末唐初·王圭）　　押真韵	汉祖起丰沛，乘运以跃鳞。手奋三尺剑，西灭无道秦。十月五星聚，七年四海宾。高抗威宇宙，贵有天下人。忆昔与项王，契阔时未伸。鸿门既薄蚀，荥阳亦蒙尘。虮虱生介胄，将卒多苦辛。爪牙驱信越，腹心谋张陈。赫赫西楚国，化为丘与榛。
咏淮阴侯（隋末唐初·王圭）　　押阳韵	秦王日凶慝，豪杰争共亡。信亦胡为者，剑歌从项梁。项羽不能用，脱身归汉王。道契君臣合，时来名位彰。北讨燕承命，东驱楚绝粮。斩龙堰濉水，擒豹熸夏阳。功成享天禄，建旗还南昌。千金（一作金千）答漂母，百钱（一作钱百）酬下乡。吉凶成纠缠，倚伏难预详。弓藏狡兔尽，慷慨念心伤。
