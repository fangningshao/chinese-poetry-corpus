早春桂林殿应诏（隋末唐初·陈叔达）　　五言律诗　押麻韵	金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛①露酌流霞。
后渚置酒（隋末唐初·陈叔达）　　五言律诗　押齐韵	大渚初惊夜，中流沸鼓鼙。寒沙满曲浦，夕雾上邪溪。岸广凫飞急，云深雁度低。严关犹未遂①，此夕待晨鸡。
春首（隋末唐初·陈叔达）　　五言绝句　押支韵	雪花联玉树，冰彩散瑶池。翔禽遥出没，积翠远参差。
初年（隋末唐初·陈叔达）　　五言绝句　押梗韵	和风起天路①，严气消冰井。索索枝未柔，厌厌漏犹永。
咏菊（隋末唐初·陈叔达）　　五言绝句　押庚韵	霜间开紫蒂，露下发金英。但令逢采摘，宁辞独晚荣。
听邻人琵琶（隋末唐初·陈叔达）　　五言排律　押东韵	本是龙门桐，因妍入汉宫。香缘罗袖里，声逐朱弦中。虽有相思韵，翻将入塞同。关山临却月，花蕊散回风。为将金谷引，添令曲未终。
州城西园入斋祠社（隋末唐初·陈叔达）　　五言排律　押支韵	升坛预洁祀，诘早肃分司。达气风霜积，登光日色迟。农教先八政，阳和秩四时。祈年服垂冕，告币动褰帷。瘗地尊馀奠，人天庶有资。椒兰卒清酌，簠簋彻香萁。折俎分归胙，充庭降受釐。方凭知礼节，况奉化雍熙。
太庙祼地歌辞（隋末唐初·陈叔达）　　押荠韵	清庙既裸，郁鬯推礼。大哉孝思，严恭祖祢。龙衮以祭，鸾刀思启。发德朱弦，升歌丹陛。遥享粢盛，堂斟况齐。降福穰穰，来仪济济。
自君之出矣（隋末唐初·陈叔达）　　押寘韵	自君之出矣，红颜转憔悴。思君如明烛，煎心且衔泪。
