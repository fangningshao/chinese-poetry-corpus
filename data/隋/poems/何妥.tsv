入塞（隋·何妥）　　押文韵	桃林千里险，候骑乱纷纷。问此将何事，嫖姚封冠军。回旌引流电，归盖转行云。待任苍龙杰，方当论次勋①。
奉敕于太常寺修正古乐诗（隋·何妥）　　押庚韵	大乐遗钟鼓，至乐贵忘情。俗久淳和变，年深①礼孝生。嶰②谷调孤管，仑山学凤鸣。浮云成舞（文苑作武）曲，白雪作歌名。闻诗六义辨③，观漏八风平。肃穆皇威畅，沦涟④河水清。钧天动丝竹，括（文苑作聒）地响錞钲。尽美兼韶濩⑤，盛（文苑作威）德总咸英。寥亮凫钟彻，飘扬翟羽轻。小臣属千载，时幸预簪缨。行欣负苍璧，衢坛听九成⑥。
乐部曹观乐诗（隋·何妥）　　押侵韵	东海馀风大，陶唐遗思深。何如观遍舞，奏鼓间摐金。清管调丝竹，朱弦韵雅①琴。八行陈树羽，六德审知音。至道兼韶濩，充庭总韎任②。高天度流火，落日广城③阴。百神谐景福，万国仰君临。大④乐非钟鼓，且用戒民心⑤。
长安道（隋·何妥）　　押文韵	长安狭斜路，纵横四达分。车轮鸣凤辖，箭服耀鱼文。五陵多任侠，轻骑自连群。少年皆重气，谁识故将军①。
