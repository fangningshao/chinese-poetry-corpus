与英才言聚赋得升天行（隋末唐初·慧净）　　五言律诗　押尤韵	驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
和琳法师初春法集之作（隋末唐初·慧净）　　五言排律　押冬韵	鹫岭光前选，祇园表昔恭。哲人崇踵武，弘道会群龙。高座登莲叶，麈尾振霜松。尘飞扬雅梵，风度引疏钟。静言澄义海，发（一作丛）论上词锋。心虚道易合，迹广席难重。和风动淑气，丽日启时雍。高才掞雅什，顾己滥朋从。因兹仰积善，灵华庶可逢。
和卢赞府游纪国道场（隋末唐初·慧净）　　五言排律　押萧韵	日光通汉室，星彩晦周朝。法城从此构，香阁本岧峣。株盘仰承露，刹凤俯摩霄。落照侵虚牖，长虹拖跨桥。高才暂骋目，云藻随（一作遂）飘飖。欲追千里骥，终是谢连镳。
冬日普光寺卧疾值雪简诸旧游（隋末唐初·慧净）　　五言排律　押先韵	卧疴苦留滞，辟户望遥天。寒云舒复卷，落雪断还连。凝华照书阁，飞素涴琴弦。回飘洛神赋，皎映齐纨篇。萦阶如鹤舞，拂树似花鲜。徒赏丰年瑞，沈忧终自怜。
