游明庆寺诗（隋·姚察）　　押先韵	地灵居五净，山幽寂四禅。月宫临镜石，花赞绕峰莲。霞晖间幡影，云气合炉烟。迥松高偃盖，水瀑细分泉。含风万籁响，裛露百花鲜。宿昔寻真趣，结友亟留连。山庭出藿蘼，涧沚濯潺湲。因斯事熏习，便得息攀缘。何言遂云雨，怀此怅悠然。徒有南登望，会逐东流旋①。
赋得笛诗（隋·姚察）　　押漾韵	作曲是佳人，制名由巧匠。鹍弦时莫并，凤管还相向。随歌响更发，逐舞声弥亮。宛转度云窗，逶迤出黼帐。长随画堂里，承恩无所让①。
