奉述飞白书势（隋末唐初·岑文本）　　五言律诗　押鱼韵	六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。
冬日宴于庶子宅各赋一字得平（隋末唐初·岑文本）　　五言律诗　押庚韵	金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。
奉和正（一作元）日临朝（隋末唐初·岑文本）　　五言排律　押虞韵	时雍表昌运，日正叶灵符。德兼三代礼，功包四海图。踰沙纷在列，执玉俨相趋。清跸喧辇道，张乐骇天衢。拂蜺九旗映，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。
安德山池宴集（隋末唐初·岑文本）　　五言排律　押支韵	甲第多清赏，芳辰命羽卮。书帷通竹径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣（一作起），宁劳攀桂枝。
