钓竿篇（隋·李巨仁）　　押寒韵	潺湲面江海，滉瀁瞩①波澜。不惜黄金饵，唯怜③翡翠②竿。斜纶控急水，定楫下飞湍。潭迥风来易，川长雾歇④难。寄言朝市客，沧浪余（乐府作徒）自安⑤。
京洛篇（隋·李巨仁）　　押先韵	京洛类神仙，蔼蔼却云烟。渐台临太液，玉树并甘泉。车喧平乐外，骑拥濯龙前。竞结萧朱绶，争攀李郭船。独悲韩长孺，死灰犹未燃①。
登名山篇（隋·李巨仁）	名山称地镇①，千仞②上凌霄。云开金阙迥③，雾起石梁遥。翠微横鸟路，珠涧入④星桥。风急青（乐府作清）溪晚，霞散赤城朝。寓目幽栖地（乐府作客），驾言（乐府字缺）追（乐府作寻）绮季。避世⑤桃源士，忘情漆园吏。抽簪傲九辟，脱屣轻千驷。沈冥负俗心，萧洒⑥凌云意。苍苍耸极天，伏眺尽山川。叠峰如积浪，分崖若断（乐府作斜）烟。浅深闻度雨，轻重听飞泉。采药逢三岛，寻真值（乐府作遇）九仙。藏书凡几代，看博⑦已经年。逝将追羽客，千载一来旋⑧。
赋得方塘含白水诗（隋·李巨仁）　　押阳韵	白水溢方塘，淼淼素波扬。叠浪轻①凫影，连②漪写雁行。长堤柳色翠，夹岸荇花黄。观鱼自有乐，何必在濠梁③。
赋得镜诗（隋·李巨仁）　　押庚韵	魏公①知本姓，秦楼识旧名。凤从台上出，龙就匣中生。无波菱自动，不夜月恒②明。非唯照佳丽，复得厌山精③。
