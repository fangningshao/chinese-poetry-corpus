闻道（当代·刘峻）　　七言律诗　押先韵	闻道诗人咏絮烟，清愁欲拂碧云边。莲歌阒寂波如削，兰佩轻寒露渐圆。笔若生花应尽落，扇当长夏已先捐。红颜一去无消息，怅卧东风十二年。
好春（当代·刘峻）　　七言律诗　押真韵	好春只在朱弦里，残蝶空粘紫陌尘。堪恨柳丝作狐媚，生憎霞彩似龙鳞。东山岂有吹笙侣，北市应逢卖饼人。何日罗浮登绝顶，山灵一笑万花新。
也知（当代·刘峻）　　七言律诗　押真韵	也知故辙莽难循，岂有风情忆洧溱。乱眼花枝向人笑，荡胸文字待谁论。腾骧短景终成泪，落漠中年始惜春。尽涤尘襟何处去，深山糜鹿可能驯。
止水周郎先后眼疾戏赠（当代·刘峻）　　七言律诗　押盐韵	按拍周郎识指纤，放歌陈子未长髯。碧窗常恨山如剑，红帕何妨目有帘。阮籍对谈宁许白，刘祯平视得无嫌。从今便可焚书砚，好作江头比翼鹣。
秋感四首（当代·刘峻）　　七言律诗　押歌韵	高台凉月罢笙歌，寥廓秋宵意若何。紫塞鸿饥忘有弋，银河鹊散怅无窠。自沦湖海风情减，却讶英雄霸术多。青史茫茫愁再读，更阑默对扑灯蛾。
徐续先生为题拙集次韵奉和（当代·刘峻）　　七言律诗　押寒韵	文物宁堪老辈看，十年风雨不胜寒。史无前例唯馀烬，诗有离忧始可观。已似沉沉将偃草，却开淡淡未锄兰。读君玉佩琼琚句，愧乏佳篇感且叹。
甲戌诗人节永正偕守中过江问疾（当代·刘峻）　　七言绝句　押灰韵	我诗入集凭君定，岂仅知音共乐哀。病倚东窗曾一快，诗人端午过江来。
刘斯奋见赠长歌次韵（当代·刘峻）	世有文章射雕手，我非其人空对酒。浮白常思椎博浪，悬弧终愧居蓬牖。昨奉新诗快读时，天花灿烂五云驰。清思妙绪如泉涌，得句应嫌八叉迟。丹心炯炯见衷曲，才调纵横不可束。小骥长鸣汗已红，新松作势霜犹绿。停杯猛忆蓝塘道，缥缈飞楼迷海雾。剑履宵寒醉歌频，腰肢心碎霓裳舞。衙役喧呼闹市头，三春骀荡似严秋。弃婴弱母终谁在，挥泪遗民何所投！弱冠我亦投袂起，短兵接战笔阵里。七年驰骤赤旗风，夜夜梦饮珠江水。归来喜比获万囷，往事如烟岂足陈。薄躬行健终无力，闭门惟与黄卷亲。谁云交日浅，情真则已久。何必同怀乃手足，令尊吾师子吾友。高才可使士衡服，早慧能令子安走（此联分指）。白云飞兮不可留，江水深兮浩浩流。路迢迢兮千万里，愿与子兮永同舟！
贺新郎 赠刘斯奋（当代·刘峻）	曾唤清茄起。怎知今、南窗幽独，紫薇香细。宝剑无声霞佩冷，树影苍然满地。堪一笑、臣心如水。忽尔君来驱愁去，又纵谈、野史秋声里。鸡屡唱，月斜坠。离杯多少沧桑意，总难论、恩仇儿女，阴晴醒醉。泪向萧森江头洒，波底珊瑚欲碎。可呼起蛟龙沉睡。何日披襟商草檄，又听风听雨重相对。帆已挂，浪无际。
