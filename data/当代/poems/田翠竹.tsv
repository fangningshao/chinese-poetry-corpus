百字令 游定陵（当代·田翠竹）	长城城畔，叹定陵、殿宇依山重叠。翠柏苍松都不语，领略艰辛岁月。华表凝霜，丰碑似雪，亦自标高格。我来凭吊，千古兴亡谁说。深埋却异寻常，隧道重门、地下营宫阙。妃子帝王同寝室，依样骨枯棺裂。苦了征人，挥残泪血，技艺传佳绝。登车回首，枫叶倍添秋色。
满江红 汤阴岳飞纪念馆属题（当代·田翠竹）	北望中原，英雄气，光华日月。山挺秀，河流大野，云横戈壁。鼓角交鸣声动地，旌旗所向全无敌。岳家军三字逼金邦，飞魂魄。忠与佞，史书别。功与过，人民说。看今朝庙貌，巍峨壮烈。万国衣冠尊典范，千秋桑梓生颜色。老夫狂，稽首拜汤阴，肝肠热。
卜算子 壬戌岁暮，在三胞亲属迎春会上，即席赋此，洪固叔同志谱曲高歌（当代·田翠竹）	花为报春开，酒为迎春醉。柳上春光渐展舒，风起丝丝媚。但愿月长圆，更愿人长会。万里江山锦绣图，彩毛重重绘。
蝶恋花 展黄兴墓（当代·田翠竹）	屹屹丰碑镌姓字。碑树人间，更向人心树。革命功勋高百世。功高太息人长逝。丹橘千株伤远渚。日夜湘波，不尽东流去。一寸黄花香一步。名山只合英雄住。
清平 客重庆数日，炎热如盛暑，遂匆匆告别（当代·田翠竹）	渝城三绝。雾霭山峦热。倦卧高楼乡思切。窗外半轮明月。明朝即泛归舟。纵情打桨中流。唤起夔门诗兴，招来巫峡龙湫。
