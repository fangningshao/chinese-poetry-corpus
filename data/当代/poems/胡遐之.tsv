闲居杂诗八首 题记（当代·胡遐之）　　七言律诗	杂诗数首咏闲居，闹市行吟自笑迂。摘帽归来思赐冕，凭河未得望穿湖。身还许国愁无奈，力不从心志有馀。总是劣根仍未净，平生妄信古今书。
沁园春 读《龙胆紫集》后赠李锐同志（当代·胡遐之）	用药棉签，蘸龙胆紫，写血泪词。奈诗魂剑魄，能穿铁壁；忠心赤胆，徒唤秋思。祸国城狐，跳梁社鼠，举足能教天意随。君休问，那庐山真面，何处晴霓？缅怀先烈崔巍，任百折千磨志未灰。有通禅妙句，了除魔障；等闲白发，又著青丝。大别香兰，君山翠竹，万里喜迎辕驾归。长安道，看凌霄华表，处处堪题。
念奴娇 寄友（当代·胡遐之）	斑斓底事，问红羊数劫，知心馀几？梦里关山犹记起，文字缘深唯汝。苍狗看云，红心论史，慷慨刀丛里。絮飘萍泊，世人应笑非计。物候常恋丹霞，春风似剪，喜落红重缀。不枉频年家国愿，醒眼观花何似？老去豪情，少年壮举，总是销魂味。相逢休道，旧时诸种情趣。
破阵子 世情二首（当代·胡遐之）	莫问几番摇落，欲空四大尘缘。看尽行云当主静，悟到非花始是禅。不须言佛仙。寂寞诗书事业，炎凉世态人间。幸运儿偏夸福种，明白人还笑老顽，何妨颠倒看。
