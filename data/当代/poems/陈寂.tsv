七律（当代·陈寂）　　七言律诗　押东韵	看人变化百年中，岂有知音与我同。霜露渍馀苍栝老，凤鸾飞罢彩云空。閒来岁月心难托，乱后琴尊耳乍聋。去了莫从詹尹问，世间何处见穷通。
子玉写渊明醉归图见赠（当代·陈寂）　　七言绝句　押微韵	案上丹青寄兴微，煮茶疑与我心违。高情可是周元素，写出渊明醉后归。
奉赠一首（当代·陈寂）　　七言绝句　押支韵	春云秋雨已多时，天女无踪梦破迟。侧帽填词君亦老，画禅谁逮虎头痴。
自献一首（当代·陈寂）　　七言绝句　押阳韵	今人不及古人狂，庄惠相知尔我忘。欲买忽陪□砚瓦，自惊泉石入膏肓。
虞美人 奉和迟园（当代·陈寂）	春来也有愁时候，怕见荼蘼瘦。况萧疏雨隔帘声，流尽满塘新水响泠泠。清明寒食寻常过，旧梦仍难破。劝君今夜莫思量，恐被隔年情事断人肠。
西江月 和迟园（当代·陈寂）	宿草已乾几岁，前缘未了三生。旧时风月少年情，絮影萍花无定。莫问海棠开否，捲帘浑觉心惊。翻书泼茗事零星，剩忆小楼人静。
菩萨蛮（当代·陈寂）	问君何苦追前事，一生好在朦胧里。正值落梅天，风光太可怜。江头连夜雨，雨气随船渡。蝴蝶怨荷花，思家不见家。
鹊踏枝 写赠迟园大师（当代·陈寂）	画室谭禅多逸气。彩笔如龙，点出清湘意。合与释迦为弟子。文殊上士原非二。酒畔不须论世事。撞破玄关，早悟莲华旨。日暮聊将修竹倚，悲歌那许同燕市。
