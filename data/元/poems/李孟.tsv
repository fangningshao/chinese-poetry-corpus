赠黄秋江处士（元·李孟）　　五言律诗　押文韵	君钓秋江月，我耕秋谷云。逃名君笑我，伴食我惭君。老我素多病，壮君高出群。何时各归去？云月总平分。
偶成（元·李孟）　　五言律诗　押寒韵	日午山中道，停骖进步难。碱侵苔径滑，风吹①毳袍寒。匡国终无补，全身尚未安。一尊茅店酒，强饮不成欢。
寄东宫二首（元·李孟）　　五言律诗　押先韵	艰危勤扈从，俯仰尽周旋。小试屠龙技，翻成抱虎眠。脱钩鱼纵壑，漏网鸟冲天。万事从今始，灰心未死前。
初科知贡举（元·李孟）　　七言律诗　押庚韵	百年场屋事初行，一夕文星聚帝京。豹管敢窥天下士，龙①头谁占日边名。宽容极口论时事，衣被终身荷圣情。愿得真儒佐明主，白头应不负平生。
金陵怀古（元·李孟）　　七言律诗　押虞韵	西风聒耳过黄芦，万水东流草树枯。蟾阙②一年秋色远①，鹊桥万里客心孤。青山故国新丰市③，芳草王孙旧酒垆。壮志未磨天地阔，剑光耿耿④照江湖。
喜雨（元·李孟）　　七言绝句	谁调元气入淋漓，枯槁回生只片时。依旧野云无著莫，高天阔地任风波。
舟中作（元·李孟）　　七言绝句　押先韵	石激滩声缆钓船，夜寒人对白鸥眠。江风吹尽浮云片，南北东西总是天。
在朝思乡（元·李孟）　　七言绝句　押删韵	西望家山咫尺间，白头多病不知还。中书三入成何事，画里相看亦厚颜。
迁葬毕还朝（元·李孟）　　七言绝句　押真韵	绿暗丘园已暮春，还山堂上会乡邻。明朝却上燕南道，依旧征衫满路尘。
