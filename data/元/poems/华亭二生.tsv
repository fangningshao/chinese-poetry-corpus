全生诗（元·华亭二生）　　七言律诗　押麻韵	几年兵火接天涯，白骨丛中度岁华。杜宇有冤能泣血，邓攸无子可传家。当时自诧辽东豕，今日翻成井底蛙。一片春光谁是主？野花开满蒺藜沙。
贾生诗（元·华亭二生）　　七言律诗　押微韵	漠漠荒郊鸟乱飞，人民城郭叹都非。河沈朽骨何须葬，血污游魂不得归。麦饭无人作寒食，绨袍有泪笑斜晖。生存零落皆如此，但恨平生壮志违。
