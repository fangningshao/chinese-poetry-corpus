呈伯兄万九（元·杨仲玉）　　五言律诗	一水盈盈隔，中宵耿耿思。雀环非望报，鸿羽漫为仪。生德乃如此，斯文期在兹。昕宵同淬砺，寸念判危微。
沙涌题丈人马侍郎故宅（元·杨仲玉）　　七言律诗　押东韵	祥兴驻跸旧行宫，献粟军前表素衷。泪洒碙州成往事，歌传信国说流风。一星争瞰少微碧，三月先炎荔火红。西望崖门心渺渺，残篇终古气摩空。
由羊城夜泊石岐口占（元·杨仲玉）　　五言绝句　押庚韵	一笛西风急，寒江欲二更。渡头人影寂，浩月送归程。
漫赋（元·杨仲玉）　　五言绝句　押侵韵	高咏三秋夜，飞鸿和远音。悠然乐无极，山月照幽林。
怀诸葛武侯（元·杨仲玉）　　七言绝句　押微韵	诸葛风流举世希，纶巾羽扇凯歌归。将军倘遂明农愿，依旧隆中一布衣。
书怀（元·杨仲玉）　　押庚韵	旷怀何所成，惋愤雄心生。力学厉粹精，中和见性情。道脉接周程，张朱撷其英。剥复辨分明，乾建卜元亨。孝弟切躬行，恻隐非沽名。义重利维轻，防意乃如城。圣贤即莫京，黾勉无将迎。守谦而持盈，长此质穆清。
村居杂咏（元·杨仲玉）	卜筑西郊外，开门对碧峰。芒鞋方竹杖，徙倚抚乔松。靖节多佳趣，东篱菊满丛。一樽谁共酌，清话有邻翁。
读先叔父千一遗集有感（元·杨仲玉）	端倪养出饶真乐，不慕纨华甘淡薄。沂水舞雩春风香，天地之间犹橐籥。呼吸真宰游太清，江湖廊庙何营营。苞符秘要博奇趣，著书闭户足平生①。
