岳阳楼（元·张翔）　　七言律诗　押鱼韵	楼上元龙气不除，湖中范蠡意何如？西风万里一黄鹄，秋水半江双白鱼。鼓瑟至今悲二女，沈沙何处吊三闾。朗吟仙子无人识，骑鹤吹箫下碧虚。
华山（元·张翔）　　七言律诗　押先韵	三峰云满紫芝田，十丈花开玉井莲。白帝真源深固地，金精灏气远浮天。一杯沧海波摇月，九点齐州树带烟。千首新诗百壶酒，醉来骑鹤访群仙。
