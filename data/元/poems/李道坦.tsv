寄吴正传（元·李道坦）　　七言律诗　押阳韵	拂袖行歌归故乡，相思又是一星霜。梦回江上秋风杳①，愁入天涯春草长。书问久淹嗟契阔，诗章时读慰凄凉。知君亦有逍遥兴，肯学征鸿为稻粱？
杜鹃行（元·李道坦）	吾闻昔有蜀天子，化作冤禽名杜宇。一身流落怀故乡，万里逢人诉离苦。西来纵呼巫峡间，楚台花落青春阑。台中魂梦久寂寞，行云日暮愁空山。明朝复向潇湘发，北叫苍梧江竹裂。竹间之泪花上血，怨入东风俱不灭。天涯无穷朝暮啼，王孙草绿不须归。哀哉王孙终不归，江南江北杨花飞。
送人归严陵并寄吴正传（元·李道坦）	官车一两马并驰，送君朝出城门西。投觞誓河以为别，东流到海无还期。云间挂冠归故里，河上停帆谢游子。不愿松江食巨鲈，甘向桐江钓寒水。子陵昔钓川之侧，百尺高台犹屹立。斜日归舟系石根，稽首清风无愧色。金华洞天清且幽，神仙牧羊松下游。故人吴君仙者俦，高卧岩屋秋浮浮。兹山相邻尔睦州，山翠俯压城南楼。吴君之家某水丘，尺书欲烦亲手投。一见足写平生忧。
高将军白鹞子歌（元·李道坦）	淮西猛士高将军，新获骁禽被凉素。调之弗顾情未狎，跨马臂出城东去。征鸿作字云边斜，耸身直上谁能遮。天寒日暮望不见，北风万里吹瑶花。云飞忽断鸿飞却，短草长烟沙际漠。但馀孤色摇清秋，未许纤毫生碧落。归来珍卫不解韝，亲手喂肉供饥喉。英雄遇合固有分，可惜惊尘俱雪头。
李白酒楼歌（元·李道坦）	溧阳酒楼春水涯，白马系在楼东家。千金醉尽不复顾，犹吹玉笛引吴娃。日斜楼外东风起，春愁满眼杨花里。高歌一曲下楼去，传遍江南数千里。锦袍绿水迷踪迹，月落空梁照颜色。江头尽日不见人，楼上几年无此客。倚栏仰看西飞云，胡为不饮愁其身？即今寂寞千年后，谁酹青山山下坟！
句（元·李道坦）	落日中原小，悲风易水寒。凡物皆归土，深山始见天（落叶）。城南草绿王孙去，江上花飞燕子来。清江百转秋花底，渔火孤舟暮雨中。芙蓉水碧双凫冷，苜蓿秋高万马肥。
句（元·李道坦）　　押麻韵	天寒日暮望不见，北风万里吹瑶花。
