春日书怀（元·赵奕）　　五言律诗　押麻韵	忙里过韶华，东风日易斜。黄粱应未熟，白酒尚堪赊。蝶魄迷幽梦①，蛛丝绊落花。百年能有几，随分度生涯。
雨窗写怀（元·赵奕）　　七言律诗　押庚韵	幽窗谈笑话平生，三十年间几度更。白发满头今已老，青山排闼故多情。桃花灼灼应无语，春雨萧萧尚未晴。明日扁舟携好酒，南村笋蕨正堪烹①。
送闻梅涧住弁山祥应宫（元·赵奕）　　七言律诗　押微韵	石磴悬崖人迹稀，林深地僻绝尘机。井边丹灶千年冷，窗外山云尽日飞。老虎每来廊下走，黄龙常向洞中归。先生有道开门坐，松响瑶笙月满衣。
游玉山佳处写赠仲瑛（元·赵奕）　　七言律诗　押寒韵	我爱玉山奇绝处，碧梧翠竹映阑干。轩窗傍水琴书静，楼阁连云宇宙宽。山色溟濛还淡淡，湖光潋滟自漫漫。登临纵目无穷处，落日西风作暮寒①。
玉山与郯九成自姑苏来吴兴僧可传邀余陪游弁山之黄龙洞时有紫霞同席遂分韵得花字（元·赵奕）　　五言排律　押麻韵	盘屈度埼礒，嵚崟复谽谺。龙居潜石洞，花暖护蜂衙。峭壁生苍藓，清泉长赤砂。松涛响云壑，竹翠滴桃花。杖屦丹梯险，篮舆绿磴遮。攀藤啸猿狖，并草卧麇麚。绝顶望笠泽，倾溟想女娲。遥天连岛屿，远水接蒹葭。道士来邀坐，仙童为煮茶。林深多虎迹，地僻少人家。对景诗情逸，寻芝道气遐。窗幽尘不到，境胜兴无涯。堪种茅山术，宜栽邵圃瓜。宝书传正法，灵剑挂青蛇。径滑崎尤峻，苔荒突又洼。淙淙流暗涧，聒聒叫鸣蛙。下岭日欲落，登舟路更赊。平田飞白鹭，别墅宿归鸦。犬吠柴门近，鹃啼野树斜。菜畦黄扑簌，麦垄碧交加。老态倦跋涉，衰形独叹嗟！山翁荷锄锸，村妇倚篱笆。驻舫携红袖，停杯挟紫霞。金炉薰笃耨，玉手弄琵琶。错落倾香酿，玻瓈插艳葩。歌姬声缥缈，醉客笑喧哗。击柝城将闭，吹笳鼓尚挝。卷帘风灭烛，湿幔雨垂麻。今日虽云乐，他年还共誇。更阑归去速，灯影照笼纱。
玉山佳处分得解字（元·赵奕）	我从姑苏来，高台逢吕豸。共坐话当年，日昃不能罢。回瞻玉山青，百里风帆挂。维舟草堂前，梧竹自潇洒。一别逾三秋，相见各惊骇。开筵出红妆，持杯擘紫蟹。黄花照白发，流光岂能买。兹辰且尽乐，一醉百忧解。
西湖竹枝词（元·赵奕）	湖头日日水光波，两两吴娃打桨过。笑隔芙蓉不相识，向人犹自唱吴歌。
