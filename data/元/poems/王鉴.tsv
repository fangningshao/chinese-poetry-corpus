送赵季文之湖州（元·王鉴）　　七言律诗　押先韵	东风官柳绿生烟，江上飞花送客船。人醉离亭金凿落，马嘶芳草锦鞍鞯。清溪绕屋浑如画，白酒盈尊不论钱。遥想政成多暇日，好诗随意入新编。
曲江春望（元·王鉴）　　七言律诗	檐牙隐隐出层霄，飞阁连楹涌翠涛。花夹御城红雾重，春移仙仗綵云高。天家日月无私照，圣世山河不动摇。正是太平文物盛，玉笙金筦进蒲萄。
发东仓呈伯京（元·王鉴）　　七言律诗　押庚韵	空江五月湖水生，摇摇一舸随潮行。芦花旋风作雪舞，水气上天侵月明。白发不禁游子兴，青山忽动异乡情。天涯沦落何多幸，赖有故人如弟兄。
呈张贞居（元·王鉴）　　七言律诗　押庚韵	句曲山人毛发古，苍龙为剑羽衣轻。道高不入方士格，海内惟闻外史名。石菌依稀丹气动，玉壶潋滟紫文生。孤山祠与楼居近，应傍梅花领鹤行。
写怀一章示良夫（元·王鉴）　　七言律诗　押先韵	静坐沈□亦可怜，栖迟不出动经年。持杯每忆陶元亮，觅句深惭孟浩然。落日墙阴捐腐鼠，秋风木末下饥鸢。何时结屋晴湖上，绿树柴门系钓船。
春日草堂奎章照磨林彦广惠酒二首（元·王鉴）　　七言律诗　押灰韵	江南三月春始足，桃花杏花参差开。溪云入屋夜生雨，山瀑近床晴殷雷。读书吊古有何益，行道济时无此才。多谢奎章老文伯，时时携酒草堂来。
题梅二首（元·王鉴）　　七言绝句　押覃韵	玉妃步步影毵毵，燕罢瑶池酒正酣。夜半不知风露冷，梦随春雨过江南①。
乔宜中邀看杏花并再和宜中刘禹畴韵（元·王鉴）　　押皓韵	朱阑曲径春光好，一树杏花开独早。枝头无处著风流，时有幽香暗相恼。画堂帘影昼婆娑，伫看娇姿红映缟。芳心欲吐半含羞，脉脉春愁倩谁扫。飞来翠鸟更多情，斜立花枝如画稿。主人留客客尽欢，畅饮高歌各倾倒。明朝回首绿阴浓，惆怅残红藉芳草。江南二月风光好，为惜花枝春起早。窗前晓露湿胭脂，无限娇羞使人恼。欲开未开开更妍，半醉佳人衣轻缟。年年消息雨声中，数点落红和眼扫。客来终日隔帘看，棋罢酒阑诗上稿。情怀不似少年时，白发对花嗟潦倒。明朝相约抱琴来，重嗅馀香步庭草。当时共说梁园好，过眼繁华消歇早。青城有恨不可雪，酒酣按剑生烦恼。东风回首花满城，桃李纷纷红间缟。一枝娇小独堪怜，翠叶纤纤眉半扫。徐熙巧思妙绝伦，画出生红留旧稿。相期看花花已飘，为惜春光𢬵醉倒。酒醒不忍蹋残红，坐看佳人閒斗草。
