京口送戴寿卿之金陵学录兼寄刘云松（元·陈柏）　　五言律诗　押蒸韵	瓮城至冶城，山影碧崚嶒。泮水春才动，雩坛价已增。乌台争荐鹗，鹍海看飞鹏。问讯云松客，清溪隐钓罾。
和王参政崔徽写真韵（元·陈柏）　　七言律诗　押麻韵	芳时无语惜年华，綵笔何心赋落霞。镜里自怜人似玉，天涯不隔貌如花。双瞳蘸绿横秋水，高髻堆春亸碧鸦。犹胜无金买延寿，黑山空使梦还家。
与茅山李道士同宿石门（元·陈柏）　　五言绝句　押蒸韵	山空万籁沈，论语对青灯。君本无心侣，吾真有发僧。
思亲（元·陈柏）　　七言绝句　押麻韵	天外东风吹塞沙，忽闻归雁落梅花。江城此夜正春雨，独倚阑干心到家①。
登焦山塔二首（元·陈柏）　　七言绝句　押豪韵	远寻兰若访参寥，仰见龙蛇窟宅高。试上云梯舒望眼，蓬莱咫尺限云涛。
雪中骑牛拜米南宫墓（元·陈柏）　　押侵韵	少年不解事，买骏轻千金。何如小黄犊，踏雪空山深。小小双牧童，吹笛穿松林。醉拜南宫墓，地下有知音。
焦山题塔（元·陈柏）　　押灰韵	树老云间鸟宿，洞深月落潮回。此时此兴不浅，何日何年再来。
