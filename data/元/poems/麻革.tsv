送李端卿之邺台（元·麻革）　　五言律诗　押阳韵	僮马戒晨装，新霜木叶黄。嗟余无壮节，送子惨离肠。林虑荒秋色，清漳下夕阳。遥知一尊酒，吊古邺城傍。
中书大丞相耶律公挽词二首（元·麻革）　　五言律诗　押支韵	砥柱中流折，藏舟半夜移。世贤高允相，人叹叔孙仪。未拜荆州面，尝蒙国士知。无阶陪引绋，万里望灵輀。
赠刘伯威（元·麻革）　　五言律诗　押东韵	刘子山中秀，相逢气自同。箕裘门户计，菽水古人风。折节岂为辱，苦心应有终。平生湖海志，未用哭途穷。
密国公挽词二首（元·麻革）　　五言律诗　押灰韵	郁郁佳城闭，翩翩铭旐开。风悲信陵墓，雨入孝王台。万古伤渠坏，千年望鹤来。平明国门外，箫鼓不胜哀。
秋夜感怀（元·麻革）　　五言律诗　押阳韵	老境欢娱少，愁怀感叹长。世途多险阻，归兴渺苍茫。疏雨梧桐夜，西风蟋蟀床。平明揽青镜，衰鬓又添霜。
云中夜雨（元·麻革）　　五言律诗　押先韵	憔悴杜陵客，悲凉王仲宣。四围晴立壁，一突午无烟。病卧秋风里，愁吟夜雨边。明朝谁裹饭？万一使君怜。
渡洛（元·麻革）　　五言律诗　押删韵	泉石经行久，林丘弭望间。溪鸣风荡水，谷暗雨含山。淡淡轻鸥没，飞飞倦鸟还。世缘良自苦，空羡野云閒。
浩浩（元·麻革）　　五言律诗　押庚韵	浩浩春风里，悠悠倦客情。天寒花寂寞，冰泮水纵横。念远心将折，闻兵梦亦惊。江山憔悴久，倚杖叹馀生。
赠王明伯（元·麻革）　　五言律诗　押东韵	辽海遗珠在，黄华秀未空。百年书法里，万事酒杯中。耿耿此心在，悠悠吾道穷。好贤明达事，独喜与君同①。
卢山兵后得房希白书知弟谦消息（元·麻革）　　七言律诗　押真韵	闻道王师阻渭津，卢山以后陷兵尘。军行万里速如鬼，风惨一川愁杀人。乱后仅知家弟在，书来疑与故人亲。梦中亦觉长安远，回首关河泪满巾。
晚步张巩田间（元·麻革）　　七言律诗　押微韵	地入荒芜过客稀，村深门巷暮山围。悠悠独鸟穿云下，策策寒乌掠日飞。人事百年梧叶老，秋风万里稻花肥。兵尘河朔迷归路，惆怅平沙送夕晖。
板桥道中（元·麻革）　　七言律诗　押真韵	篁竹潇潇野水滨，光风过眼与时新。阴崖积雪犹含冻，远树浮烟已带春。世故未应悲古道，岁华聊得伴閒身。蕨芽笋稚行当好，莫拟山中问主人。
过陕（元·麻革）　　七言律诗　押尤韵	万古津茅据上游，崤函西去接秦头。悲风鼓角重城暮，落日关河百战秋。形胜古来须上策，尘埃岁晚只羁愁。豺狼满地荆榛合，目断中条是故丘。
为王德新寿（元·麻革）　　七言律诗　押庚韵	百年人物惜彫零，尚喜衣冠见老成。数口齑盐忧桂玉，一川风雨独柴荆。红颜未羡方春好，黄发应从此夜生。异日华林讲殊礼，不妨鸠杖从公行。
为秦人梁帅寿（元·麻革）　　七言律诗　押阳韵	功名万里驾龙荒，不作当年陛楯郎。颜角久瞻天上日，鬓毛未点镜中霜。衣沾暑雨千秋润，扇引薰风六月凉。见说长年出冲静，海山求药本微茫。
送申生取新赴中书（元·麻革）　　七言律诗　押文韵	寒山漠漠日初曛，过尽潇潇雁鹜群。百代高歌馀《白雪》，一朝飞步上青云。倚门肮脏谁怜我，满腹精神独见君。看取扶摇便鹏翼，临歧且莫叹离分。
寄杜仲梁（元·麻革）　　七言律诗　押侵韵	塞上愁多云易阴，故人虽在雁无音。交情念子黄金重，世故稽人白发深。芳草春风千里梦，青灯夜雨两乡心。岱宗入眼东南秀，怅望云山泪满襟。
寄元裕之（元·麻革）　　七言律诗　押东韵	朔云阴雪晚重重，日入寒芜塞草空。沂水东回无去翼，天山南断有哀鸿。三年远别交情外，一夜相思客梦中。明日关河对双泪，祇将幽愤寄秋风。
竹林院同张之纯赋二首（元·麻革）　　七言绝句　押微韵	柳色侵寻映短篱，竹梢零乱挂残晖。山禽自识忘机客，飞下庭柯更不飞。
上云内帅贾君（元·麻革）　　五言排律	北极长虹掣，西垣太白高。千年知运圮，四海共兵鏖。雾黑龙蛇斗，山昏虎豹嘷。石伤填海羽，波动负山鳌。遗介潜寒渚，惊鼯走夜牢。江山留惨黯，天地入焄蒿。众折思枝柱，初寒俟茧缫。明良逢庆会，乡曲得名豪。梁栋因人出，艅艎为世操。安流欣鼓枻，奔浪独能篙。日出戈挥景，江翻弩射涛。风声连澒洞，裁鉴悉纤毫。桃李勤封植，茅菅日薙薅。猎场游麂鹿，鱼渚动鳅鱽。井邑生春色，禾麻饫土膏。民歌乌绕屋，士喜马腾槽。朔塞閒刁斗，天山拥节旄。岱嵩何落落，江汉自滔滔。大宝珠仍璧，长城雉与壕。崇牙分棨戟，大壤属鞬櫜。日月依龙德，风云挟豹韬。夹山群战骑，黑水泳轻舠。落日观鱼浦，秋风射雉皋。化行家置塾，役简里停鼛。歌奏投壶室，文閒治狱曹。西庵谈性理，东阁会奇髦。森爽开璜琥，纵横列雁羔。礼容新泮宇，物性遂庄濠。牧唱闻朝起，樵音听暮号。孤婴收坎阱，流滞起蓬蒿。屡下陈蕃榻，谁空北海醪。却军敦礼乐，曹馆富风骚。客望龙门聚，雏从凤穴翱。世知三窟隘，人可二天逃。雨露承恩命，山河袭世劳。功名高卫霍，辅弼慕伊咎。鞍马怜髀肉，簪缨视鬓毛。雅申张仲德，颂入鲁侯昭。有客伤沦落，无阶写郁陶。太行云羃羃，代北雨骚骚。去国心将折，怀人首独搔。身如伏枥骥，情似失林猱。涸辙将安往，穷途况所遭。幸今逢匠石，直欲啖醨糟。忖己诚无有，登门亦已叨。沐薰良备至，感激欲号咷。已客冯驩舍，犹伤范叔袍。锷须开匣剑，割欲试铅刀。杞梓容山木，包羞荐沼芼。每思休困顿，佳荫有兰䔌。
