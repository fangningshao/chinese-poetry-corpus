送姚子章之浙东帅掾（元·郑采）　　七言律诗　押豪韵	南纪四明雄浙左，孤城百雉接风涛。越裳客去得犀角，日本船来看宝刀。元帅旌旗开外阃，掾郎才略服诸曹。帐中羽檄何须草，政爱夔州诗法高。
送果上人游雁山（元·郑采）　　七言律诗　押尤韵	雪消山色涨东州，最好天台雁荡游。背负青天缘鸟道，面承□雨看龙湫。深春林麓多金刹，落日江湖自白头。石上玉芝应拾得，念吾无物可销愁。
出门膏吾车（元·郑采）　　押尤韵	出门膏吾车，欲登昆崙丘。昆崙在西极，我家东海头。十步若九辍，邻巷亦阻修。况兹几万里，而乃复悠悠。但当努其力，岁晏非所忧。闻道夕可死，圣谟实吾舟。
去妇词（元·郑采）	敝衣尚可浣，古镜尚可磨。郎心一昏蔽，反覆将奈何！缅怀初嫁时，同心指江河。江河固上流，郎恩中道休。娟娟芙蓉花，托根在芳洲。驱妾出门去，妾身将焉求。安得明月珠，置之郎心头。
题复古秋山对月图（元·郑采）	天𡚌𡚌兮月朗朗，山■②■①兮水㵘㵘。木森森兮竹𥴒𥴒，势𡬜𡬜兮墨鲜鲜。
