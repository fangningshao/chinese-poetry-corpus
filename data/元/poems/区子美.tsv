素馨花赋（元·区子美）	夫何一佳人兮，入南汉之后宫。靓新妆之婉婉兮，淡颜色其丰容。奚锡名之特异兮，曰既素而且馨。苟昭质其或亏兮，曷斯名之称情。既承恩于非望兮，纷独有此姱节。焚椒兰而荐芳兮，濯温泉以自洁。丘墟忽其零落兮，顾原野其青青。袅奇葩以擢秀兮，枝叶袅娜而敷荣。留芳华于宝靥兮，翠蔓郁于罗裙。比蔓草之虞姬兮，类青冢之昭君。贮万斛之天香兮，散菲菲其满室。瑩玉雪之无瑕兮，扬倾城之国色。想英灵之未泯兮，岂以生死而异心。忍为人而作春妍兮，期奉君之玉音。傥薰衣而一试兮，犹有曩昔之故态也。誓一白而不濡兮，洗六宫之粉黛也。彼竞美于生前兮，香唾碧而成花。睡海棠之未足兮，羌败国而亡家。览环燕之遗姿兮，具已成乎尘土。孰若此花之尚神兮，竟留馨于万古。嗟何繁列于众芳兮，独见遗于简编。岂托身于非所兮，蔽厥美而无传。窃独悲夫此花之不幸兮，猗流落乎人间。彼冶容而倚市兮，咸妥鬓而堆鬟。岂知修洁之可慕兮，馨香之不可亵也。绚素衣之缟缟兮，恨淄尘之见涅也。呜呼，故宫废兮烟树苍，疑冢凄兮秋草黄。独花田兮千载，纷愈久而弥芳①。
