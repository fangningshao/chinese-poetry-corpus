悲笳四拍（元·赵鸾鸾）	我生之初尚无为，我生之后元运衰。夫与妻兮忽仳离，父与母兮生死安可知！狼烟四起兮沸鼓颦，锋镝成林兮盛旌旗。人民涂炭兮城郭坏，礼义灭亡兮法度隳。身流落兮天一涯，肠欲绝兮心孔悲！山可平兮河可塞，妾怨苦兮无穷期。蜂蚁屯聚兮豺虎嘷，心毒狠兮体腥臊。烟尘澒洞兮人窜逃，寒沙暴骨兮没蓬蒿。亡家遇乱兮伤吾曹①，义重命轻兮如鸿毛。誓捐此生兮期弗辱，仰天俯地兮独烦劳。弃贤俊兮逐凶愚，东西转徙兮卒无宁居。贪淫是乐兮杀戮是娱，所在剽掠兮所过为墟。发坟墓兮焚燬室庐，闺门孱弱兮被虏驱。舍生取义兮捐微躯，谁云女妇兮丈夫弗如？行处坐处兮，思念我乡曲。地角天涯兮，不见我骨肉！姑亡舅殁兮家倾覆，逃窜苟活兮被驱逐。伉俪离背兮何时复？幸兹陋躯兮得免污辱。谁为义士兮挥金玉？歌行路兮妾身赎。
