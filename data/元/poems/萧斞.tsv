太常引 寿词（元·萧斞）	天家崇德报元功。稽盛典，极追隆。美谥亚三公。更大国、新开魏封。夫人配德，渊深玉粹，麟趾见清风。恰恰寿筵逢。想醉德、多于酒醲。
浣溪沙 张详议八十寿（元·萧斞）	红药香中敞寿筵。一丛兰玉拜尊前。曾孙绕膝爱高年。白发弟兄真乐事，雪溪孝友即家传。人生佳处只君全。
望月婆罗门引 叔经宣慰寿（元·萧斞）	□□□□，□谁人得数登临。看公钟鼎何心。凤味东边小筑，桃李作高林。道诗书教子，绝胜黄金。千年尚禽。肯随世、漫浮沉。好在传家棠树，培壅清阴。年高德劭，似一日、春光一日深。青镜里、白发休侵。
鹊桥仙 寿词（元·萧斞）	万金宝剂，三山仙岛。□祝康宁寿考。似君全福几人能，真不是、天公草草。彩衣膝下，仙歌云杪。莫厌金荷□倒。祗应龟鹤羡长年，八千岁、灵椿未老。
