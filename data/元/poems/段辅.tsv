题李白泰山观日出图（元·段辅）	岱宗郁郁天下雄，谪仙落落人中龙。兹山兹人乃相从，气夺真宰愁丰隆。玉堂一任云雾封，长啸飞渡秦皇松。夜呼日出沧海东，再为斯世开鸿濛。钧天帝君深九重，醉舞踏碎青芙蓉。天孙玉女为敛容，却视五岳秋毫同。长鲸一去不复逢，乾坤万里号秋虫。当年咳唾留绝峰，至今树石生春风。我欲追之杳无踪，不意邂逅会此中，屋梁落月依然空。
