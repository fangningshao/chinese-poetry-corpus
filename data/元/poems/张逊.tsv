题桃花溪（元·张逊）　　五言律诗　押麻韵	种桃如种柳，容易得成花。千树恐无地，平原堪子家。晚风迎窈窕，春水绕污邪。久不通人问，循溪步曲斜。
留别李五峰（元·张逊）　　七言律诗　押鱼韵	秋风曾过青莲馆，南荡谁传白雁书。只拟马迁为太史，也知枚乘有安车。客星当户江清夜，华月浮空雪霁初。如此好怀舟莫发，凭高酾酒鲙双鱼。
怀贞居张先生（元·张逊）　　七言律诗　押先韵	不见贞居张外史，故园牢落已经年。山中绝境如三岛，河上遗书著几篇。竹榻何曾延俗客，琼楼只合贮神仙。扁舟有待秋风后，重约湖阴日扣舷。
无题四首（元·张逊）　　七言律诗　押真韵	银屏曲曲掩秋尘，何处车声五色麟。飞燕曾为掌上舞，崔徽不及卷中真。蕙花清露纫成佩，菱带文波绣作茵。独倚疏桐无限思，尽凭鸡卜问江神。
题林屋佳城图（元·张逊）　　七言律诗　押虞韵	黄家老子娄东客，望望青山隔太湖。独鹤不归林屋洞，佳城浑似辋川图。秋高月白啼山鬼，树老霜寒长木奴。他日结庐当墓下，好归耕隐学《潜夫》。
听雪斋分韵得花字（元·张逊）　　五言绝句　押麻韵	夜宴玉山家，春风舞雪斜。佳人歌《白苧》，零乱落梅花。
题挟弹图（元·张逊）　　七言绝句　押齐韵	绿树阴阴水满堤，春风立马看黄鹂。凭郎金弹莫轻发，恐有慈乌来上栖。
水调歌头（元·张逊）　　押尤韵	玉树后庭曲，千载有余愁。碧月夜凉人静，曾赋采华游。玉露细摇金缕，香雾轻笼翠葆，折下一天秋。张绪总能老，还自锁眉头。把鸾笺，裁绣句，写银钩。回文巧成锦字，长恨与江流。漠漠梁间燕子，款款花边蝴蝶，梦觉却并州。独感旧时貌，还复照西楼。
