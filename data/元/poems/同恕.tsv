临江仙 寿窦长卿（元·同恕）	我友西溪上老耽，□书未省华颠。春工酝酿一家天。花栏红日染，柳岸绿风牵。有子有孙兰映玉，可人不坠青毡。吟诗酌酒过年年。幅巾藜杖子，真个隐神仙。
鹊桥仙（元·同恕）	香飞玉屑，光凝粉蝶。不比精神莹彻。春风一树倚东栏，还称道、仙肌胜雪。凭谁与说，容吾捡折。老去情缘未歇。□船一棹百分空，直吃到、花梢有月。
鹊桥仙 韦国器约赏梨花（元·同恕）	莺莺燕燕，蜂蜂蝶蝶。酒债几时还彻。韦郎又约醉梨花，对一树、玲珑香雪。盈盈脉脉，翻翻折折。小雨朝来乍歇。一年最是好光阴，算只有、清明三月。
