无题（元·撖降）　　七言律诗　押元韵	谁家金鸭暖梅魂，绣户春风半掩门。桃叶等閒留暮雨，梨花寂寞过黄昏。盘盘鸾髻堆云影，澹澹蛾眉扫月痕。常似谢家银烛底，凤凰钗影落瑶尊。
记梦（元·撖降）　　七言律诗　押庚韵	千里崤函楚客行，关河西上铁牛城。申湖亭下月初上，召伯堂前草自生。十里杏园红雨暗，一条春水碧罗平。觉来半壁寒灯底，吹落风檐暮雨声。
过沙井（元·撖降）　　七言律诗　押尤韵	沙沈石马废城秋，剑钺寒生古戍楼。平日只疑无蜀道，此行何处问荆州？山连海塞从西断，水界龙荒尽北流。一曲商歌才夜半，朔风吹雪望牛头。
游香山（元·撖降）　　七言律诗　押冬韵	石栈天梯落日红，谁开青壁削芙蓉？扪参历井来何暮，佩玉鸣銮更不逢。僧去古潭云渡水，鹤阴清露月平松。世间骨相谁潘阆？误打金陵半夜钟。
送郭祐之（元·撖降）　　七言绝句　押文韵	南口青山北口云，天涯何地又逢君。陌头杨柳西行马，画角三声不忍闻！
句（元·撖降）　　押先韵	气淩太华五千仞，诗绕国风三百篇（赠王秋涧）。
