南屏雨中（元·祖铭）　　七言律诗　押微韵	五月雨声连六月，南屏云气拥柴扉。林峦有穴山精出，岩谷无人石燕飞。诗句偶从行处得，家乡多在梦中归。晓来杖策湖头去，春水溶溶没钓矶。
次韵免原怀径山（元·祖铭）　　七言律诗　押齐韵	苍苍乔木五峰齐，十载江湖忆旧栖。丘壑芝兰香雾上，金银楼阁彩云低。秋风怅望辽天鹘，夜雨悲凉冢上鸡。但得閒身各安健，会寻石壁洒新题。
题熨襁图（元·祖铭）　　七言绝句　押灰韵	练光帖帖雪光开，倩得邻姑熨未裁。郎在征途儿在眼，十分寒向意中来。
二灵山（元·祖铭）　　七言绝句　押蒸韵	为爱山灵与水灵，一庵高占白云层。风光只在阑干外，半属渔樵半属僧。
径山五峰 堆珠峰（元·祖铭）　　押虞韵	天势下凌霄，坐使万壑趋。元气结峦岫，献此大宝珠。翊殿护释梵，鼓钟殷人区。
宿径山娑罗林二首（元·祖铭）　　押纸韵	高斋宿层峦，无眠振衣起。历历夜方悄，婉婉情自美。浓露灌桂花，清香袭庭几。林旷鸣籁隐，空净停云徙。万事坐若遗，静极到天理。举目注秋江，凉月薄如水。
