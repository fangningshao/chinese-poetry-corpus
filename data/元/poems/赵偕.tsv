送伯奇入官（元·赵偕）　　七言律诗　押灰韵	目断斜阳雁不来，碧空无畔绝尘埃。此心久矣坚如石，生意萧然冷似灰。之子入官偏局蹐，谁人为我暂徘徊。秋风已到桂枝上，借问缘何花未开。
题梅书于周砥道宅壁间（元·赵偕）　　七言绝句　押灰韵	老梅枝老花逾妙，几度相看正眼开。不道夜深人正睡，一枝随月上窗来。
送宗元始和尚之天竺维那（元·赵偕）　　七言绝句　押庚韵	觉来何处有莺鸣，寒碧山中正五更。遥想高人思我处，霜华月色半窗明。
送阿里择之都目之浮梁（元·赵偕）	古人在畎亩，尚不忘乎君。为官不尽职，何以为人臣。吾观四海内，茫然浩无垠。兵甲尚未息，伤哉此良民。省台与州县，冠盖多如云。真知小民苦，落落今几人。先生业儒术，其才尤出群。皇朝有此老，合置要路津。白发已满鬓，青衫不挂身。郁郁淹下僚，壮志何由伸。天寒途路长，北风扬沙尘。勖哉加餐饭，此外安足云。
题引子龙（元·赵偕）	黑云万里随长风，白日失色天濛濛。老龙翻身出海底，瞬息之间升太空。小龙奋跃力尚微，举头大叫追其宗。老龙正飞复回顾，煇煇紫电生双瞳。浩然神气两相接，其间变化难形容。秋蟾老子写此图，野夫一见心忡忡。苦念苍生久枯槁，焚香再拜心肃恭。上祈老龙垂恻隐，特遣龙子施神功。四时膏泽及时降，大有五谷年登丰。风不鸣条雨破块，厝民寿域时熙雍。龙兮龙兮，有功如此，斯不失其为真龙。
送叶伯奇入官（元·赵偕）	朔风列列，海天茫茫。良朋告别，我心皇皇。既卜隐居，花屿之阳。既有诸贤，可以徜徉。岂宜今日，有兹远行。吁嗟大道，不明久矣。矧我后进，流俗靡靡。正喜幽人，所居依迩。开我清明，涤我尘滓。庶其有赖，日新无已。不谓此行，匪人可止。荡荡上帝，厥鉴昭然。福善祸淫，至公无偏。吾友伯奇，道心本全。落落默默，融融渊渊。于人弗欺，常畏于天。矧今执政，笃于敬贤。岂不念女，孝心虔虔。岂不容女，奉安尔父，以享万年。
