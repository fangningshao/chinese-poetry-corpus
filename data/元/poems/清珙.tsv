溪岩杂咏（录六）（元·清珙）　　五言律诗　押阳韵	道人缘虑尽，触目是心光。何处碧桃谢，满溪流水香。草深蛇性悦，日暖蝶心狂。曾见樵翁说，云边霅昼房。
赵会初心提举（元·清珙）　　七言律诗　押麻韵	老来脚力不胜鞋，竹杖扶行步落花。待月伴云眠藓石，寻梅陪客过邻家。粥香瓦钵山田米，雪汎瓷瓯水磨茶。今日为翁时暂出，此心长只在烟霞。
閒咏（录十二）（元·清珙）　　七言律诗　押齐韵	吾家住在霅溪西，水满天湖月满溪。未到尽惊山崄峻，曾来方识路高低。蜗沿素壁粘枯壳，虎过新蹄印雨泥。閒闭柴门春昼寂，青桐花发画胡啼。
山居吟（录十二）（元·清珙）　　七言绝句　押麻韵	满山笋蕨满园茶，一树红花间白花。大抵四时春最好，就中尤好是山家。
天湖卜居（元·清珙）	晴明无事登霞峰，伸眉极望开心胸。太湖万顷白潋滟，洞庭两点青濛茸。初疑仙子始绾角，碧纱帽子参差笼。又疑天女来献花，玉盘捧出双芙蓉。明知此境俱幻妄，对此悠然心未终。徘徊不忍便归去，夕阳又转山头松。
山中天湖卜居二首（元·清珙）　　押歌韵	林木长新叶，绕屋清阴多。深草没尘迹，隔山听樵歌。自耕复自种，侧笠披青蓑。好雨及时来，活我新栽禾。游目周宇宙，物物皆消磨。既善解空理，不乐还如何。
