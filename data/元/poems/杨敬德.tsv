登太白楼（元·杨敬德）　　五言律诗　押先韵	系缆任城下，登楼古堞边。远山低绿树，平野接青天。身世无何酒，神游不记年。怜才今昔意，汶月向人圆。
题郭主簿模摩诘本辋川图卷 孟城坳（元·杨敬德）　　五言绝句　押有韵	春风孟城坳，年年自花柳。当日倦游人，何处谈空有？
歌风台（元·杨敬德）　　七言绝句　押东韵	布衣千古一英雄，五载乾坤入手中。遥想帝魂垂浩劫，舜弦天上和南风。
题秋景图（元·杨敬德）	金门羽客茅山来，袖携千仞青崔嵬。开缄满堂秋色起，耳根彷佛清猿哀。白云溶溶涨川谷，谷口沧波泻寒玉。轻舠一叶何处归？锦树烟扉半红绿。汀沙空阔天渺瀰，山有猰貐水鳄螭。篙师未必好看客，行人踽踽将安之。
