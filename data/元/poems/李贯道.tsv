三星行赠季高（元·李贯道）	三星射户金光芒，梧桐碧树栖鸾凰。窗前整夜合欢带，绣罗宛转成鸳鸯。云屏雾帐轻于縠，珍簟斓斑织湘竹。美人振佩江上来，粉面团团照红玉。桃腮杏脸天上娇，暖香腻色春妖娆。关雎窈窕泛流徵，子夜国香春梦遥。重城漏断鸡声里，曙色曈昽照窗绮。暑天夜短君莫愁，百岁欢娱今夕始。
