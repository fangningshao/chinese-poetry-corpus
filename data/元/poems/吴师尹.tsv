宋丞相信国公上巳诗（元·吴师尹）	崖山云寒海舟覆，六载孤臣老燕狱。东风杜宇三月三，五云望断春芜绿。墨花煌煌五十六，写出江南愁万斛。当时下笔眼如虎，日落天低鬼神哭。扬帆昔走仪真船，手持鳌柱擎南天。间关岭海血洒檄，回首家国随飞烟。六宫粉黛黄埃里，汉火无烟吹不起。全躯肯效褚渊生，嚼舌甘为杲卿死。蓟门碧草春悽悽，为官不换西山薇。哀吟一曲肝肠裂，劲气万丈蛟龙飞。当年恨杀葛岭贼，恨不刳心饮其血。堂堂忠义行宇宙，白日青天照遗墨。再拜酬公金屈卮，有酒不读兰亭诗。
