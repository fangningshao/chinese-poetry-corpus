艺圃（元末明初·唐元）	小园仅百步，花竹艺两行。垂垂结夏实，萧萧吹昼凉。盆池晓更静，照我须鬓长。复有青青蒲，风至互低昂。人生百岁中，弱草栖萤光。亮无贞坚节，何以禦雪霜？达人岂求名，进善贵自强。用世苟不能，退居固其常。旧种竹数十，生笋已满园。今年笋更繁，𧥄𧥄穿邻垣。山童斸烟雨，便欲供朝餐。独不忍馋口，保此青琅玕。物微志则远，当异今日观。平生迟暮心，与尔同岁寒。种苋甲已坼，苦菜行亦秀。耰锄不惮勤，常恐地力瘦。旦旦望其长，灌溉那敢后。墙头有蓬蒿，不种而自茂。此意定如何？为尔吟清昼。
