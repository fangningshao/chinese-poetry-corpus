赠天纪（元·一初）　　五言律诗　押先韵	翰苑虞夫子，名闻四海传。偶携天上月，来系寺前船。一见如曾识，三生定有缘。不嫌云卧冷，与我共留连。
寒食（元·一初）　　七言绝句　押阳韵	月暗花明掩竹房，轻寒脉脉透衣裳。清明院落无灯火，独向回廊礼夜香。
晓过西湖（元·一初）　　七言绝句　押真韵	水光山色四无人，清晓谁看第一春？红日渐高弦管动，半湖烟雾是游尘。
送人（元·一初）　　七言绝句　押支韵	送子江头水亦悲，更能随我定何时？垂杨但为秋来瘦，不为秋来有别离。
句（元·一初）	春路晴犹滑，山亭晚更深①。竹枯湘泪尽，花发楚魂香②。并坐夜深皆不语，一灯分映两閒身③。
