题九灵山房图（元·爱理沙）　　七言律诗　押微韵	梦里家①山十载违，丹青咫尺是耶非？墨池新水春还满，书阁浮云晚更飞。张翰见机先引去，管宁避乱久忘②归。人生若解幽栖意，处处林丘③有蕨薇。
题前馀姚州判官叶敬常海堤遗卷（元·爱理沙）　　七言律诗　押先韵	潮汐东来势蹴天，一堤横捍万家全。陵迁谷变人谁在？海晏河清事独贤。晓日山川神禹迹，秋风禾黍有虞田。河渠他日书成绩，应并宣房与代传。
题钟秀阁（元·爱理沙）　　七言律诗　押尤韵	槛外澄湖平不流，窗间叠嶂屹将浮。烟霞五色锦屏晓，风月双清瑶镜秋。薝葡浓香吹法席，芙蓉凉影荡仙舟。结巢拟傍云松住，回首朝簪愧未投。
