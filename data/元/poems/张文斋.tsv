读敲月集（元·张文斋）	小山先生信英杰，蚤岁穷经诣丹阙。太学游歌姓字香，京华旅食乡心切。一朝拂袖辞金门，归隐山林计非拙。乐道能存颜子风，干时肯掉苏张舌①。筑庵喜延湖海士，大书华匾名敲月。花晨露夕多胜事，对饮豪吟未尝辍。长篇短句每惊人，律吕和鸣珠玉洁。建安七子当并驾，唐室诸贤可同列。才名奕奕闻海隅，家世遥遥在南越。倏然竟赴玉楼招，西风吹老岩阿蕨。我疑先生列仙侣，一段情怀尽冰雪。暂来林壑学巢由，不向朝廷随稷契。嗟我胡为生较晚，不得抠趋受诗诀。几回窗下读遗篇，敲碎唾壶歌激烈②。
