西峰寺（元·陈阳极）　　五言律诗　押蒸韵	寒山多适兴，远上白云层。遇客每指寺，闻钟不见僧。摧巑横绝壑，堕石抱寒藤。几欲栖寒去，临歧又未能。
白云庵（元·陈阳极）　　五言绝句　押皓韵	缘冈蹑丹崖，东风拂瑶草。飞鸟时往还，山间白云老。
灵泉寺（元·陈阳极）　　七言绝句　押麻韵	白云深处寂无哗，香积惟馀饭一麻。出定不知春已过，净瓶花落点袈裟。
南屏寺（元·陈阳极）　　七言绝句　押东韵	禅心不动法堂空，日影斜侵半榻红。一卷《楞严》看未了，篆烟香散竹窗风。
