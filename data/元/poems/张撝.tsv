初夏（元·张撝）　　五言律诗　押麻韵	何事愁春去，微薰生日斜。梅黄初著雨，莺老未残花。便汲悬泉水，閒烹废寺茶。逢僧谈五乘，摩诘已无家。
厓门怀古（元·张撝）　　七言律诗　押虞韵	渔翁知我閒无事，拉我乘舟访鼎湖。野草闲花春寂寞，蛮烟瘴雨昼模糊。磨厓可羡张弘范①，把酒惟浇陆秀夫。兴废由来总天命，临风何必更长吁。
飓风（元·张撝）　　七言律诗　押支韵	火云夹日已西驰，骤雨惊风此一时。万里怒涛泛断梗，千家矮屋失疏篱。悬炊破釜侵飘屋，护圃枯榽压嫩枝。最是畬田收未得，不堪狼戾子离离。
题观翠亭（元·张撝）　　七言律诗　押盐韵	亭前积翠景新添，瞻眺还堪养静恬。排闼青山悬叠嶂，翳林瑞霭隔疏帘。入图雁荡徒飞梦，绚碧罗浮那得兼。天趣也知随处有，閒来相赏莫相嫌。
芝山别意（元·张撝）　　七言律诗　押阳韵	晚山黄菊满山房，送客郊原野气凉。十幅布帆随鸟影，一川图画载舲航。秋风祖道归心急，夜雪催诗赏兴狂。好事歌成碑在口，王家父子正相当①。
