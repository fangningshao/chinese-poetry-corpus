无愁可解（元·三于真人）	古往今来，多忧少喜，淳化太平难值。幸逢圣贤出世。布道德、谈罗天地。上界真人权下世。御万国、不劳神器。中外偃武修文，敬贤尚德，致清平瑞。何以上答天恩，佳时念、因循等闲虚费。要先崇俭约，务饱暖、不贪名利。向玄门求奥秘。戒嗜欲、保安和气。更心上物物，头放下，乃得免人间累。
绣停针（元·三于真人）	道难说。要□悟般般，尽皆明彻。剔透玲珑，回光返照，不在拈花摘叶。动生差别。休举念、强生枝节。本来模样，清清净净，有何言说。须凭志猛烈。仗慧剑落处，斩钉截铁。击碎恩山，跳出爱海，打破虚空休歇。气神欢悦。运九阳、炼成红雪。彩霞影里，捧出一轮皓月。
满庭芳（元·三于真人）	落魄闲人，逍遥懒汉，逢人不语西东。腾腾兀兀，来往似尘中。乞化前街后巷，安居住、古庙闲宫。傍人问，这般懒汉，却是甚家风。诸公。休分辩，三清上圣，钟吕为宗。拜丘刘谭马，斡运神功。得处玄玄妙用，清虚志、款款朦胧。真空就，长生话，三教习习通。
解红（元·三于真人）	混元朴裂。转四生六道何时彻。翻躯改壳，杳冥中万度生灭。皆因父母，匹配阴阳合精血。胞衣内，感成胎孕，形自结。不知谁腥臭穴。认作自家好宅舍。钻头扑人轮回劫。任形骸贩骨，高似山叠。学道修真莫着邪，休言龙虎，罢讲龟蛇。莫寻婴姹。收拾起四象三车。刀圭铅汞，水火黄芽并白雪。百般呼吸，神和气化弄舌。性中母令一物添，心上常教万缘绝。孤然独显沉沉月。放灵明晃朗，无障无遮。
