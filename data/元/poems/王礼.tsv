百字令 寿老妻八十（元·王礼）	晨看婺女，正流光垂照，耆昌堂里。只为佳人延眉寿，影入玉杯迎喜。莫道春秋，八千八百，玄远都难拟。人生稀也，古来登八能几。眼见绕膝孙枝，烹羊脍鲤。也有些肥美。淡饭恶衣，聊自足、多少何能如你。夫是谪仙，金銮待诏，妻亦寻常比。随缘相守，安贫况是王礼。
喜迁莺（元·王礼）	甘霖停霤。喜浩荡洪恩，跻民仁寿。戍柳拖金，海棠染绛，报道宰官移绶。转眼积劳三考，大卧更深犹昼。最好处，似冰壶玉露，十分清漻。难有。看里巷、此日壮夫，都是来时幼。笳鼓迎风，旌旗耀日，旋筑草堂完就。自今四时纳福，遥对深山如绣。愿岁岁、共桐乡父老，一卮春酒。
句（元·王礼）　　押删韵	当户雨苔双石峻，隔江烟树数峰间。杖黎麦垄秋霜后，樽酒茅堂夕照閒。闻有古书人不见，柴门客去又常关。
