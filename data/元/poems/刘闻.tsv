别弟（元·刘闻）　　五言律诗　押庚韵	一棹烟和水，寒灯弟与兄。残年同别母，中道复分程。动有山河隔，难为去住情。如何沙上雁，偏向夜中鸣。
颜子中池亭二首（元·刘闻）　　五言律诗　押东韵	池净天容湛，窗虚水气通。远山来户外，飞雨洒亭中。薜荔含朝景，蒹葭集晚风。平生江海念，相对兴无穷。
梁仲文行卷（元·刘闻）	青青江上柳，远行曾送君。自从君归来，几见柳条春。行役如昨日，行卷展犹新。如何卷中字，半是古时人。
挽宋显夫（元·刘闻）	广阳帝王都，生才总豪杰。宋氏产凤毛，颉颃丹山穴。大宋掇伦魁，千里誇汗血。挺挺庙堂具，自方稷与契。小宋踵而生，抱才不屑屑。锦肠浣尘土，出语必清绝。长公早厌世，士类增哽咽。赖有夫子贤，词林绍风烈。吹篪发高响，掉鞅追往哲。特起步生云，屡空心如铁。岌岌柱下冠，皇皇使者节。归弘虎闱讲，进造玉堂列。自我初识君，交情何茂悦。往来几廿载，相视无冷热。昨者纂三史，君名班马揭。走也徵自南，斐焉承乏缺。停觞话宿昔，握手惊老拙。知君众人中，于我常念切。过江宋史繁，纲领君自挈。是非有不齐，资君一言决。可怜朱墨烦，易致精力竭。蹉跎齿未暮，浩荡髯已雪。偶成三日阔，忽报二竖孽。问安榻频造，伏枕气就薾。朝看戏彩郎，日夕拥衰绖。哀哀浮世梦，奚翅剑首吷。人生无万全，赋予有更迭。古来贤达士，几人享期耋。想君乘云气，英爽不变灭。往□见九泉，谁能久离别！
赋得石钟二首送宋显夫佥事之山南（元·刘闻）　　押送韵	云垂苍崖深，月出湖水动。旅思方眇然，噜吰发空洞。悠悠湘灵感，殷殷钧天梦。人在九江船，馀音远相送。
送傅与砺交州教授（元·刘闻）	君不见丹穴产凤雏，五色不是凡禽状。广文年少薄游吴，一旦诗名动天上。前年开诏赴交州，今年载书东海头。仙人骑羊渺何许，归梦先落江南州。树枝当窗灵鹊喜，綵服趋拜庭闱里。别有佳期隔片云，洞庭月照潇湘水。君歌有所思，我歌远别离。落花飞絮春去尽，杯酒相送都门时。一官冷热何足取，文章自可名不朽。沧波早掣钓鳌钩，莫遣玉堂人倚久。
