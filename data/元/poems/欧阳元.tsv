大明殿早朝（元·欧阳元）　　七言律诗　押萧韵	扶摇万里上青霄，凤阙龙池步步瑶。驼背负琛金络索，象身备驾玉逍遥。衣冠俯伏传呼岳，千羽低徊看舞韶。湖海布衣瞻盛事，他时田野梦天朝。
题紫微老人大字歌（元·欧阳元）	紫微老人射生手，挽强竟取黄金斗。骠骑营中拜骁勇，凤凰池上称耆旧。时平腕力无所施，筋骨犹能学颜柳。纵横戎略结构体，杀活兵机屈伸肘。山庄刘氏得最多，当日䄡䄖驻应久。高楼大扁曰明远，况又爱山并尚友。我来后公五十年，主人酌我楼中酒。平田野水凫雁集，重冈复岭蛟龙走。登高欲赋乏佳兴，忽睹台躔照窗牖。家藏有此希世珍，取酒当为主人寿。想当洗砚韬笔时，羽箑生风剑龙吼。焉知今人正传玩，名与麒麟同不朽。峤南鼪鼯十五秋，老将如今安得有。鄂公九原如可作，养寿清商为公奏。
题捕鱼图（元·欧阳元）	太湖三万六千顷，灵槎倒压青天影。大鱼吹浪高如山，小鱼卷鬣为龙盘。群鱼联腴伐桴鼓，势同三军战强卤。长网大罟三百尺，拦截中流若环堵。吴王宫中宴未阑，银丝斫脍飞龙鸾。太官八珍奉公子，猩猩赪唇鲤鱼尾。洞庭木落天南秋，黄芦满天飞白鸥。江头吹笛唤渔舟，与君大醉岳阳楼。
