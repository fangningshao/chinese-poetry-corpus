和戴帅初陪廉宪副游三天洞韵二首（元·王圭）　　五言律诗　押支韵	胜迹三天洞，清游五字诗。悬泉垂马乳，暗谷隐龙池。坐久禽声集，吟残树影移。贤侯兴不浅，应有后来期。
送吴止水总管入燕（元·王圭）　　七言律诗　押萧韵	西风万里送长镳，木落天高秋寂寥。季子贤名闻上国，望之雅意在中朝。燕台此日千金骏，汉署当年七叶貂。圣代忧时须共理，一麾江海莫辞遥。
赵云仲诸君见访小酌次韵（元·王圭）　　七言律诗　押庚韵	长杨旖旎绿阴晴，小阁芳菲接谢城。乐事良辰真具美，酒徒诗伴旧知名。春阴忽散林光变，晓露未晞花气清。有兴时来共幽赏，暂时风雨莫寒盟。
陈公辅迁居（元·王圭）　　七言律诗　押鱼韵	大隐何尝厌市闾，新迁端为好楼居。坐来叠嶂云生麓，住近双溪客有鱼。二顷可供投辖饮，五车争羡载行书。门前怕有西台使，未许兴公赋《遂初》。
送李廉使之荆南二首（元·王圭）　　七言律诗　押尤韵	火落金天爽气浮，澄江练净引仙舟。霜威此去清三楚，霖雨行看遍九州。银汉星槎当好夜，渚宫烟树正高秋。熙朝国任须元老，未许周南此滞留。
刘有之还京口简梁中砥知宫（元·王圭）　　七言绝句　押文韵	为谢诗家尘外人，别来消息断无闻。如何占得三峰住，不寄山中一片云。
春草（元·王圭）　　七言绝句　押微韵	和烟和雨碧萋萋，岁岁长亭照客衣。春风陌上轮蹄满，莫问王孙归不归。
句（元·王圭）	福兼鸿范五，瑞集凤雏三。兴寄冥鸿外，诗成立马间。
