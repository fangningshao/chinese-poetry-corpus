谢郡守王宁轩（元·莫肃震）	泮水溶溶，新庙有颙。飞柳罗星，栋梁揭虹。黝垩丹青，百堵皆崇。东西从祀，有睟其容。冠佩裘舄，几几雍雍。千古万古，圣道尊隆。泮水漪漪，芹藻其碧。青青子衿，斯游斯息。顾谓余言，伊谁之力。曰我王侯，丰功硕德。可镌可镵，彝鼎金石。与庙齐休，垂之罔极。思乐泮水，薄采芹藻。王侯戾止，其马蹻蹻。我有子弟，侯训教之。我有老贫，侯廪稍之。我人好之，何以报之。既富且贵，永锡难老①。
