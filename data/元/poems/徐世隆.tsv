纪梦（元·徐世隆）　　五言律诗　押冬韵	我梦天倪子，同登日观峰。骨彊清似鹤，步健老犹龙。方外无官府，堂中有岱宗。仙闾真福地，杖屦会相从。
挽文丞相（元·徐世隆）　　七言律诗　押支韵	大元不杀文丞相，君义臣忠两得之。义似汉皇封齿日，忠于蜀将斫颜时。乾坤日月①华夷见，海岭风霜②草木知。只恐史官编不尽，老夫和泪写新诗。
后唐明宗庙（元·徐世隆）　　七言律诗　押阳韵	徽陵当日拯残唐，五季之间号小康。因兽害田秋罢猎，为民求主夜焚香。八年功德丹青在，千古明灵祭祀长。欲识此邦遗爱事，庙槐人敬似甘棠。
送天倪子还泰山（元·徐世隆）　　七言律诗　押麻韵	九十行年发未华，道人风骨饱烟霞。洞天福地二千里，神府仙闾第一家。牛膝药灵斟美酝，兔豪盏净啜芳芽。隐居自爱陶弘景，莫作山中宰相誇。
蒿里（元·徐世隆）　　七言律诗　押真韵	世传蒿里蹑灵魂，庙宇烧残敝复新。七十五司阴□□，□千馀里远祠人。天神志似张华博，地狱图如道子真。积少成多能事毕，泰山元不厌微尘。
寄天倪子（元·徐世隆）　　七言绝句　押东韵	父居郓府有牛膝，子倅泰山无鹿茸。寄与天倪怜老病，足痿手战更头风。
胡氏杀虎歌（元·徐世隆）	滨州浡海县，兵籍有刘平。其妻曰胡氏，艰险常同经。起赴零阳戍，仍辇两儿行。暮宿沙河岸，忽闻啸风声。一虎蹲其间，视平若孩婴。吞臂曳之去，胡氏跃且惊。走逐十馀步，掣足与虎争。急呼儿取刀，屠虎肝肠倾。虎毙平脱口，扶归季阳城。一支骨已碎，三日目乃瞑。夫殁入黄泉，妇哭入青冥。风云变黯澹，禽鸟为悲鸣。帅府取皋比，列状达省庭。庭庭状其义，复户仍免征。旌表见国政，激劝通人情。大哉夫妇恩，直与生死并。死同葬虎腹，生同食虎羹。谁谓荆钗辈，乃有如此英。班班古列女，好事多丹青。宜将杀虎传，题编家家屏。
