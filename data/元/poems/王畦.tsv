次韵呈愚庵禅师二首（元·王畦）　　七言律诗　押寒韵	竹径初晴屐齿乾，忽闻仙佩下层峦。多君有约同禅榻，老我无心整旧冠。几局文犀敦宿好，数杯浮蚁接清欢。别来湖水添新绿，应理丝纶坐钓滩。
寄倪元镇六首（元·王畦）　　七言绝句　押阳韵	至人无复事存亡，睡足身犹在华阳。何似江乡老迂客，终朝散发对炉香。
谩兴三绝呈良夫（元·王畦）　　七言绝句　押歌韵	淡烟轻雨湿青螺，面面青山拱乐窝。坐对一池春草绿，联诗好客又相过。
次韵答倪云林录似良夫（元·王畦）　　押先韵	重过城南隅，春风动经年。物候倏易改，飘泊念华颠。江干雨初歇，草色凝娟娟。聚首有亲朋，举杯无管弦。樽前语别离，但觉心茫然。旧游总尘埃，今古孰后先。揽衣陟崇岗，俯首临澄渊。修竹翳平林，□□藉庭延。有书盈我床，有琴横我前。卷舒贵所从，鸥鹭何翩翩。愿言留清欢，日夕醉后眠。
