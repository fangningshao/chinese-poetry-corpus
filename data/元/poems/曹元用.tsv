京都次马伯庸尚书（一作和赵子昂）韵二首（元·曹元用）　　七言律诗　押齐韵	滦水桥①边御道西，酒旗閒挂暮檐②低。春从绿③树阴中老，云补青④山阙处齐。画戟遥临青琐闼，紫骝解惜锦障泥。鸾凰自为明时出，宜傍上林高处栖。
丁卯校艺贡院作（元·曹元用）　　七言绝句　押豪韵	席庐清昼列千袍，射策词场百战劳。明日京华春榜揭，蓬莱天近五云高。
秋怀（元·曹元用）　　七言绝句　押微韵	沙碛秋高宛马肥，哀笳一曲塞云飞。南都儿辈应相念，过尽征鸿犹未归。
题周曾秋塘图（元·曹元用）　　七言绝句　押尤韵	沙鸟飞鸣晚未休，棹歌声在白蘋洲。题诗每恨无佳句，欲剪横塘一片秋。
上京次王继学韵（元·曹元用）　　五言排律　押先韵	观光千里外，载笔五云边。计拙如工部，文雄愧谪仙。枕流思洗耳，怀禄敢垂涎。疾目昏如雾，衰髯白胜绵。当辞天禄阁，归种汶阳田。晓日登山屐，秋风下濑船。芝香云满地，龟鹤不知年。
介春堂（元·曹元用）	光阴迅流矢，富贵等浮沤。昨日少年今白首，华构咫尺归荒丘。人生贵适意，栖栖欲何求？肘印累累大如斗，不及介春堂上一杯酒。可以消百虑，可以介眉寿。况有苍鸾白鹤翔坐隅，琼树照耀青芙渠。洞庭云璈奏和响，双成玉佩鸣清虚。玉仙人，真吾侣，便须日日陪尊俎。尽把西湖酿春酒，三万六千从此数。
李白酒楼（元·曹元用）	太白一去不复留，任城上有崔嵬楼。楼头四望渺无际，草木黄落悲清秋。凫峄插天摩翠壁，汶泗迢迢展空碧。争奇献秀百年态，作意随人来几席。诸老高会秋云端，金璧照耀青琅玕。谈笑不为礼法窘，酒杯更比乾坤宽。饮酣意气横今古，玉山倾倒忘宾主。谪仙人去杳何许，异代同符吾与汝。谁能跨海为一呼？八表神游共豪举。
