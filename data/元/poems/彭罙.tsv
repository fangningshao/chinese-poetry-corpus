送粹上人还天台养母读书（元·彭罙）	逝川无停波，浮云时独飞。十年出家去，早著游子衣。朝帆南海航，暮采北山薇。孰云方外乐，倚门有遐思。丸丸赤城山，中有乌乌慈。娱嬉在昕昔，况适静者期。朔风吹大江，越树淡寒晖。顾瞻东归屐，梦绕玉溪湄。
送丁好义（元·彭罙）　　押阳韵	晨登吴王台，苍然望八荒。大江东南去，浮云西北翔。中有鹓雏飞，前随双凤凰。梧桐正苍翠，亦待鸣朝阳。白露湛清秋，山花已黄黄。折之欲相赠，岁晏同幽芳。
金粟影（元·彭罙）	开窗见明月，团团弄清辉。湛露下庭柯，幽香发华滋。手举青玉案，嘉与仙人期。遨游青云中，遗我最高枝。茹芳咽琼液，插花醉瑶池。中有群凤鸣，景星亦相随。高轩夜深坐，秋影正葳蕤。勿持广寒斧，为赋小山辞。
芝山吟（元·彭罙）	西山有灵芝，我采茹其芳。吐气为卿云，绚烂纷天章。紫微上卿不敢惜，手抉氛埃看五色。虎豹卫关深九重，倏烁电光迷白黑。归来不是故山遥，天风卷幔正飘飘。化作慈溪泮林雨，坐令嘉植长春苗。碧涧泠泠煮芹藻，恰似山中采芝好。咀华滋味与人同，粱肉朱门祇素饱。阖闾城头秋日凉，停云只隔钱塘江。西山日夜生辉光，山中紫芝烨烨长，更结飞霞高颉颃。
寄沈鼎臣二首（元·彭罙）　　押支韵	中庭好花树，欲发迟良时。春风一嘘拂，粲粲已盈枝。青实未堪摘，苦心良自知。朝荣暮憔悴，物理固其宜。愿将合欢草，持以遗所思。
巴陵女子行（元·彭罙）	巴陵郡西江水浑，赤沙黄壤东南奔。迩来湜湜已百载，中有婉娈之忠魂。当时郡有贾氏妇，志节凛凛摩乾坤。家亡国破身执（一作絷）义不辱，乃是韩魏国忠献五世之曾孙。临平湖开石封发，五陵气尽天房昏。甲（一作铁）马三百万，北来正啍啍（一作噋噋），连城破竹势迎刃。牵羊系颈，投冠解绶，乞伏窜匿俱纷纷。不意弱草（一作流）中，见此松柏根。读书不学（一作如）曹大家，事夫却是（一作似）桓少君。君臣大义本与夫妇一，慷慨万古保贞操。视生死（一作死生）朝夕，不啻富贵如浮云。恨不生为男，横戈赴三军。栖栖临绝音，耿耿昭人文。练裳纵横四百字，上陈祖宗创业有至道，下斥奸邪误国偷生存。吾词既毕分已尽，精卫何苦犹衔冤。想当捐佩入不测，幽光上浮白日衔（一作驭），阴魄直（一作下）塞珠宫门。湘灵罢（一作鼓）瑟虙妃泣，冯夷长啸群龙翻。至今合颂（一作诵）其诗感其事，令人浩气填膺（一作胸）那可扪。或者疑之不能成人善，谓其见梦于人，不若效灵史氏为可敦。乌乎时（一作呜呼世）无欧阳公，断臂之妇终无闻。何以愧卖降表贞节，薄俗那能讥兔园。我愿燃犀取灵骨，封以夏（一作厦）屋旌以石表双高蹲。奏之大廷布天下，激厉臣子皆忠淳，可以扶（一作植）三纲正人伦。谓予有不信，请视贾娥坟。
怡云轩歌为茂上人赋（元·彭罙）	怡云轩前古松树，日日云来满幽户。怡云野老对松眠，看云自来还自去。非烟非雾流光晶，白衣苍狗倏多形。有时骤雨动灵怪，恐是老龙来听经。饥食坐单行复息，心与浮云两无迹。钵中水是天上泉，窗隙罅非山下石。青天漫漫积空寥，磅礴云间无远遥。乘之瞬息千万里，灵鹫峰头雪未消。我乐在云云我悦，相从不似长相别。云归岩洞我还山，碧潭夜夜看孤月。
