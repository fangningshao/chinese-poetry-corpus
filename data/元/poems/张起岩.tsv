题杨宣慰云南颂后（元·张起岩）　　七言律诗　押豪韵	挥戈如笔笔如刀，帅阃文场有此豪。绝域建功追定远，明时献颂效王褒。风云庆会扳鳞贵，竹帛光荣汗马劳。吏草新铭刻铜柱，不须辛苦学《离骚》。
送朱真一（元·张起岩）　　七言律诗	鹤驭翩翩渺莫攀，浩然清兴满西山。摩挲铁柱观浮世，整顿丹函说大还。石壁风清瑶草秀，洞天春尽玉笙寒。扁舟傥遂游仙约，握手岩扉一解颜。
赠王季境（元·张起岩）　　七言律诗　押麻韵	春满维扬十万家，先公曾此驻高牙。官厅寂寂留芳树，旧馆阴阴闭落花。祠下系鞍寻芍药，楼前骑鹤听琵琶。归来不异当时事，一路东风帽影斜。
题金台集四首（元·张起岩）　　七言绝句　押先韵	崇天门下听胪传，台阁联翩四十年。今日悬车归故里，杖藜携酒落花前。
潍县八景（录六） 东园早春（元·张起岩）　　七言绝句　押尤韵	春到东园景物幽，小桃破萼柳丝柔。好邀诗友联诗句，信步携筇试一游。
宣圣墓（元·张起岩）	迢迢鲁城阴，长林肃秋色。修门负平冈，重墉屹玄宅。交柯矗云霄，文楷开苍柏。翁仲俨仪卫，斋厅厂虚白。境土自清旷，密茂不容隙。巢居绝禽鸟，郁茁无寸棘。苔藓带坚埴，草露湿寒碧。肃躬款崇关，屏气前踧踖。高陵遂瞻仰，素愿惬平昔。圣裔偕守长，联翩来接迹。罗列仪雍容，奠拜助登陟。慨然渺深思，辞容宛如觌。徘徊凝睇久，景慕遂叹息。缅想万世功，纲常赖扶植。林林区宇内，孰不沾圣泽。宜哉子孙枝，蕃衍挺圭璧。百代如一日，附垄守宗泽。欲归重踌躇，历览抚碑刻。崇文际皇元，新庙再修饬。风厉示多方，镌铭有穹碣。
游金牛山（元·张起岩）	余生爱林壑，梦想云水间。倏然外尘嚣，俗类每相关。一行堕世网，著脚多阻艰。回望故山云，逋客几汗颜。逖矣古肥城，岱麓空翠环。有山名郁葱，秀色青云端。中藏古招提，檐户擅林峦。我来脱尘鞅，幽境穷跻攀。层冈列屏嶂，曲径穿荆菅。坏桥拥流水，激石声潺潺。山门胜雄视，殿宇凌高寒。旅檀矗青瑶，文风馀朱颜。斗栱镂珍木，金碧纷斓斑。老柏数十围，枝柯驳苍顽。石泉湛清泠，古洞秘神筌。境与心迹清，恍若遗人寰。同游二三子，欲去还为言。迫春初暖日，未足称奇观。首夏山樱熟，红珠瑩堪餐。佳树影清密，好鸟声绵蛮。松露坠青滴，岩云拥髻鬟。烟萝罩虬枝，灵草封法坛。晴岚新云馀，飞湍泻埼湾。闻之洒然笑，襟怀豁幽閒。更爱读书堂，当年萃衣冠。中有擢桂仙，声名蔼朝班。健气壮精舍，盛事留兹山。便欲谢簪绂，眠云弄潺湲。午风鸣素琴，春醪洒清欢。题诗约山灵，莫云迂夫孱。
