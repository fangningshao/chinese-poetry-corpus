长相思 秋夜（元·汪斌）	海蟾升。砌蛩鸣。别院俄闻裂帛声。凭轩与细听。竹风生，桂香清。问道小山来未曾。还应寻旧盟。
江城子 水涸泊舟严岸（元·汪斌）	停桡严濑画桥边。水涓涓。鹭翩翩。午热追凉，穿竹强留连。无奈日□□欲暝，吹短笛，嘒新蝉。家山只在水家源。隔云天。恨萦牵。愿得甘霖，逐日趱归船。惟有紫阳溪山月，随着我，伴愁眠。
酹江月 吴山怀古（元·汪斌）	登临遐眺，叹当年、一夜朔风狼藉。石塔镇南人共怒，怒气上轰霹雳。废苑荒凉，粉墙颓圮，万事空陈迹。阙庭何在，钟声敲断岑寂。闻道十里西湖，荷花香里，歌舞成悲戚。湖上有山山有恨，应恨旧京永隔。秦老和□，贾生罔上，后世见之方策。兴亡回首，暮烟衰草凝碧。
蝶恋花 送春（元·汪斌）	蝶懒莺慵芳草歇。绿暗红稀，柳絮飘晴雪。有意送春还惜别。杜鹃争奈催归切。绣阁无人帘半揭。暗忆边城，十载音书绝。惟有东风无异说。年年来趁梅花月。
踏莎行 雪晴纵步（元·汪斌）	踏雪桥边，访梅溪曲。春风初破梢头玉。村村茅屋晚炊烟，更寻村酒穿茅屋。兔月初眉，瑶峰眩目。礛筇振屐鸣空谷。夜深不谓故人来，声声误道风敲竹。
