谷山在藤县城北（元·麦澄）　　七言绝句　押支韵	层峦叠翠瘴江湄，水色林光云起时。云鹤自闲春自老，个中风月几人知。
东山（元·麦澄）　　七言绝句　押灰韵	东山云敛碧天开，月色苍茫海上来。风露满空清似洗，一庭光彩转瑶台。
石壁山高十馀丈，下临大江，是（上）多松桧（元·麦澄）　　七言绝句　押庚韵	千尺丹厓削石屏，波光倒树碍云行。何当借我烟霞榻，卧听泉声看月明。
赤水峡两岸壁立，一水中流，树木蔚然，岚气朝夕不散（元·麦澄）　　七言绝句　押尤韵	水气初升云气浮，山林不辨鸟声幽。天风吹入三竿日，草木依然水绕洲。
藤江（元·麦澄）　　七言绝句　押微韵	桃花浪暖锦鳞肥，白发渔翁罢钓归。柳底系船篷底坐，满前鸥鹭已忘机。
鸭滩（元·麦澄）　　七言绝句　押麻韵	中流乱石水交加，滚滚寒声带雪花。霜月不随流水去，只将秋色伴渔家①。
