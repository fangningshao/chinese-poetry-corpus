沁园春 玄旦日先君冀郡公作此示勉敬跋于后（元·欧阳龙生）　　押支韵	玄子来前，还忆汝，今朝初度时。是吾家几世，书香阀阅，我翁畴昔，心地坦夷。宅相伊何，泛红老子，汝母慈仁有儿。如今恨，倚门人去，和胆为谁。丈夫七十何为。算三十功名已是迟。要经天纬地，拓开实用，嘲风弄月，省可虚词。我亦平生，卮言徒费，犹酌檐花向九疑。团圞好，待老吾泉石，留汝钟彝。
