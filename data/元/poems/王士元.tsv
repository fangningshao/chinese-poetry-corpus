题县令王从仕新建公宅（元·王士元）　　七言律诗　押庚韵	云斤月斧夜丁丁，大厦高堂不日成。窗户静涵秋月冷，檐槛高引晓风清。汤山岚气郁和气，冻水河声咏政声。五裤民歌怨来晚，好磨翠琰刻佳名。
过司马温公故居（元·王士元）　　七言绝句　押鱼韵	力扶洙泗绝荆舒，卧久周南返故庐。向使诸公歌不哭，调停人似汉唐初。
吉州道中三首（元·王士元）　　七言绝句　押尤韵	书缄辨博藏三耳，禅付凭虚石六眸。小郡岂容宽舞蹈，穷愁方著古阳秋。
绛州居园池和契世玉韵（元·王士元）	名池涵清泚，嘉燕丰文儒。嶪嶪绛水阳，潭潭仙者居。辉光扶游龙，柔惠借驺虞。桃李方葳蕤，兰芷纷扶疏。青云起邓郊，赤舄临唐墟。高标凤城上，伟画鸾坡馀。立论翻沧溟，吐辞□碧虚。陆离楚人骚，委顺齐客竽。一吮尘梦醒，再观□□除。涓视鲲鹏游，芥遗笙笛娱。修廊弭华盖，海月□□枢。声薄太行颠，润渐河之隅。迄今荇藻丛，蠕□生神鱼。遂令怀古心，仰念凭风雩。玉昆凌鲍谢，彩笔张荷蕖。短句歌流芳，乔松荫春芜。意气黄初前，文衡迁史途。琼田公已耕，□将力新畬。
登德风亭和契世玉韵（元·王士元）　　押阳韵	峨峨君子亭，卜筑山之阳。民居郁相拥，岩树翠疏行。古镇遗金城，雄章佩玉刚。作郡多贤隽，圭璋粲颙昂。殆近首阳阿，岂知石子冈。况当周晋交，淳风接洪荒。琴攲谈笑馀，剑气牛斗傍。监收台鼎家，使君白璧光。瀛洲倅车下，判公士林望。麟凤聚一时，匪徒获小康。有客隆冬来，弭盖春风堂。徘徊仰召杜，讴吟继齐梁。红烛辉椒概，葡萄侑伊凉。明发指蒲陕，东瞻慨复慷。
