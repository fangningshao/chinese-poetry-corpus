赋郭用和所藏古镜（元·陵希惠）	汉皇蛇剑穿屋飞，伯禹神鼎沦泗涯。鲸翻鳌转总陵谷，此鉴零落何足疑。团团知是谁家物，偶向耕夫春陇得。苔昏土蚀篆文微，消尽清光质如有。忆昔清光未泯时，玉台鞶带生光辉。白发几挥豪杰泪，青娥曾照婵娟啼。汾阳诸孙诚好古，床上书连只环堵。闻之不惜抱衾裯，岂为深闺照媚妩。愿君试觅负局生，炯然秋月高堂明。一点莫遣飞埃侵，万古不灭如此心。
句（元·陵希惠）	丹崖雪窦相掩映，一枝北走如翔龙。白云输雨出深谷，苍松倚壁来清风。
