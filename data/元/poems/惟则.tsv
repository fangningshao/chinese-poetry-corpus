送时无择维那归闽（元·惟则）　　五言律诗　押东韵	百计归难禁，生缘乐未穷。听钟榔叶雨，攲枕荔花风。客久闽音化，交深楚俗通。片帆明日远，云断海天空。
游茅山云林清远之馆（元·惟则）　　七言律诗　押灰韵	华阳有客似重来，新见云林别馆开。寒日半岩松鹤起，腥风万壑雨龙回。琴床流露滋瑶草，丹鼎飞春上玉梅。居者未知清且远，人间咫尺望蓬莱。
漕运万户某脱险于海因和韵唁之（元·惟则）　　七言律诗　押删韵	语未开唇已改颜，向来海运历多艰。连樯影落蛟涎窟，孤枕魂飞鬼骨山。出匣剑龙惊怒吼，传家珠虎幸生还。黄金任积高于斗，不博休官一日閒。
登茅山天市坛（元·惟则）　　七言绝句　押东韵	天市危阑倚碧空，两京山水见冥蒙。东来十日风霜路，只在寒岚一抹中。
湖村庵即事（元·惟则）　　七言绝句　押微韵	竹根吠犬隔溪西，湖雁声高木叶飞。近听始知双橹响，一灯浮水夜船归。
送乡僧昱晓林二首（元·惟则）　　七言绝句　押微韵	风沙风叶搅征衣，今日江头送汝归。西望故乡何处是，楚天漠漠片云飞。
访仙洞山舟次大溪口（元·惟则）　　七言绝句　押侵韵	窈窕仙家何处寻，夕阳明灭乱云深。大溪横断青山合，一路风帆入树林。
一峰云外庵和韵四景四首（元·惟则）　　七言绝句　押豪韵	碧虹分雨半山桥，桥下春雷卷怒涛。老衲定回推户看，隔溪开尽野樱桃。
晓行吴淞江（元·惟则）　　七言绝句	水转沙涂又一湾，迎船孤塔出烟岚。长江一道横风起，两岸争飞上下帆。
赠弟仁远入京四首（元·惟则）　　七言绝句　押真韵	虬须铁面岸纶巾，胆气粗豪语逼人。二十三年不相见，却疑年少是前身。
师子林即景六首（元·惟则）　　七言绝句　押阳韵	万竿绿玉绕禅房，头角森森笋稚长。坐起自携藤七尺，穿林络绎似巡堂。
绝句（元·惟则）　　七言绝句　押先韵	开渠筑岸护低田，坐听邻翁说去年。卖却犁锄买渔网，儿童荡桨到床前。
筚篥引（元·惟则）	西瑛为我吹筚篥，发我十年梦相忆。钱唐月夜凤凰山，曾听酸斋吹铁笛。初吹一曲江风生，馀响入树秋呜咽。再吹一曲江潮惊，愁云忽低霜月黑。坐中听者六七人，半是江湖未归客。欢者狂歌绕树行，悲者垂头泪沾膝。我时夺却酸斋笛，敛襟共坐松根石。脱略悲欢万念消，悟声无性闻无迹。西瑛筚篥且莫吹，筚篥从古称悲栗。悲欢茫茫塞天地，人情所感无今昔。山僧尚赖双耳顽，请为西瑛吐胸臆。声闻相触妄情生，闻尽声亡情自释。尽闻莫谓闻无声，机动籁鸣无间隔。亡声莫谓声无闻，去来历历明喧寂。吹者之妙余莫知，闻者之悟公莫测。公归宴坐懒云窝，心空自有真消息。
赠道林训上人（元·惟则）　　押阳韵	角鹰一侧目，所视无穹苍，臂鞲索饱非所长。良马一振鬣，所向无穷荒，内闲待秣安可常。丈夫心胆塞天地，身与世道为低昂。况从世外发高趣，蓬蒿岂足誇翱翔。我怜古道满荆棘，岁晚狐兔争跳梁。今年识君谷水傍，爱君骏气如鹰扬。愿君莫如我，学步成踉跄。愿君莫如我，用拙甘六藏。茅舍深居，已无马师问梅子，木叶蔽膝，尚有懒瓒知南阳。九峰之外天茫茫，寒梅欲花春在霜。兴来拂袖谢丘壑，阔视四海皆吾乡。我有解缆歌一章，如击瓦缶无宫商。吴松江上为君歌，一发怒潮卷雪天风狂。
吴松江观闸（元·惟则）	吴松江水急如箭，昔见画图今识面。百川应命争先趋，东注海门如赴战。海波怒发驱潮头，战退吴松水倒流。江潮一日两相斗，万古不决犹寇雠。江水清兮潮水浊，江水不似潮水恶。恶潮推出海中洲，堆积江面成山丘。官忧水害难疏凿，横江四闸同时作。潮来下闸潮平开，闸内不通潮往回。潮波怒息捲底去，闸门又见江波怒。闸上盘涡万阵分，闸下狂澜万骑奔。万雷吼兮万鼓发，石走沙飞乱戈甲。黄河冲破华山根，健瀑擘开青玉峡。人言水性险且凶，不知水与人情同。情涛识浪怒且愤，不在江潮在方寸。水险尚可避，人险终难知。人争额额罔昼夜，水争尚有潮平时。
城南楼（元·惟则）　　押庚韵	城南树尾花风晴，城南树下渔舟行。隔溪竹屋数家酒，矮篱路转人纵横。仙山石洞在眼底，塔竿倒影沧波明。相期待渡日已晚，坐看平野青烟生。
游三相台示甘杨诸友台乃姚崇牛僧孺刘沆读书处也（元·惟则）	我登三相台，南望双巽峰，俯视下界如凌空。开元老树可百丈，断崖尽日呼颠风。甘郎攀果学猿挂，杨子枕石飞泉中。垂藤离地坐我稳，袒跣长啸如乘龙。呜呼昔人不再得，台上土花几秋色。前身不与后身期，白云岂识萝衣客。安得近代颜辉来，画我石上惊风雷。
真州送别悦希云（元·惟则）　　押微韵	欲别不别重相携，别思已逐寒云飞。飞云一去不可得，千村万落明斜晖。回头望吴山，满目青依依。亦如送我望我去，立尽风烟未忍归。
入仙洞山（元·惟则）	入山隐隐如闻雷，山鸡角角随人飞。松风洗我市喧耳，松露洒我青萝衣。平生结习重幽赏，会景会物情依依。谁能歌紫芝？我当歌《采薇》，招呼云外青鸾归。
上海舟中即事（元·惟则）	乌溪出闸催双橹，急趁回潮下黄浦。午前期到上洋城，生怕潮来近亭午。夜潮已落岸痕高，风卷浪花翻雪卤。渡头趁渡人如鸡，水行泥行亦良苦。西岸冲波远入村，东岸涌沙作林圃。岸上居民无定踪，颇怪潮行无定所。吾年五十游上洋，今岁重来五十五。岂无玉雪美少年，向来一揖成千古。亦有鸱张万石家，势去一朝无寸土。噫吁嘻，人生幻化若浮云，陵谷变迁何足数。
