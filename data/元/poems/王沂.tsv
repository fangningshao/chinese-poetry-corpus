水龙吟 和郑彦章韵（元·王沂）	画檐疏雨才收，酒醒凝掩篷窗卧。薰炉火冷，余香犹在，拥衾清坐。点鬓霜明，窥人月小，短擎花堕。想吴山越水，楼台缥缈，应曾有，飞鸿过。寂寞文园病后，旧心情、苦无些个。多君调我，幽兰新句，纹笺玉唾。花落元都，鹤归华表，梦谁擎破。待莼鲈江上，高歌小梅，扣舷相和。
青玉案 送温叔刚之解州军司幕官（元·王沂）	东风扑面飘红雨。正杜宇，催春去。马首西山青半缕。汾阴箫鼓。晋阳烟树。总是消魂处。芙蓉绿水佳宾主。赌酒金钱□更数。若见东皋烦寄语。山林真味，醉乡天趣。待我平分取。
清平乐 春去（元·王沂）	宿酲初醒。袅袅吟鞭影。蜀道秦川行路永。罗袖残香消尽。清明寒食匆匆。能消几日东风。蝴蝶不知春去，画桥贪趁流红。
菩萨蛮 题李溉之词卷（元·王沂）	大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。
御街行（元·王沂）	君行广武山前路。是阮籍、回车处。问他儒子竟何成，落日大河东注。无人说与，遥岑远目，也会修眉妩。离宫别馆空禾黍。啸木魅啼苍鼠。悠悠往事不经心，只有闲云来去。停云得句，归云洞府，领取渊明趣。
满江红 寿张良卿学士（元·王沂）	九万扶摇，试看取、垂天鹏翼。追往事，星辰剑履，玉陛山立。为问宝香黄阁梦，何如仙阙丹台籍。写风流、杖屦人耆英，今犹昔。诗酒部，笙歌席。松菊社，烟云屐。早东风为报，日边消息。虎节貂蝉端旧物，分封准拟如椽笔。对西山、一笑五千年，髯如戟。
御街行 送王君冕二首 其一（元·王沂）	烟中列岫青无数。遮不断、长安路。杜鹃谁道等闲啼，迤逦得人归去。陇云秦树，周台汉苑，满眼相思处。停杯莫放离歌举。至剪烛、西窗语。元都燕麦又东风，自是刘郎迟暮。纫兰结佩，裁冰斫句，细和闲情赋。
