和唐宰山行（元·汪克宽）　　五言律诗　押支韵	山县千峰叠，闾阎杂崄夷。雨香鱼拨剌，风软燕差池。郭外耕夫耦，桑中稚子嬉。弦歌声教远，民俗变浇漓。
夜（元·汪克宽）　　五言律诗　押庚韵	玄观①空山静，秋风晚更清。岚光连雾气，松响乱泉②声。竹户流星③近，兰阶落叶平。夜寒人不寐，独对④一灯明。
清明思先垄（元·汪克宽）　　七言律诗　押庚韵	芳树晓烟鶗鴂鸣，澹云晕碧漏新晴。惊心时序百六日，回首家山十五程。病思为魔成逆旅，梦魂飞泪洒先茔。遥知兄弟溶溪上，细扫松花酹曲生。
丁亥四月十四日陪尚书公泽民游祥符寺分得煖字（元·汪克宽）	芙蓉六六森如铲，乘舆登临寄疏散。绿沈灵湫老龙蛰，翠护祇园新竹短。山乐鸣空石洞寒，金鸡舐鼎丹炉暖。藓瘢拂拭读残碑，一浴灵泉客尘浣。
题道士张湛然弹琴诗卷（元·汪克宽）	峄山白桐千年枝，金星烂烂蛇蚹皮。文光七轸蓝田（一作水苍）玉，冰弦细绕吴蚕丝。丹山云煖凤凰语，露草寒蛩诉秋雨。娥英泣洒湘筠斑，迁客相逢话羁旅。翠岩悬瀑锵琼瑶，雷（一作春）霆霹雳轰层霄。瞥波细萍游荡漾，劈空轻絮飞飘飖。仙林唳鹤惊离别，老龙湫底吟寒月。海门送上子胥潮，澎湃奔腾卷残（一作晴）雪。羽人潇洒颜如仙，冯虚来往黄山巅。古音净洗筝琶（一作笛）耳，何须更濯丹砂泉。
题李营丘画骊山老姥赐李密火星剑图（元·汪克宽）	蒲山锐额千牛客，蒲鞯跨犊行无迹。挂角青编一束书，梦对重瞳意相得。昆吾宝剑三尺水，火星炯炯精光起。花冠仙姥授神奇，拜起仓皇惊更喜。巩南歃血盟玉盘，龙舟锦缆诛疵瘢。折简唐公结昆弟，威棱六月严霜寒。岂知不学万人敌，雄才空觉乾坤窄。九卿裂地藏雕弓，稠桑土蚀铜花碧。岧峣古树苍玉林，丹厓惨澹霾轻阴。龙津倏忽风云化，未须感慨荆轲心。
秋后雨（元·汪克宽）	楚东五月天无云，日光流金百草焚。南风吹山彭蠡涸，稻畦坼坼（一作灼灼）占龟文。木郎无神龙不起，牲牢熏燎徒纷纭。梧桐一叶炎官老，雷车辘辘天瓢倒。陂池泛溢失高低，万穟青黄发枯槁。白发田翁半忧喜，却怜久雨禾生耳。磨镰欲穫泥溅胸，累日阴霾黑千里。何时木德守三星，五风十雨歌升平。
