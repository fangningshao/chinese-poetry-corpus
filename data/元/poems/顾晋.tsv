芝云堂得生字（元末明初·顾晋）　　五言律诗　押庚韵	石根云气暖，坐看紫芝生。诗酒共为乐，竹梧相与清。仙人同跨鹤，玉女对吹笙。过雨添凉思，停杯待月明。
以爱汝玉山草堂静七字分韵得草字（元末明初·顾晋）　　押皓韵	客从桃源游，爱此玉山好。清文引佳酌，玄览穷幽讨。流莺答新歌，飞花落纤缟。分坐有杂英，醉眠无芳草。
和铁厓竹枝词 其二（元末明初·顾晋）　　押庚韵	郎子别时秋月明，说道归时春水生。晓起门前听过马，马嘶都是别人行。
西湖竹枝词（元末明初·顾晋）	杨白花开风满天，花开成絮不成绵。不如落向西湖水，化作浮萍个个圆①。
