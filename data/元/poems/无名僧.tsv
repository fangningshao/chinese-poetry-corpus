戏笑隐（元·无名僧）　　七言律诗　押东韵	欣哉笑隐住中峰，本是鸿儒学说空。罗刹江头潮未白，稽留峰下火先红。青霄有路干丞相，绀殿无颜见大雄。若使断江知此意，两人握手泣西风。
赠张伯雨（元·无名僧）　　七言律诗　押先韵	久闻方外有神仙，只住华阳古洞天。花径不曾缘客扫，石床今许借僧眠。穿云去汲烧丹井，带雨来耕种玉田。一自茅君成道后，几人骑鹤下苍烟。
题赵子昂书归去来辞（元·无名僧）　　七言绝句　押鱼韵	典午河山半已墟，褰裳宵逝望归庐。翰林学士宋公子，好事多应醉里书。
绝句（元·无名僧）　　七言绝句　押佳韵	百丈岩头挂草鞋，流行坎止任安排。老僧脚底从来阔，未必骷髅就此埋。
年节（元·无名僧）　　七言绝句　押元韵	残年节礼送纷纷，尽是豪门与富门。惟有老僧阶下雪，始终不见草鞋痕。
