次韵答虞道园（元·钱良右）　　七言律诗　押阳韵	笔翰风流说晋唐，敢将拙恶比诸郎。健豪日费徒成冢，秃鬓年侵不待霜。才士宜从鹓鹭序，畸人合住水云乡。岂期天藻亭中老，远寄词章胜采芳。
余自至元元贞间客杭得交子行父虽齿在余先甚款密也余往来于杭有年间归吴门每承以诗或书尺见寄今犹有存者其过山村翁诀别之诗按胡汲仲先生冢铭乃至大四年也越三十一年为至正改元始见其手迹于卢山甫家感悼之馀为作七言一首以附于后亦挽之之意云时余六十又四（元·钱良右）　　七言律诗　押先韵	无家人拟地行仙，自号青霞小洞天。爱竹每留缘郭寺，吹箫时泛过湖船。诗魂渺渺波摇月，篆脚垂垂雨在川。老我犹能见遗墨，可堪回首断桥边。
题赵子固兰蕙图二首（元·钱良右）　　五言绝句　押阮韵	生意苦不繁，托根那计畹。只怜君子花，西风亦相偃。
题赵子固四香画卷（元·钱良右）　　七言绝句　押真韵	名卉交加迥绝尘，芳香秀色映清真。岁华相对空山晚，不羡长安桃李春。
题所南老子推篷竹图（元·钱良右）　　七言绝句　押文韵	南翁高卧似渊明，不种黄花种竹君。挂起①北窗长见此，苍烟一抹带斜曛。
题赵荣禄水村图（元·钱良右）　　七言绝句　押东韵	每怜北苑风流远，笔底精神此日同。春水孤村无限意，题诗输与杜陵翁。
自灵岩登天平山次柳道传韵（元·钱良右）	茫茫勾吴墟，旷远似淮甸。遇胜有山林，栖禅遗古院。其教本空寂，身世等飞电。是间多开士，名列方外传。奉先反见托，图以安吾竁。衣冠高平后，选席慎所荐。坐令一山灵，示现瞿昙面。白云深复深，香火同致奠。兼乃突众峰，百年足游衍。到山每恨迟，出山岂无恋。肩舆惯崎岖，未让逆流牵。石秀境益奇，峰回路频转。绿阴清旦繁，香草发幽茜。心赏胜花时，谁夸众色绚。盘纡上灵岩，午供出僧面。肯为口腹留，颇慰仆夫倦。昔是歌舞场，歈音想清啭。只今钟梵居，放怀得往践。参差丹碧丽，结构衣绝巘。阴崖露未晞，风叶洒微泫。汲井讶高原，歇思当三咽。弱冠曾此来，知复几霜霰。苔碑难尽读，髣髴经再眄。行乐信及时，坐成避鸿燕。西日轮未侧，尚虑云物变。下坡仍相逐，健武觉尔便。俄然涵空胜，掩冉不可见。兀兀渎上归，怅望云中殿。飞翮亦已还，瞥眼急于箭。登舟舍山乘，凉飔袭葵扇。固知生已浮，来者政如禅。方是即已非，偶言遂成谚。酒徒人所厌，诗豪还类狷。兹会近殊无，座有儒林卞。
自天平游灵岩次胡古愚韵（元·钱良右）　　押尤韵	我乡本泽国，近郭惟西丘。群山青更□，太湖限洪流。咫尺可登览，道路若阻修。年来岂无缘，岁月成再游。深山多白云，长松交翠虬。灵泉发不竭，一窦穿岩幽。涵空倚山阁，物色纷入眸。天水永无际，坐觉身世浮。携尊相与酌，洗我今古愁。回首卧云地，老屋苔雨秋。兹行真胜集，言归仍少留。座有词林客，功名尚黑头。倡酬纪所历，宴笑迟回舟。
至顺四年四月九日同王叔能柳道传胡古愚游天平山次古愚韵（元·钱良右）　　押侵韵	松门一径度萧森，门外澄渊得重临。翠木斩新随地长，白云依旧在山深。泉分茗椀来岩隙，香起熏炉出殿阴。篆墨题名志崖石，忘形容我亚冠簪。
