敬次叔父适庵先生六观图韵六首（元·李序）　　七言律诗　押阳韵	晓起初褰薜荔裳，隔帘皓影杂红光。雪花映日孤峰起，玉柱浮空千尺长。风急露华都是霰，石寒芝草不生芳。朝皦正似丹砂色，照耀云间白玉床。
暮行大堤上（元·李序）　　押灰韵	暮行大堤上，明月天上来。但能照欢乐，不解怜悲哀。谁家少年子？大宅高楼台。凉风管弦发，夜饮携金罍。宁知饭牛客，郁郁心如灰。欢娱岂终极，屈辱俱雄才。徘徊望明月，惆怅何由裁。
青云两黄鹄（元·李序）	青云两黄鹄，双飞起南极。翱翔阊阖风，直上太行北。和鸣忽弃背，中路不相得。长言生死同，胡为自持击。天风高四方，毋乃伤羽翼。丹穴有凤凰，为君变颜色。
都门道（元·李序）	清晨出南陌，平旦下城闉。东风微淡荡，草木一何新。郁郁游子情，祁祁女如云。翩翩桃花马，辘辘翠车轮。娟娟珠帘下，袅袅看行人。回眸不相见，摇动陌上春。岂不频见之，匪我所思存。所思在远道，感激意重陈。愿为双飞燕，南北长与亲。云霞不相隔，飞越复经秦。
明月（元·李序）	明月入高楼，流光何辗转。佳人一寸心，千里如素练。浮光玉露起，华渚浮云散。光辉长若斯，君心不相见。
远愁曲（元·李序）　　押纸韵	桃杏忽已残，秾华逐流水。绿阶日色重，芳草青靡靡。飞燕衔落花，春风共吹起。飘散不相知，愁心满千里。
武皇仙露曲（元·李序）	甘泉照月如钧天，千门万户生碧烟。碧天无云露盘出，明河夜拂金童仙。栖鸦起啼曲城晓，大官步进青龙道。昆山玉尽武皇老，茂陵春风吹绿草。魏人车马东方来，一朝秋燐飞空台。天荒地老骨亦摧，三川白日闻春雷。蕙花兰叶参差起，微月斜明光泥泥，仙人之泪犹泚泚。
曲江芙蓉歌（元·李序）	绿波夭矫如龙尾，河汉英英拂云起。紫云楼下花映人，摇荡香风十馀里。妖魂照夜春欲语，白玉容华旧丝缕。秦川望月锦绣纹，桂楫兰舟凤箫女。紫云头上飞鸟过，朱兰半折空嵯峨。怨红落粉生微波，芳华欲揽愁不歌，云裳绮袂风露多。
嗽金鸟行（元·李序）	昆明使者南方来，洛阳宫阙如云开。玉阶奉进嗽金鸟，水晶镂刻辟寒台。错金为屑玉为饵，神刀取脑白龟死。美人自捣明月珠，赤玉盘中光靡靡。云高夜启月当户，展翼垂吭为君吐。白鸾之尾扫成堆，瑟瑟轻黄如粉蠹。冶烟五色何氤氲，后宫独赐承恩人。雕成宛转合欢钏，一尺春风袖中软。不知南国江水深，铁箕已尽愁人心。岸傍沙陇高百尺，卖儿买得云南金。安得群飞万千羽，不食珠玑食禾黍。呕出肝肠奉明主，天下黄金贱如土。
绸缪曲送都彦良（元·李序）	天南翔雁鸣雍雍，城头旭日光瞳眬。长眉公子绸缪客，骑马乘冰上南陌。马蹄翩翩几千里，江汉水暖游双鲤。东风不□天上春，拂柳吹花为君喜。绮屏桂烛开洞房，暖红霏霏明月香。三星绰约正当户，流辉照见双鸾凰。鸾凰不惜双飞翼，天上神仙远相忆。
次韵纳斋铜雀台砖砚歌（元·李序）	铜雀台倾见荒土，月黑妖狐上台舞。千年瓴甋堕人间，瑟瑟苔花暗秋雨。天荒地老奈愁何，台上青泥生碧莎。斜风吹雨啼蟋蟀，此是西陵长夜歌。魏人膏血今已古，漆色凝花人未睹。一从为砚今几年，漳水滔滔自东去。为君写作铜台吟，台前瓦砾犹伤心。
大堤曲（元·李序）	野塘鵁鶄暖，水泓生桂叶。暮上大堤行，拂人飞蛱蝶。门前弱柳长纷纷，水花漠漠飞暖云。柔条自有烟露色，不如愁死堤上人。刘郎肉薄愁心重，天上离鸾思别凤。春风摇荡本无根，种得桃花绕新梦。
和胡景云白玉心黄金泪二歌（元·李序）	我有坚白心，凝作方寸璧。与君交结终不移，都邑连城不能易。守灵童子无纤瑕，十年琢削如莲花。金铃珠带玉夭矫，中有七窍流精华。置之灵台缟如雪，相思一夜虹光发。美人千里共月明，直上秋天贯明月。飞神出入洞八荒，璆琳为衣璹为裳。光辉照子丹元府，昆山石烂无相忘。忆君更有和氏目，千载推之置君腹。
山鬼篇赠姜历山（元·李序）	山中鬼不独，山中亦城市。衣中环佩无玉声，直入人家弄书史。小冠斑文剪湘竹，越衣芰制如流水。玉壶未竭歌未终，飘若空中野云起。门前月色夜茫茫，门外秋风满千里。朝餐松柏露，暮食兰蕙花。陇头青桂树，何处是君家。
乌伤行（元·李序）	头白乌，毕逋尾。尔焉知作坟送人死，天公遣尔役孝子。头白乌，天上来。口中流血不自惜，却怜孝子心肝摧。鸦鸦夜宿坟边树，飞向山头啄泥土。新坟磊磊三尺高，衔得黄泥如返哺。秦人涸水筑山灵，飞乌为作颜氏茔。颜氏子，国有祀。乌作坟，秦无人。
云松巢歌赠陈国宾（元·李序）	妫公子，碧烟里。薜萝引作鱼鳞衣，衣上清风如流水。云为宇，松为墙。绸缪牖户碧缕香，翠华之幄青瑶珰。乱发郁郁焕紫光，十年不出生文章。手扳苍虬上风雨，蓬莱山中木天下。
昆崙山牧童歌（元·李序）	昆崙丘，云上头，河西之子牧氂牛。野田蓬莱牛不食，直上昆崙几千尺。凌絪缊，上昆崙。牛背上，弄碧云。氂牛努角旁无人，与云同入天之门。天门高高向西极，月华烂烂飞五色。云间夜食明月光，身上斓斌虎文碧。昆崙郁嵯峨，中高四下流黄河。黄河水流东入海，牧人自唱蓬莱歌。神刀断截氂牛尾，析木津头献天子。
云庄歌赠云庄左丞（元·李序）	天上云，何方来。天之元气出变化，飞龙与尔相徘徊。龙飞不自行，乘云如水高飞腾。逶迤缥缈不可名，翱翔矫矫游太清。出紫薇，过箕尾。龙行亦行止亦止，与龙一心青天里。青天皎皎日正中，轮囷萧索飞溶溶。春风浩荡吹八极，氤氲五气流春风。忽然收卷不留迹，妙入无门閟玄极。冥冥窅窅神所宅，独有飞龙可以识。房山之上有屋名云庄，青壁突兀开栋梁。云兮云兮不可以敛藏，散为甘雨泽四方，年丰黍稻多穰穰。云在天，人乐康。
七夕谣（元·李序）	明河之水流玉云，神乌为梁贯天津。河西织云天帝子，今夕东行见河鼓。瑶光如笑横碧渚，微风徘徊自成舞。风参差，夜逶迤，愿回六龙驻不飞。明星渐出明月底，珊珊灵雨随车飞。
槐虫吟（元·李序）	槐虫复槐虫，高槐郁郁如青龙。枝枝叶叶被尔食，青云萧瑟生秋风。槐虫肥，枝上垂。一枝摇曳势欲绝，欲堕不堕风凄凄。下有车辙交马蹄，不可堕地身为泥。闺中女儿莫近之，令尔肌肉生疮痍。
