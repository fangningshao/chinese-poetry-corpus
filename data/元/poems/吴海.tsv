送傅德谦还临川（元·吴海）　　押真韵	傅君隘流俗，举步追古人。古人去已远，斯道为荆榛。出门抱高志，区区向谁陈？十年江海上，漂泊但一身。念我德不孤，邂逅遂见亲。相知宁苦晚，不觉逾三春。精微共探讨，议论发清新。谊合然诺重，途穷忧思频。如何语离别，使我意酸辛。酸辛不在别，欲留我何贫。闽水东赴海，楚山西入秦。春波正浩荡，谁能知其津？
游郎官峰（元·吴海）　　押质韵	连山如波涛，高峰荡云日。萃然孤杓耸，其势孰可匹。危攀将欲飞，俯瞰觉自失。罗田几聚落，端坐见纤悉。南延川源深，北望海水出。处高视益远，缩地岂有术。天寒霜露交，收穫事已毕。仍年蝗旱馀，民物尽萧瑟。遘兹得非幸，惆怅宁具述。
游七岩寺同行诸君子（元·吴海）	罗田众山中，七岩独高秀。经营将半载，宿愿始得副。缘云攀鸟道，十步九𠿕𧇠。刚飙从北来，岩谷尽号噭。促步赴层巅，依石避野烧。郁然烟燄交，歘若雷电绕。其势吁可畏，僮仆尽惊走。须臾得少息，方觉性命有。列坐咸自庆，啖胾酌大斗。阴阳却变化，霏雨垂白昼。痴云迷海屿，昏雾失林薮。归途畏虎迹，惨惨暝色厚。幽怀莫能写，造次宜自咎。述此成短章，聊用纪邂逅。
夏日燕东皋亭（元·吴海）	展席俯清池，倚槛盼层巘。苗绿满平畴，草秀被长坂。风度荷气清，日移树阴转。长笑天为高，汎观心自远。良时会岂易，莫待岁华晚。
