丁巳赴湖广乡试晓发城月驿待友人周景沂不至诗以督之（元·吴正卿）　　七言律诗　押庚韵	画角声残月影横，邻鸡多事管人行。滟杯满引防岚重，新句慵编爱驶轻。一宿蘧庐仁义熟，三生败石梦魂清。故人不至予怀渺，长笑出门天地明。
山村书事（元·吴正卿）　　七言律诗　押真韵	青山历历水粼粼，望眼空明诗料新。雅背日妍初过雨，马蹄风软不惊尘。馔无肉味知城远，邻有书声爱俗淳。明日江头重问渡，野人笑我是知津①。
