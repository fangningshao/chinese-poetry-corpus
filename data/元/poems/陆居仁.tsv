玉山草堂（元·陆居仁）　　七言律诗　押麻韵	同宗入洛称三俊，累世留吴尚几家？谷水千秋书有种，昆山一片玉无瑕。内台一笑金钗笋，羽灶当携石鼎茶。见说草堂开绿野，何人分我白鸥沙。
题王叔明破窗风雨图（元·陆居仁）　　七言律诗　押萧韵	环堵篝灯夜阒寥，欺人风雨更潇潇。诗成惊落鸡窗笔，梦破须来马鬣瓢。万里浪开看异日，连床屋漏耿今宵。丈夫莫袖为霖手，欲沃人间九土焦。
次韵赠铁崖二首（元·陆居仁）　　七言律诗　押灰韵	禽虎将军劳筑室，焚鱼学士懒登台。尽道蓬莱谪仙出，烂将桃李向人开。高歌夜半鬼神泣，长啸一天风雨来。雄文任索千金价，高马还输十岁孩。
自述叠前韵二首（元·陆居仁）　　七言律诗　押灰韵	年少洋洋过闾里，诸生衮衮登省台。雕虫末技笔徒秃，射虎良弓石为开。道在未应随世变，身强不得眩时来。君看塞上翁家马，造物戏人如小孩。
曹知白吴淞山色图（元·陆居仁）　　五言绝句　押祃韵	终南求捷径，少室索高价。唯有懒云西，山深无俗驾。
题曾省元藏温日观葡萄后用温师韵（元·陆居仁）　　七言绝句　押尤韵	黄金台壮帝王州，我亦曾为汗漫游。不入凤池鹓鹭序，依然天地一沙鸥。
楚人弓（元·陆居仁）	楚人弓，悬两石，五十万矢陷强敌。绛人弓，箭三（一作二）只，长歌入关成伟绩，多箭不如少箭力。制敌若在弓矢间，鸣条牧马高于（一作如）山。
国马足（元·陆居仁）	国马足，吉行五十辔如沃。天马足，一日千里更神速。国马天闲饱刍粟，太行盐车天马哭。
古意二首（元·陆居仁）　　押豪韵	采莲多芳草，种豆杂艾蒿。马齿似蕙根，鱼肠溷铅刀。举世方好竽，锦瑟将谁操。已矣屠龙技，终身徒自劳。
