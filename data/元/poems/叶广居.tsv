题西泠隐居（元·叶广居）　　七言律诗　押青韵	瘿木裁冠鹤氅轻，十年尘土厌飘零。小山旧隐云封户，大药新栽月满庭。丹井夜交龙虎气，碧霄春蹑凤凰翎。西风客舍炎歊净，拟读琴心内景经。
寄杨铁崖（元·叶广居）　　七言律诗　押寒韵	闻道西湖载酒还，飞琼弱翠拥归鞍。可无私梦登金马，剩有春声到玉銮。异国顿消乡井念，小堂新作画图看。野人未纳彭宣履，独向清溪把钓竿。
