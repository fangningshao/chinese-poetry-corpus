至正二十年八月十五日招同诸彦小集南湖以杜甫不可久留豺虎地南方犹有未招魂为均得不字（元·缪思恭）　　押物韵	我生胡弗辰，守土愧簪黻。乱离难斯瘼，兵氛驾飘坲。贵人既防求，苗僚荐骄拂。比户罹毒淫，流殃痛未讫。大军有凶年，荆榛莽茀郁。天地塞无欢，三秋翳沈沕。当国哀黎氓，方来滥朱绂。所冀民社宁，优诏非为屈。顿觉元气清，太空如荡韨。借问今夕娱，还思去年不？
