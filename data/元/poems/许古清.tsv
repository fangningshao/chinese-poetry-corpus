先生命题追和古柏行（元·许古清）	夔府羁怀悲病柏，更寻庙柏摩牲石。惠陵遗恨国三分，丞相英姿身八尺。伊人虽往寸心在，大义未伸千载惜。月暗丛祠鬼火青，霜寒藓树龙鳞白。巴江滔滔日夜东，荆榛萧瑟永安宫。虎蛇行阵顽不动，鱼水际会俱成空。老柯暗泣英雄雨，香叶尚鼓旌旗风。乃知扶持殆天意，未必呵护勤神功。侯生合作明堂栋，侯没犹为雪山重。魏宫晋殿总销沈，楚舞巴歌代迎送。悠悠华表愁归鹤，黯黯苍梧栖老凤。犹恐风霆撼石根，卧龙奋起当天用。
