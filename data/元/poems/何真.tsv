洪武三年朝京师转授山东等处行中书省参知政事有感而作（元·何真）　　七言律诗　押先韵	鼎沸图存仅十年，平生忠义在安边。英雄不学万人敌，方寸长悬尺五天①。宣布曾分南国政，贤劳敢咏北山篇。真心独有松堪比，臣节惟应老更坚。
洪武四年蒙宣回京钦差回广东收集军士道经梅关谒张公九龄诗（元·何真）　　七言律诗　押东韵	提兵昔过梅关北，奉命今还五岭东。古庙尚留朱履迹，旧题羞见碧纱笼。一天云气千山雨，万壑松声十里风。谒罢相祠重回首，蓬莱宫阙五云中。
征蛮洞作（元·何真）　　七言律诗　押灰韵	蛮烟漠漠障荆隈，日到天中尚未开。中土尽皆沾露雨，荒边何足动风雷。投鞭饮马黄河竭，指手挥戈华岳摧。不识洗天风雨起，片霞犹得拟中台①。
过龙潭峡（元·何真）　　七言绝句　押灰韵	水落鼋鼍隐钓台，峡山风动野云开。寒潭昨夜龙归晚，带得山前骤雨来①。
