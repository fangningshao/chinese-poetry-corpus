寄夫诗（元·余氏）	妾谁怨兮薄命，一气孔神兮化生若甑。春山娟兮秋水净，秉贞洁兮妾之性。聊复歌兮遣兴。夜梦兮食梨，命灵氛兮与子占之。曰行道兮迟迟，敛角枕兮粲如。风动帷兮心而悲。云黯黯兮雪飞棘，夫子介兮如石。苦复留兮不得，望平原兮太息。涕泗横兮沾臆。送子去兮春树青，望子来兮秋树零。树有枝兮枝有英，我胡为兮茕茕？孑在此兮山城。织女兮牛郎，岂谓化兮为参商。欲径度兮河无梁。霜露侵袭兮，病偃在床。嗟嗟夫子兮，谁与缝裳？
