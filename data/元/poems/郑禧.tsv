悼亡吟二首 其二（元·郑禧）　　五言律诗　押先韵	相见愁无奈，相思自有缘。死生俱梦幻，来往只诗篇。玉佩惊沈水，瑶琴怆断弦。伤心数行泪，尽日落花前。
悼亡吟二首 其一（元·郑禧）　　七言绝句　押灰韵	特写青笺几往来，佳人何自苦怜才。伤心春与花俱尽，啼杀流莺唤不回。
木兰花慢（元·郑禧）	任东风老去，吹不断，泪盈盈。记春浅春深，春寒春暖，春雨春晴。都来杀诗人兴，更落花、无定挽春情。芳草犹迷舞蝶，绿杨空语流莺。玄霜着意捣初成。回首失云英。但如醉如痴，如狂如舞，如梦如惊。香魂只今迷恋，问真仙、消息最分明。后夜相逢何处，清风明月蓬瀛。
木兰花慢（元·郑禧）	恃平生豪气，冲星斗，渺云烟。记楚水湘山，吴云越月，频入诗篇。皎洁剑光零乱，算几番、沉醉乐花前。□种仙人瑶草，故家五色云边。芙蓉金阙正需贤。诏下九重天。念满腹琅玕，盈襟书传，人正韶年。蟾宫近传芳信，□姮娥、娇艳待诗仙。领取天香第一，纵横礼乐三千。
木兰花慢（元·郑禧）　　押尤韵	望斜杨袅翠帘，试卷小红楼。想鸾佩敲琼，鸾妆沁粉，越样风流。吟怀自怜豪健，洒云笺、醉里度春愁。有唱还应有和，纤纤玉映银钩。犀心一点暗相投。好事莫悠悠。便有约寻芳，蜂媒才到，蝶使重游。梅花故园憔悴，揖东风、让与杏梢头。况是梅花无语，杏花好好相留。
