从幸洛水饯王公归国诗（魏晋·王浚）　　押真韵	圣主应期运，至德敷彝伦。神道垂大教，玄化被无垠。钦若崇古制，建侯屏四邻。皇舆回羽盖，高会洛水滨。临川讲妙艺，纵酒钓潜鳞。八音以迭奏，兰羞备时珍。古人亦有言，为国不患贫。与蒙庙庭施，幸得厕太钧。群僚荷恩泽，朱颜感献春。赋诗尽下情，至感畅人神。长流无舍逝，白日入西津。奉辞慕华辇，侍卫路无因。驰情系帷幄，乃心恋轨尘①。
祖道应令诗（魏晋·王浚）　　押真韵	侯谁在矣，东宫诜诜。曰保曰傅，弘道维新。前疑协衡，顾问翼轮。岂伊张仲，专美前津。涣乎唐德，钦在四邻。齐轨上叶，永垂清尘①。
平吴诗（魏晋·王浚）	茫茫禹迹，九域乃宾。庶士交正，无思不顺①。马怠其衡，车曳其轮。飞龙造造，天命有晋②。
