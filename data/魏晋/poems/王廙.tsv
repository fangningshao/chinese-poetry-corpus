春可乐（魏晋·王廙）	春可乐兮。乐孟月之初阳。冰泮涣以微流。土冒橛而解刚。野晖赫以挥绿。山葱倩以发苍①。吉辰兮上戊。明灵兮唯社。百室兮必集。祈祭兮树下。濯茆兮菹韭。齿蒜兮擗鲊。缥醪兮浮蚁。交觞兮并坐。气和兮体适。心怡兮志可②。浮盘兮流爵。接饮兮相娱③。上禊兮三巳。临川兮荡饮。回波兮曲沼。夹岸兮道渠④。若乃良辰三祖。祈始吉元。华坛峻□。羽盖幢幡⑤。
