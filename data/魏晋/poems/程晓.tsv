嘲热客诗（魏晋·程晓）	平生三伏时，道路无行车。闭门避暑卧，出入不相过。今世褦襶子，触热到人家。主人闻客来，颦蹙奈此何。谓当起行去，安坐正跘跨。所说无一急，𠴲唅一何多。疲瘠向之久，甫问君极那。摇扇臂中疼，流汗正滂沱。莫谓此小事，亦是人一瑕。传戒诸高朋，热行宜见诃①。
赠傅休奕诗（魏晋·程晓）	茕茕独夫，寂寂静处。酒不盈觞，肴不掩俎。厥客伊何，许由巢父。厥味伊何，玄酒瓠脯①。三光飞景，玉衡代迈。龙集甲子，四时成岁。权舆授代，徐陈荡秽。元服初嘉，万福咸会。赫赫应门，严严朱阙。群后扬扬，庭燎皙皙②。
