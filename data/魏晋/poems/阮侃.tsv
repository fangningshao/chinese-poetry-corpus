答嵇康诗二首（魏晋·阮侃）	旦发温泉庐，夕宿宣阳城。顾眄怀惆怅，言思我友生。会遇一何幸，及子遘欢情。交际虽未久，思爱发中诚。良玉须切磋，玙璠就其形。隋珠岂不曜，雕莹启光荣。与子犹兰石，坚芳互相成。庶几弘古道，伐檀俟河清。不谓中离别，飘飘然远征。临舆执手诀，良诲一何精。佳言盈我耳，援带以自铭。唐虞旷千载，三代不我并。洙泗久已往，微言谁为听。曾参易箦毙，仲由结其缨。晋楚安足慕，屡空守以贞。潜龙尚泥蟠，神龟隐其灵。庶保吾子言，养真以全生。东野多所患，暂往不久停。幸子无损思，逍遥以自宁。
