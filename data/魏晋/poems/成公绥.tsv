中宫诗二首 其二（魏晋·成公绥）　　押阳韵	天地不独立，造化由阴阳。乾坤垂覆载，日月曜重光。治国先家道，立教起闺房。二妃济有虞，三母隆周王。涂山兴大禹，有莘佐成汤。齐晋霸诸侯，皆赖姬与姜。关雎思贤妃，此言安可忘①。
仙诗（魏晋·成公绥）　　押皓韵	盛年无几时，奄忽行欲老。那得赤松子，从学度世道。西入华阴山，求得神芝草。珠玉犹戴土，何惜千金宝。但愿寿无穷，与君长相保①。
诗（魏晋·成公绥）	洋洋熊耳流，巍巍伊阙山。高冈碣崔嵬，双阜夹长川。素石何磷磷，水禽浮翩翩。远涉许颍路，顾思邈绵绵。郁陶怀所亲，引领情缅然①。
晋四厢乐歌二首 王公上寿酒歌（魏晋·成公绥）　　押阳韵	上寿酒。乐未央。大晋应天庆。皇帝永无疆①。
中宫诗二首 其一（魏晋·成公绥）	殷汤令妃，有莘之女。仁教内修，度义以处。清谧后宫，九嫔有序。尹为媵臣，遂作元辅①。
椒华颂（魏晋·成公绥）　　押质韵	嘉哉芳椒，载繁其实。厥味惟贞，蠲除百疾。肇惟岁始，月正元日。永介眉寿，以祈初吉。
五言诗（魏晋·成公绥）　　押阳韵	谁谓鬼无知，杜伯射宣王①。
