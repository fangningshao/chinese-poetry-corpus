答杜挚诗（魏晋·毌丘俭）　　押支韵	凤鸟翔京邑，哀鸣有所思。才为圣世出，德音何不怡。八子未际遇，今者遭明时。胡康出垄亩，杨伟无根基。飞腾冲云天，奋迅协光熙。骏骥骨法异，伯乐观知之。但当养羽翮，鸿举必有期。体无纤微疾，安用问良医。联翩轻栖集，还为燕雀嗤。韩众药虽良，恐便不能治。悠悠千里情，薄言答嘉诗。信心感诸中，中实不在辞①。
之辽东诗（魏晋·毌丘俭）　　押盐韵	忧责重山岳，谁能为我檐①。
在幽州诗（魏晋·毌丘俭）　　押灰韵	芒山邈悠悠，但见胡地埃①。
