九华安妃见降口授作诗（魏晋·杨羲）	云阙竖空上，琼台耸郁罗。紫宫乘绿景，灵观蔼嵯峨。琅轩朱房内，上德焕绛霞。俯漱云瓶津，仰掇碧柰花。濯足玉女池，鼓枻牵牛河。遂策景云驾，落龙辔玄阿。振衣尘滓际，褰裳步浊波。愿为山泽结，刚柔顺以和。相携双清内，上真道不邪。紫微会良谋，唱纳享福多①。
紫微夫人授诗（魏晋·杨羲）	二象内外泮，玄气果中分。冥会不待驾，所期贵得真。南岳铸明金，眇观倾笈𢁥。良德飞霞照，遂感灵霄人。乘飙俦衾寝，齐牢携绛云。悟叹天人际，数中自有缘。上道诚不邪，尘滓非所闻。同目咸恒象，高唱为尔因①。
云林与众真吟诗十一首（魏晋·杨羲）	驾欻敖八虚，回宴东华房。阿母延轩观，朗啸蹑灵风。我为有待来，故乃越沧浪①。
中候王夫人诗三首（魏晋·杨羲）	八途会无宗，乘运观嚣罗。化浮尘中际，解衿有道家。骋烟忽未倾，携真造灵阿。虚景盘琼轩，玄钧作凤歌。适路无轨滞，神音舞云波。齐德秀玉景，何用世间多①。
方丈台昭灵李夫人诗三首（魏晋·杨羲）	云墉带天构，七气焕天冯。琼扉启晨鸣，九音绛枢中。紫霞兴朱门，香烟生绿窗。四驾舞虎旗，青軿掷玄空。华盖随云列，落凤控六龙。策景五岳阿，三素眄君房。适闻臊秽气，万浊污我胸。臭物薰精神，嚣尘互相冲。明玉皆璀烂，何独盛德躬。高揖苦不早，坐地自生虫①。
方丈台昭灵李夫人诗三首 其二 临去吟（魏晋·杨羲）　　押陌韵	心勿欲乱，神勿淫役。道易不顺，灾重不逆。永丧其真，遂弃我适①。
