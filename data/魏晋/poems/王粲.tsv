公燕诗（魏晋·王粲）	昊天降丰泽，百卉挺葳蕤。凉风撤蒸暑，清云却炎晖。高会君子堂，并坐荫华榱。嘉肴充圆方，旨酒盈金罍。管弦发徽音，曲度清且悲。合坐同所乐，但愬杯行迟。常闻诗人语，不醉且无归。今日不极欢，含情欲待谁。见眷良不翅，守分岂能违。古人有遗言，君子福所绥。愿我贤主人，与天享巍巍。克符周公业，奕世不可追①。
从军诗五首（魏晋·王粲）	从军有苦乐，但问所从谁。所从神且武，焉得久劳师。相公征关右，赫怒震天威。一举灭獯虏，再举服羌夷。西收边地贼，忽若俯拾遗。陈赏越丘山，酒肉逾川坻。军中多饫饶，人马皆溢肥。徒行兼乘还，空出有馀资。拓地三千里，往返速若飞。歌舞入邺城，所愿获无违。昼日处大朝，日暮薄言归。外参时明政，内不废家私。禽兽惮为牺，良苗实已挥。窃慕负鼎翁，愿厉朽钝姿。不能效沮溺，相随把锄犁。熟览夫子诗，信知所言非①。
咏史诗（魏晋·王粲）　　押支韵	自古无殉死，达人所共知。秦穆杀三良，惜哉空尔为。结发事明君，受恩良不訾。临没要之死，焉得不相随。妻子当门泣，兄弟哭路垂。临穴呼苍天，涕下如绠縻。人生各有志，终不为此移。同知埋身剧，心亦有所施。生为百夫雄，死为壮士规。黄鸟作悲诗，至今声不亏①。
杂诗（魏晋·王粲）	日暮游西园，冀写忧思情。曲池扬素波，列树敷丹荣。上有特栖鸟，怀春向我鸣。褰衽欲从之，路险不得征。徘徊不能去，伫立望尔形。风飙扬尘起，白日忽已冥。回身入空房，托梦通精诚。人欲天不违，何惧不合并①。
诗（魏晋·王粲）	吉日简清时，从君出西园。方轨策良马，并驰厉中原。北临清漳水，西看柏杨山。回翔游广囿，逍遥波渚间①。
诗（魏晋·王粲）	列车息众驾，相伴绿水湄。幽兰吐芳烈，芙蓉发红晖。百鸟何缤翻，振翼群相追。投网引潜鲤，强弩下高飞。白日已西迈，欢乐忽忘归①。
诗（魏晋·王粲）	联翻飞鸾鸟，独游无所因。毛羽照野草，哀鸣入青云。我尚假羽翼，飞睹尔形身。愿及春阳会，交颈遘殷勤①。
诗（魏晋·王粲）	鸷鸟化为鸠，远窜江汉边。遭遇风云会，托身鸾凤间。天姿既否戾，受性又不闲。邂逅见逼迫，俯仰不得言①。
七哀诗三首（魏晋·王粲）	西京乱无象，豺虎方遘患。复弃中国去，远身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完。驱马弃之去，不忍听此言。南登霸陵岸，回首望长安。悟彼下泉人，喟然伤心肝①。
诗（魏晋·王粲）	荆轲为燕使，送者盈水滨。缟素易水上，涕泣不可挥①。
太庙颂歌（魏晋·王粲）	思皇烈祖。时迈其德。肇启洪源。贻燕我则。我休厥成。聿先厥道。丕显丕钦。允时祖考。绥庶邦。和四字。九功备。彝乐序。建崇牙。设璧羽。六佾奏。八音举。昭大孝。衎妣祖。念武功。收纯祜。于穆清庙。翼翼休徵。祁祁髦士。厥德允升。怀想成位。咸在宫。无思不若。允观厥崇①。
俞儿舞歌四首 矛俞新福歌（魏晋·王粲）	汉初建国家。匡九州。蛮荆震服。五刃三革休。安不忘备武乐修。宴我宾师。敬用御天。永乐无忧。子孙受百福。常与松乔游。烝庶德。莫不咸欢柔①。
赠蔡子笃诗（魏晋·王粲）	翼翼飞鸾，载飞载东。我友云徂，言戾旧邦。舫舟翩翩，以溯大江。蔚矣荒涂，时行靡通。慨我怀慕，君子所同。悠悠世路，乱离多阻。济岱江衡，邈焉异处。风流云散，一别如雨。人生实难，愿其弗与。瞻望遐路，允企伊伫。烈烈冬日，肃肃凄风。潜鳞在渊，归雁载轩。苟非鸿雕，孰能飞翻。虽则追慕，予思罔宣。瞻望东路，惨怆增叹。率彼江流，爰逝靡期。君子信誓，不迁于时。及子同寮，生死固之。何以赠行，言赋新诗。中心孔悼，涕泪涟洏。嗟尔君子，如何勿思①。
赠士孙文始（魏晋·王粲）	天降丧乱。靡国不夷。我暨我友。自彼京师。宗守荡失。越用遁违。迁于荆楚。在漳之湄。在漳之湄。亦克晏处。和通篪埙。比德车辅。既度礼义。卒获笑语。庶兹永日。无愆厥绪。虽曰无愆。时不我已。同心离事。乃有逝止。横此大江。淹彼南汜。我思弗及。载坐载起。惟彼南汜。君子居之。悠悠我心。薄言慕之。人亦有言。靡日不思。矧伊嬿婉。胡不凄而。晨风夕逝。托与之期。瞻仰王室。慨其永慨。良人在外。谁佐天官。四国方阻。俾尔归藩。作式下国。无曰蛮裔。不虔汝德。慎尔所主。率由嘉则。龙虽勿用。志亦靡忒。悠悠澹澧。郁彼唐林。虽则同域。邈尔迥深。白驹远志。古人所箴。允矣君子。不遐厥心。既往既来。无密尔音①。
赠文叔良（魏晋·王粲）	翩翩者鸿，率彼江滨。君子于征，爰聘西邻。临此洪渚，伊思梁岷。尔行孔邈，如何忽勤。君子敬始，慎尔所主。谋言必贤，错说申辅。延陵有作，侨肸是与。先民遗迹，来世之矩。既慎尔主，亦迪知几。探情以华，睹著知微。视明听聪，靡事不惟。董褐荷名，胡宁不师。众不可盖，无尚我言。梧宫致辩，齐楚构患。成功有要，在众思欢。人之多忌，掩之实难。瞻彼黑水，滔滔其流。江汉有卷，允来厥休。二邦若否，职汝之由。缅彼行人，鲜克弗留。尚哉君子，异于他仇。人谁不勤，无厚我忧。惟诗作赠，敢咏在舟①。
为潘文则作思亲诗（魏晋·王粲）	穆穆显妣，德音徽止。思齐先姑，志侔姜姒。躬此劳瘁，鞠予小子。小子之生，遭世罔宁。烈考勤时，从之于征。奄遘不造，殷忧是婴。咨于靡及，退守祧祊。五服荒离，四国分争。祸难斯逼，救死于颈。嗟我怀归，弗克弗逞。圣善独劳，莫慰其情。春秋代逝，于兹九龄。缅彼行路，焉托予诚。予诚既否，委之于天。庶我显妣，克保遐年。亹亹惟惧，心乎如悬。如何不吊，早世徂颠。于存弗养，于后弗临。遗衍在体，惨痛切心。形影尸立，魂爽飞沈。在昔蓼莪，哀有馀音。我之此譬，忧其独深。胡宁视息，以济于今。岩岩丛险，则不可摧。仰瞻归云，俯聆飘回。飞焉靡翼，超焉靡阶。思若流波，情似坻颓。诗之作矣，情以告哀①。
俞儿舞歌四首 其二 弩俞新福歌（魏晋·王粲）　　押真韵	材官选士，剑弩错陈。应桴蹈节，俯仰若神。绥我武烈，笃我淳仁。自东自西，莫不来宾①。
赠文叔良（魏晋·王粲）　　押职韵	温温恭人，禀道之极①。
赠杨德祖（魏晋·王粲）	我君饯之，其乐泄泄①。
从军诗（魏晋·王粲）　　押质韵	被羽在先登，甘心除国疾①。
