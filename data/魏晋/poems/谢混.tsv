游西池诗（魏晋·谢混）	悟彼蟋蟀唱，信此劳者歌。有来岂不疾，良游常蹉跎。逍遥越城肆，愿言屡经过。回阡被陵阙，高台眺飞霞。惠风荡繁囿，白云屯曾阿。景昃鸣禽集，水木湛清华。褰裳顺兰沚，徙倚引芳柯。美人愆岁月，迟暮独如何。无为牵所思，南荣戒其多①。
诫族子诗（魏晋·谢混）	康乐诞通度，实有名家韵。若加绳染功，剖莹乃琼瑾。宣明体远识，颖达且沈隽。若能去方执，穆穆三才顺。阿多标独解，弱冠纂华胤。质胜诫无文，基尚又能峻。通远怀清悟，采采标兰讯。直辔鲜不踬，抑用解偏吝。微子基微尚，无倦由慕蔺。勿轻一篑少，进往必千仞。数子勉之哉，风流由尔振。如不犯所知，此外无所慎①。
送二王在领军府集诗（魏晋·谢混）　　押质韵	苦哉远征人，将乖萃余室。明窗通朝晖，丝竹盛萧瑟。乐酒辍今辰，离端起来日①。
秋夜长（魏晋·谢混）	秋夜长兮虽欣长而悼速。送晨晖于西岭。迎夕景于东谷。夜既分而气高。风入林而伤绿。燕翩翩以辞宇。雁邕邕而南属①。
诗（魏晋·谢混）　　押质韵	昔为乌衣游，戚戚皆亲侄①。
