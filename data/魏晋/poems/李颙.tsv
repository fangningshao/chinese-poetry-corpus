经涡路作诗（魏晋·李颙）	言归越东足，逝将反上都。后洫填中路，改辙修兹道。旦发石亭境，夕宿桑首墟。劲焱不兴润，零雨莫能濡。亢阳弥十旬，涓滴未暂舒。泉流成平陆，结驷可回车。肇允相忘鳞，翻为涸池鱼。咫步不能移，白日奄桑榆①。
涉湖诗（魏晋·李颙）	旋经义兴境，弭棹石兰渚。震泽为何在，今唯太湖浦。图径萦五百，眇目缅无睹。高天淼若岸，长津杂如缕。窈窕寻湾漪，迢递望峦屿。惊飙扬飞湍，浮霄薄悬岨。轻禽翔云汉，游鳞憩中浒。黯蔼天时阴，岧峣舟航舞。凭河安可殉，静观戒征旅①。
夏日诗（魏晋·李颙）　　押祃韵	炎光烁南溟，溽暑融三夏。黮对重云荫，砰棱震雷咤①。
羡夏篇（魏晋·李颙）　　押阳韵	羲和游与并，朱融骋离光。照穴应时启，超川随化亡①。咧咧林蜩鸣，翩翩鸣鵙翔②。
感冬篇（魏晋·李颙）　　押纸韵	高阳揽玄辔，太皞御冬始。望舒游天策，曜灵协燕纪①。蜿虹潜太阴，文雉化淮汜②。
离思篇（魏晋·李颙）	烈烈寒气严，寥寥天宇清①。
诗（魏晋·李颙）　　押陌韵	焦肺枯肝，抽肠裂膈①。
