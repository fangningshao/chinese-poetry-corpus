四月八日赞佛诗（魏晋·支遁）	三春迭云谢，首夏含朱明。祥祥令日泰，朗朗玄夕清。菩萨彩灵和，眇然因化生。四王应期来，矫掌承玉形。飞天鼓弱罗，腾擢散芝英。绿澜颓龙首，缥蕊翳流泠。芙蕖育神葩，倾柯献朝荣。芬津霈四境，甘露凝玉瓶。珍祥盈四八，玄黄曜紫庭。感降非情想，恬怕无所营。玄根泯灵符，神条秀形名。圆光朗东旦，金姿艳春精。含和总八音，吐纳流芳馨。迹随因溜浪，心与太虚冥。六度启穷俗，八解濯世缨。慧泽融无外，空同忘化情①。
咏八日诗三首（魏晋·支遁）　　押敬韵	大块挥冥枢，昭昭两仪映。万品诞游华，澄清凝玄圣。释迦乘虚会，圆神秀机正。交养卫恬和，灵知溜性命。动为务下尸，寂为无中镜。
五月长斋诗（魏晋·支遁）　　押阳韵	炎精育仲气，朱离吐凝阳。广汉潜凉变，凯风乘和翔。令月肇清斋，德泽润无疆。四部钦嘉期，洁己升云堂。静晏和春晖，夕阳厉秋霜。萧条咏林泽，恬愉味城傍。逸容研冲赜，彩彩运宫商。匠者握神标，乘风吹玄芳。渊汪道行深，婉婉化理长。亹亹维摩虚，德音畅游方。罩牢妙倾玄，绝致由近藏。略略微容简，八言振道纲。掇烦练陈句，临危折婉章。浩若惊飙散，囧若挥夜光。寓言岂所托，意得筌自丧。沾洏妙习融，靡靡轻尘亡。萧索情牖颓，寥郎神轩张。谁谓冥津遐，一悟可以航。愿为游游师，棹柂入沧浪。腾波济漂客，玄归会道场①。
八关斋诗三首（魏晋·支遁）　　押尤韵	建意营法齐，里仁契朋俦。相与期良晨，沐浴造闲丘。穆穆升堂贤，皎皎清心修。窈窕八关客，无楗自绸缪。寂默五习真，亹亹励心柔。法鼓进三劝，激切清训流。凄怆愿弘济，阖堂皆同舟。明明玄表圣，应此童蒙求。存诚夹室里，三界赞清休。嘉祥归宰相，蔼若庆云浮①。
咏怀诗五首（魏晋·支遁）	傲兀乘尸素，日往复月旋。弱丧困风波，流浪逐物迁。中路高韵益，窈窕钦重玄。重玄在何许，采真游理间。苟简为我养，逍遥使我闲。寥亮心神莹，含虚映自然。亹亹沈情去，彩彩冲怀鲜。踟蹰观象物，未始见牛全。毛鳞有所贵，所贵在忘筌①。
述怀诗二首（魏晋·支遁）	翔鸾鸣昆崿，逸志腾冥虚。惚恍回灵翰，息肩栖南嵎。濯足戏流澜，采练衔神蔬。高吟漱芳醴，颉颃登神梧。萧萧猗明翩，眇眇育清躯。长想玄运夷，倾首俟灵符。河清诚可期，戢翼令人劬①。
咏大德诗（魏晋·支遁）　　押养韵	遐想存玄哉，冲风一何敞。品物缉荣熙，生途连惚恍。既丧大澄真，物诱则智荡。昔闻庖丁子，挥戈在神往。苟能嗣冲音，摄生犹指掌。乘彼来物间，投此默照朗。迈度推卷舒，忘怀附罔象。交乐盈胸襟，神会流俯仰。大同罗万殊，蔚若充甸网。寄旅海沤乡，委化同天壤①。
咏禅思道人诗（魏晋·支遁）	云岑竦太荒，落落英岊布。回壑伫兰泉，秀岭攒嘉树。蔚荟微游禽，峥嵘绝蹊路。中有冲希子，端坐摹太素。自强敏天行，弱志欲无欲。玉质凌风霜，凄凄厉清趣。指心契寒松，绸缪谅岁暮。会衷两息间，绵绵进禅务。投一灭官知，摄二由神遇。承蜩累危丸，累十亦凝注。悬想元气地，研几革粗虑。冥怀夷震惊，怕然肆幽度。曾筌攀六净，空同浪七住。逝虚乘有来，永为有待驭①。
咏利城山居（魏晋·支遁）　　押真韵	五岳盘神基，四渎涌荡津。动求目方智，默守标静仁。苟不宴出处，托好有常因。寻元存终古，洞往想逸民。玉洁箕岩下，金声濑沂滨。掷华藏纷雾，振褐拂埃尘。迹从尺蠖屈，道与腾龙伸。峻无单豹伐，分非首阳真。长啸归林岭，潇洒任陶钧①。
