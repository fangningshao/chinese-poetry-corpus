咏史（魏晋·张协）	昔在西京时，朝野多欢娱。蔼蔼东都门，群公祖二疏。朱轩曜金城，供帐临长衢。达人知止足，遗荣忽如无。抽簪解朝衣，散发归海隅。行人为陨涕，贤哉此大夫。挥金乐当年，岁暮不留储。顾谓四座宾，多财为累愚。清风激万代，名与天壤俱。咄此蝉冕客，君绅宜见书①。
杂诗十首（魏晋·张协）	秋夜凉风起，清气荡暄浊。蜻蛚吟阶下，飞蛾拂明烛。君子从远役，佳人守茕独。离居几何时，钻燧忽改木。房栊无行迹，庭草萋以绿。青苔依空墙，蜘蛛网四屋。感物多所怀，沈忧结心曲①。
杂诗（魏晋·张协）　　押支韵	太昊启东节，春郊礼青祗。鹰化日夜分，雷动寒暑离。飞泽洗冬条，浮飙解春澌。采虹缨高云，文虬鸣阴池。冲气扇九垠，苍生衍四垂。时至万实成，化周天地移①。
游仙诗（魏晋·张协）　　押啸韵	峥嵘玄圃深，嵯峨天岭峭。亭馆笼云构，修梁流三曜。兰葩盖岭披，清风绿隙啸①。
诗（魏晋·张协）　　押麻韵	天气清和，野有甘瓜①。
采菱鸿（魏晋·张协）　　押支韵	乘鹢舟兮为水嬉。临芳洲兮拔灵芝（○《晋书》本传）。
