七月七日咏织女（魏晋·苏彦）　　押阳韵	火流凉风至，少昊协素藏。织女思北沚，牵牛叹南阳。时来嘉庆集，整驾巾玉箱。琼佩垂藻蕤，雾裾结云裳。金翠耀华辎，軿辕散流芳。释辔紫微庭，解衿碧琳堂。欢宴未及究，晨晖照扶桑。仙童唱清道，盘螭起腾骧。怅怅一宵促，迟迟别日长。
西陵观涛诗（魏晋·苏彦）	洪①涛奔逸势，骇浪驾丘山。訇隐振宇宙，漰磕津云连。
秋夜长（魏晋·苏彦）　　押阳韵	晨晖电流以西逝，闲宵漫漫其未央。牛女隔河以延伫，列宿双景以相望。轻云飘霏以笼朗，素月披曜而舒光。时禽鸣于庭柳，节虫吟于户堂。零叶纷其交萃，落英飒以散芳。睹迁化之遒迈，悲荣枯之靡常。贞松隆冬以擢秀，金菊吐翘以凌霜。
邛竹杖铭（魏晋·苏彦）	安不忘危，任在所杖。秀矣云竹，劲直筱簜。节高质贞，霜雪弥亮。圆以应物，直以居当。妙巧无功，奇不待匠。君子是扶，逍遥神王。
