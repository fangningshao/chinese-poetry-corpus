杂诗（魏晋·王赞）　　押侵韵	朔风动秋草，边马有归心。胡宁久分析，靡靡忽至今。王事离我志，殊隔过商参。昔往鸧鹒鸣，今来蟋蟀吟。人情怀旧乡，客鸟思故林。师涓久不奏，谁能宣我心①。
三月三日诗（魏晋·王赞）	招摇启运，寒暑代新。亹亹不舍，如彼行云。猗猗季月，穆穆和春。皇储降止，宴及嘉宾。嘉宾伊何，具惟姻族。如彼葛藟，衍于樛木。郁郁近侍，岩岩台狱。庶寮鳞次，以崇天禄。如彼昆山，列此琚玉。巍巍天阶，亦降列宿。右载元首，左光储副。大祚无穷，天地为寿①。
侍皇太子宴始平王诗（魏晋·王赞）	亹亹圣胤，继明重体。乐此棠棣，其甘如荠。我有嘉宴，以洽百礼。煌煌同族，蔼蔼王僚。惟中惟外，如琼如瑶。湛湛朝云，德靡不覆。玄黄所缀，文成彩绣。政以神和，乐以安奏。一人有庆，万邦是佑①。
侍皇太子祖道楚淮南二王诗（魏晋·王赞）	于明圣晋，仰统天绪。易以明险，简以识阻。研彼群虑，俾侯授土。郁郁二王，祗承皇命。睹离鉴亲，观礼知盛。皇储降会，延于公姓。瞻彼行役，并甜同林。分涂殊轨，靡不回心①。
皇太子会诗（魏晋·王赞）	玄阴受谢，青阳启号。气以升新，光以永照①。
