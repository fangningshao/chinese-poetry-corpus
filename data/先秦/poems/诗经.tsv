国风·周南 关雎（先秦·诗经）	关关雎鸠，在河之洲。窈窕淑女，君子好逑。（一章）参差荇菜，左右流之。窈窕淑女，寤寐求之。（二章）求之不得，寤寐思服。悠哉悠哉，辗转反侧。（三章）参差荇菜，左右采之。窈窕淑女，琴瑟友之。（四章）参差荇菜，左右芼之。窈窕淑女，钟鼓乐之。（五章）
葛覃（先秦·诗经）	葛之覃兮，施于中谷，维叶萋萋。黄鸟于飞，集于灌木，其鸣喈喈。（一章）葛之覃兮，施于中谷，维叶莫莫。是刈是濩，为絺为绤，服之无斁。（二章）言告师氏，言告言归。薄污我私，薄浣我衣。害浣害否，归宁父母。（三章）
卷耳（先秦·诗经）	采采卷耳，不盈顷筐。嗟我怀人，寘彼周行。（一章）陟彼崔嵬，我马虺隤。我姑酌彼金罍，维以不永怀。（二章）陟彼高冈，我马玄黄。我姑酌彼兕觥，维以不永伤。（三章）陟彼砠矣，我马瘏矣。我仆痡矣，云何吁矣。（四章）
樛木（先秦·诗经）	南有樛木，葛藟累之。乐只君子，福履绥之。（一章）南有樛木，葛藟荒之。乐只君子，福履将之。（二章）南有樛木，葛藟萦之。乐只君子，福履成之。（三章）
