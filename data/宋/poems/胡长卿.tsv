和经略焕章朱公千叶白梅诗（宋·胡长卿）　　七言律诗　押蒸韵	天怜素质太柔轻，不奈西风雪片凝。故与红颜如美玉，尚馀清影似寒冰。黄香仅可追多叶，重萼堪怜只两层。欲问园官分此贴，宜楼深远叹难应①。
禁烟日陪经略焕章丈游白龙洞得所赋新诗次韵以呈（宋·胡长卿）　　七言律诗　押删韵	悬崖怪石水潺潺，宜有神龙隐此间。穷胜不妨穿险洞，寻春那止看群山。攀龙行即天边去，跃马聊同野外还。好景良辰适相会，一尊且共水云闲①。
容州闻雁（宋·胡长卿）　　七言绝句　押阳韵	旧闻雁不到衡阳，今复南飞入瘴乡。天阔随阳皆可去，未应为界限潇湘①。
句（宋·胡长卿）	闻道嘉鱼出火山，我来那得一鳞看（梧州火山嘉鱼）。
