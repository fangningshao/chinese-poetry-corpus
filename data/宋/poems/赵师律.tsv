齐天乐（宋·赵师律）	重阳还近秋光好，银屏翠箔凉透。凤髓炉温，鱼轩瑞应，天与冰壶清透。多文在手。更赖玉腰肢，唾花衫袖。旧约梅仙，为来人世作珍偶。虚堂帘半卷，化工何限意，妆点时昼。裛真香葵倾劝盏，都把芳心为寿。当歌对酒。愿绿发朱颜，镇长依旧。宝箓名高，已书千岁久。
念奴娇 其一（宋·赵师律）	镜天露洗，荡仁风，满县正开桃李。无讼堂深晴昼永，帘卷鹅山浓翠。吏散棠阴，鸟啼花散，箫鼓弦歌地。印封碧藓，笑谈无限清致。佳会正属悬弧，十分蕉叶，共祝千秋岁。道骨仙风元自有，功业人间游戏。名覆金瓯，班联玉笋，行庆风云会。莲舟容与，此时归继仙裔。
念奴娇 其二 暮春寿太守（宋·赵师律）	楚天春晚，尽替了，残红点成层碧。蝴蝶蜂儿娇未足，舞破游丝千尺。一夜风高，满天清露，冷浸琼楼彻。遮鸾绕凤，使君不是凡骨。游荡偶尔人间，铃斋谈笑，好作龚黄匹。火急功成天上去，却问蓬莱消息。酒泻鹅儿，十分金盏，染就眉间色。满城争看，一封鹗荐飞入。
