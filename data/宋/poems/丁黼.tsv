送胡季昭谪象州（宋·丁黼）　　七言律诗　押微韵	一封书奏触天威，万里徒行出帝畿。始得明时来谠论，岂知薄命堕危机。身同季弟辞兄去，女抱婴儿伴母归。风雨潇潇秋又老，雁应不到岭南飞①。
送亲戚钱尉入国（宋·丁黼）　　七言律诗　押虞韵	正是朔风吹雪初，行縢结束问征途。不能刺刺对婢子，已是昂昂真丈夫。常惠旧曾随属国①，乌孙今亦病匈奴。不知汉节归何日，准拟殷勤说汴都②。
寄题不碍云轩二首（宋·丁黼）　　五言绝句　押先韵	杰阁临无地，仙家小洞天。循檐自来往，非雾亦非烟。
寄题翠蛟亭（宋·丁黼）　　七言绝句　押豪韵	每到秋风忆翠蛟，三年此地小游遨。如今著脚缁尘里，犹梦亭中阅怒涛①。
满江红 寿江古心母（宋·丁黼）	梅腊宾春，瑞烟满、华堂馥郁。还又祝、屏垂彩帨，觞称醽醁。南浦西山开寿域，朱帘画栋调新曲。庆彩衣、龙节侍慈萱，春长绿。双鹤发，齐眉福。一麟瑞，如冰玉。看国封重见，五霞凝轴。王母瑶池鸾凤驭，麻姑金鼎神仙箓。数从今、椿算到何时，蟠桃熟。
