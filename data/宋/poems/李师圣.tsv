游台感兴古风（宋·李师圣）	梵书五顶清凉府，冬冰夏雪无炎暑。我来七月秋正寒，何况萧萧岩谷雨。偶尔云开煦气生，溶溶满目烟光聚。真容古基鹫峰寺，高山之麓雄今古。西方楼观缥缈间，粲然金碧莲华宇。悬崖峻岭架大木，神物所持凭险阻。金珰垂空殿檐响，森森铁凤相交舞。忆昔文殊出火宅，金刚宝窟通真土。牵牛老人饮玉泉，二子一犬随贫女。变化无方利有情，知是西天七佛祖。重闻清凉境界真，无穷陈迹书妙语。我有诚心颇出群，瑞应神奇目亲睹。须臾光相现咫尺，玉洞金灯明可数。松影摇空山谷中，夜寂太阴隐龙虎。丹楼碧阁香案前，敬畏生心谁敢侮。从来昏迷如梦回，前三后三慎莫取。我今不作前后想，香烟稽首清凉主①。
