赠黄孙二处士（宋·张及）　　七言律诗　押支韵	二公高节厌喧卑，同寄萧宫共展眉。玉树冰壶齐品格，野云皋鹤本追随。泉流指下何人赏，岳峭毫端祇自知。绻恋贤侯美风教，故山归去尚迟迟①。
赠杜鼎升（宋·张及）　　七言律诗　押虞韵	家本樊川老蜀都，世家冠剑岂寒儒。笔耕尚可储三载，酒战犹能敌百夫。僻爱舜琴湘水弄，每悬孙画醉仙图。孟光笑语长相逐，唤作梁鸿得也无①。
