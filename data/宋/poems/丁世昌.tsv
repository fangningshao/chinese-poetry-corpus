病中无聊忽徐渊子送酒（宋·丁世昌）　　五言律诗　押支韵	丹桂传香后，黄花著蕊时。老怀期欲赏，病足瘦难移。静对陶潜径，长吟杜甫诗。白衣人忽至，把酒慰愁眉。
次虞仲房司马送秋韵（宋·丁世昌）　　七言律诗　押支韵	自入秋光能几时，无端又赋别秋诗。夜长月冷虫鸣急，天阔风高雁过迟。三径黄花存旧节，半栏红叶堕残枝。往来毕竟乘除法，何用年年宋玉悲。
少永少云二弟对弈（宋·丁世昌）　　五言绝句　押寒韵	平处须忘险，危时好计安。兴亡关一著，慎勿等閒看①。
古乐府（宋·丁世昌）	郎如枝上禽，妾比庭前树。翅健入云飞，根深随不去。
