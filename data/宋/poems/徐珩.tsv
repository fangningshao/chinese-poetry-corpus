日暮望泾水（宋·徐珩）　　五言律诗　押虞韵	导源经陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途①。
赠閤门潘舍人（宋·徐珩）　　七言律诗　押删韵	清跸声中玉笋班，五云光里侍天颜。至尊端拱通明殿，上閤来从饭颗山。旄节行将千骑去，鬓须全未一根斑。朝回两袖香烟满，应有诗留雉扇间。
和虞智父登金陵清溪阁（宋·徐珩）　　七言律诗　押尤韵	叶脱林梢处处秋，壮怀易感更登楼。日斜钟阜烟凝碧，霜落秦淮水慢流。人似仲宣思故国，诗如杜老到夔州。十年前作金陵梦，重抚栏干说旧游。
醉歌（宋·徐珩）　　押麻韵	得谁酿法乃尔佳，连引数杯极口誇。须臾忘物亦忘我，是非荣辱不可加。儿童相随拍手笑，阿翁醉也扶归家。平生故人赵半刺，遣骑折送园中花。插花饮酒不待劝，夜如何其月欲斜。倒著接䍦自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具纸笔，满幅大草飞龙蛇。妇云汝醉当止矣，明日酒醒不愧耶。
以水石菖蒲赠谷堂孙漕（宋·徐珩）　　押阳韵	菖蒲体柔弱，孤生幽涧傍。涧深水不滋，短叶疏而黄。物亦有不幸，仁者为悲伤。愿因水石间，移植近窗光。探丸起九死，焦捲复翠长。草木固无知，此心未能忘①。
