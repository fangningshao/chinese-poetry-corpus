游惠山一（明邵宝《惠山集》卷二作袁植诗）首（宋·钱绅）　　五言律诗　押庚韵	挐舟到山寺，诗句偶缘情。山自锡无后，寺因泉有名。楼阴回夕景，树色向冬荣。就水别茶味，全胜它处烹①。
题青山寺（宋·钱绅）　　七言律诗　押微韵	窈窕招提入翠微，碧波千顷照岩扉。白头人向斜阳立，黄帽僧冲细雨归。芳树远从湖外见，残云纷绕雁边飞。分明一片佳山景，却忆松边笋蕨肥①。
次韵济川西山避暑（宋·钱绅）　　五言排律	西山蕴灵异，九曲面崚嶒。泉石漱鸣玉，松萝挂古藤。势雄掀宇宙，地大压丘陵。日永清阴覆，朝来爽气澄。幽寻嘉赏致，结客避歊蒸。散发喧畦畛，支颐倦蹑登。武陵百虑释，丹列远思凝。度樾追遐景，煎茶忆若冰。土芝青削玉，琬液绿如渑。霜气连苍昊，冰威铄钝蝇。心酣醒复醉，意适寝还兴。蜗角徒争触，蜂腰谩逞能。缨尘心自濯，松韵响无明。自廓倚天剑，愁无繫日绳。舒怀高达士，得趣鄙山僧。云态几相挽，禽音似许应。岚姿浑欲滴，秋色渐相矜。籧笛凉余思，衾裯乐未曾。虚闲消毒螫，放旷屏牵仍。高兴无时尽，何辞兴再乘。
九月十五日济川诸公同游因成长韵（宋·钱绅）	好山如佳人，变态百种好。阴晴朝暮间，可爱不可道。时时思一见，如垢久不澡。我来正清秋，令人豁怀抱。秋色佳有馀，俗客迹如扫。佳哉二三友，在席每倾倒。杖策穷萦回，高绝须一到。幽寻不厌倦，遇境即穷讨。阶前千岁松，阅尽众木槁。庭下百尺井，空传天眼老。陆子赏遗味，至今泉浩浩。高僧挂衣去，谁识衣中宝。九渊深非龙，徒见腓百草。众泉失蹊径，迸散不可考。世事每如此，所合辄颠倒。夜深山色清，更对冰轮皓。竹柏影参差，水中交荇藻。回棹舣波心，如在蓬瀛岛。举觞望青天，醉乡得深造。兹游须再嗣，万事殊未保。
