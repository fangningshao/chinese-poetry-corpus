舫斋（宋·邓朴）　　押卦韵	闷闷之暑不可耐，走马来寻灵迹怪。山深树老龙屈蟠，洞阔云寒鼠飞败。崭然角立九关锁，势铄晴空生险隘。流泉奔荡一声雷，倒擘悬崖舞澎湃。上岩拖下水晶帘，下岩击碎琉瓈派。天风吹作六月寒，辟易精神心胆快。宜搜得此天下奇，恍然坐我神仙界。虽与金樽映翠杓，亦有山肴供晚嘬。解衣磅礴舞翠阁，笔端写作诗中画①。
