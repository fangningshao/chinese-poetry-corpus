题汪水云诗卷（宋·刘丰禄）	海水奔腾朔风急，巨鳌震动坤轴折。茫茫水与云相连，中有仙人渺独立。槁梧三尺操南音，轻视功名等秋叶。调高韵古泣鬼神，毡帐轻弹燕蓟月。锦囊万里诗一编，字字丹心沥青血。回首铜仙旧梦寒，抚卷令人双鬓雪。祇今复作潇湘游，拟续离骚吊忠魄。独夜何心闻杜鹃，云暗苍梧正愁绝①。
