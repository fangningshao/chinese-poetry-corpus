游黄山寺（宋·葛起文）　　五言律诗	偶为寻幽出，扶筇亦懒拈。鹳巢依古塔，燕语入虚栏。笔下诗初就，樽中酒屡添。此游堪喜处，膝上一掀髯。
咏竹阁（宋·葛起文）　　五言律诗	岁寒编竹阁，蜗缩度穷年。日暴南窗纸，风垂北户帘。炉深全火气，铛小聚茶烟。为索梅花笑，微醺步矮檐。
窖岭道中（宋·葛起文）　　五言律诗　押冬韵	屦穿苍藓滑，水复更山重。有圃春偏晚，无人碓自舂。乱云生峭壁，一鸟没高峰。随处桃花发，仙源似可逢。
偶成（宋·葛起文）　　五言律诗　押文韵	止水澄胸次，萧然远俗氛。静求徽外趣，时策酒中勋。风马檐前乐，香猊帐底云。破黄临小草，咄咄逼鹅群①。
深院（宋·葛起文）　　七言绝句　押侵韵	深院人閒酒浅斟，日长帘幕自沉沉。梅花可是因春瘦，洗雨梳风太不禁①。
