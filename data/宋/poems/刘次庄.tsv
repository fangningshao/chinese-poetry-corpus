王昭君（宋·刘次庄）　　五言律诗　押阳韵	敛袂出明光，琵琶道路长。初闻胡骑语，未解汉宫妆。薄命随尘土，元功属庙堂。蛾眉如有用，惭愧羽林郎①。
敷浅原见桃花（宋·刘次庄）　　七言绝句　押齐韵	桃花雨过碎红飞，半逐溪流半染泥。何处飞来双燕子，一时衔在画梁②西①。
尘土黄（宋·刘次庄）　　押阳韵	翠眉连娟舞袖长，春风自对理容妆。染丝绣作双鸳鸯，欲飞不飞在罗裳。耳中明月珠，肘后锦香囊。凭高欲有寄，所寄在远方。追风还君立路傍，岂不有地能相当，请著一鞭尘土黄。
尘土黄 译（宋·刘次庄）	妾本倡家子，笄鬟擅容止。名隶倡籍中，生倡即倡死。物势本从权，情恩亦遂迁。一朝官长怒，独抱锦衾眠。日暮倚高楼，青丝系白马。岂不谢慇勤，汪汪泪盈把。万感自有因，无容遽相亲。请君促金勒，妾愿看飞尘。
尘土黄 笺（宋·刘次庄）	春台女儿似红玉，曾奉当筵柘枝曲。舞成早自得痴名，更傍春风情不足。客携黄金欲有赠，多在邻家赌双陆。近从新官作颜面，祇得低心随所欲。自知久去非所安，夜半东门车特碌。秀阙芙蓉潭畔起，每向波间得双鲤。水流却上大应难，惟有孤怀似潭水。一骑翩翩锦臂鞲，红罗百丈作缠头。为言闻得琵琶怨，当门下马欲登楼。莫登楼，君马骇。无限朱帘薰好香，城北城南无一瞬①。
江神词（宋·刘次庄）	髻插幽兰花，手把菖蒲叶。渔郎偷语人，云是江神妾。江神昨日鼓云涛，开帆拍天上千艘。吴洲女儿弄春水，浪湿船头红绵袍①。
