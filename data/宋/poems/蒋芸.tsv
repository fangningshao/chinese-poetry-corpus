寄张道洽（宋·蒋芸）　　七言律诗　押阳韵	衰柳疏松对夕阳，老来秋思倍堪伤。已无上苑千葩秀，仅有东篱一捻黄。细诵佳章排宿恨，旋呼村酒纵诗狂。西风策马能过我，老圃馀蔬尚未荒。
寄张霖溪（宋·蒋芸）　　七言律诗　押庚韵	漫向潭源晦此身，自嗟无地可投明。栽培劲节依岩翠，采撷香芹绕涧清。避乱遣怀聊圃治，论交且喜傍山行。何时并辔临溪上，静听飞泉万壑声。
辞荐呈余廉访（宋·蒋芸）　　七言律诗　押萧韵	耒耜生涯远俗嚣，年来无梦到金貂。一池皓月□诗骨，满圃春风长药苗。愧不漆身吞豫炭，聊将洗耳弃由瓢。分甘投老潭源地，为谢云笺莫见招①。
