赵仁父宴邑官平绿见招（宋·莫若冲）　　七言律诗　押先韵	平绿题诗四十年，寻幽不厌水云边。一犁还又耕春后，三白曾来醉腊前。自笑挂冠林下客，获陪挥麈坐中贤。绝嫌幻色撩人思，快睹晴川远接天。
过崇胜院（宋·莫若冲）　　七言律诗　押尤韵	首岁融春卜有秋，晓行犹自索貂裘。身閒暂脱微官缚，市隐何如此地幽。一水相望三里近，十年重到片时留。买田拟作终焉计，真是飘然不系舟。
屠甸（宋·莫若冲）　　七言绝句　押虞韵	偶然屠甸见浮屠，为问屠中有物无。见说庖丁游刃在，恢恢全不费工夫。
题石门张氏园（宋·莫若冲）　　七言绝句　押寒韵	为米徒劳束带难，当时彭泽便休官。高情曾赋归来句，尽入名园扁署看①。
