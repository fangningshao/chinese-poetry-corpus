呈同院诸公（宋·柳子文）　　五言律诗　押微韵	邓子知名久，秋闱得暂依。论文虚以往，讲道实而归。得句赓酬数，忘言笑语稀。自惭初学步，鱼目混珠玑。
秋日同文馆（宋·柳子文）　　五言律诗　押齐韵	磊落群英集，峥嵘逸气齐。捷机闻堕灶，妙论及交梨。庭木何年植，窗尘异域题①。独怜车马散，寒月满宫闺。
未试即事杂书（宋·柳子文）　　五言律诗　押微韵	虚廊空白月，灯火闭重闱。思苦诗难继，更长梦易归。徒劳争墨榜，须信有朱衣①。万事前期定，升沉不尔违。
呈同院后至诸公（宋·柳子文）　　五言律诗　押灰韵	秋日同文馆，中官押入回。西风初雨后①，明月为人来。藻鉴凭君许，赓歌愧我陪。相逢已忘寝，坐见斗移魁②。
初入试院（宋·柳子文）　　七言律诗　押庚韵	跫然虽①复喜斯行，开豁拘怀赖俊英。上国擢材初改辙，众心督战亦乘城。何时奏籍瞻霜简，且复安眠听雨声。异日尚容休沐会，未惭相约太癯生。
试院即事呈诸公（宋·柳子文）　　七言律诗　押歌韵	高谈初喜听悬河，未厌邻房日夕过。蝴蝶乍回尘外梦，蜘蛛看结雨中罗。银袍较艺观勍敌，玉帐收功听凯歌。共是当年廷试客，锁闱今日合如何。
再呈慎思诸公兼以言怀（宋·柳子文）　　七言律诗　押冬韵	侵寻节物过秋风，何处钧天燕鼓钟。九日菊花聊一醉，五湖佳士偶相逢。挑灯款语时供笑，借纸联诗且漫从。待得出闱应放意，百杯追逐兴方浓①。
次韵呈文潜学士同年（宋·柳子文）	才堪斗量君独釜，年少登瀛脱尘土。重闱几日锁清秋，酬唱新篇乱如雨。读书相逢十载前，君家酥酪和腐乳。分题吟思入风云，得意还忘呕心苦。晚将衰飒奉英游，漫记雪窗邀夜语。平生意气杯酒间，我醉狂歌君起舞。即今头白老青衫，但期教子应门户。燕颔从君骨相殊，看君鼎食罗五俎（同上书卷八）。
次韵呈慎思学士（宋·柳子文）　　押阳韵	咸韶濩武来何方，铿锵入耳安能忘。阳春兰芷秋菊芳，金门词客青袍郎。昭回下烛光焰长，深山大泽龙蛇苍。浩歌激烈元非狂，正逢圣主开明堂。风烟关塞收旗枪，舞干两阶臣戎羌。喋血拓境谋非臧，边城夜行休赍粮。采诗不复嘲青冈，蛜蝛戢羽戍妇床。移文北斗猿鹤傍，渥洼朱龙两服骧。胥靡版筑罢浚隍，白环楛矢贡篚装。航海万里风帆扬，边圉①胆落嗟唇亡。诸蕃入学愿可偿，槐花举子促书囊。成均贡士贤登乡，东门宣诏礼十行。我惭驽骀追骕骦，何敢望回不及商。毛遂未至空连房②，赖有墨妙江都王。传模共分此日光，骅骝绿骠两耳黄。想见蹙踏披天香，坐觉暑退秋堂凉。拘挛③龌龊漫引觞，门外乌兔双飞翔。悠悠逝川东去④央，故山鱼鸟空相望。邓侯意气摩秋霜，朝吟百篇暮千章。骈罗经史贯列庄，落纸但见书吏忙。孔鸾羽仪各效祥，鄙夫不学空面墙。先⑤馈不用惊五浆，乌号要须贲育张⑥。
