仙都山（宋·胡升）	鼎湖不可见，巍然但孤峰。特立亘万古，气压诸山雄。黄帝久得仙，游行跨飞龙。至今世俗传，尚指辇路通。颇如升天桧，追求白鹿踪。常言贵荒唐，厥见真儿童。顾惟此山奇，实宜仙所宫。水声来冷风，和以万本松。客枕久未稳，笙箫满虚空。颇疑九成音，不在二典中。但恐蚩尤旗，晔晔舒长虹。虽能独不死，忍视斯民穷。君看涿鹿战，万古蒙其功。鼎湖何足道，帝德弥苍穹①。
