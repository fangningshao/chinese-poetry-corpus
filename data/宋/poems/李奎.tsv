司马太史庙 其一（宋·李奎）　　五言律诗　押歌韵	生在龙门境，葬临韩奕坡。荒祠邻后土，孤冢压黄河。澽水愁声远，梁山惨色多。一言遭显戮，将奈汉君何。
司马太史庙 其二（宋·李奎）　　七言律诗　押青韵	著书虽已先三史，论道如何后六经。因雪李陵为国士，岂期武帝有宫刑。丛生荆棘迷坟冢，旧画龙蛇照庙庭。为览遗文来一奠，不知何在子长灵①。
拜婺源文公祠（宋·李奎）　　七言律诗　押庚韵	天肇文明赞治平，万年宗主赖先生。经穷六籍开来学，道继诸儒集大成。祠枕星源青嶂合，亭临虹井綵云横。乘骢远谒逢秋祀，瞻拜偏兴景仰情①。
