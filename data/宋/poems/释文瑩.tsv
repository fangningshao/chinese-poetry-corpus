三生藏（宋·释文瑩）　　五言律诗　押灰韵	达者性不晦，鍊形重入胎。一元真璞在，三指旧山来。流俗见去住，法身无往回。昔经行道院，香拨一星灰。
宝积寺小雨（宋·释文瑩）　　五言律诗　押真韵	老木垂绀发，野花翻曲尘。明霞送孤鹜，僻路少双鳞。天近易得雨，洞深无早春。山祗认来客，曾是洞中真①。
嘲愿成（宋·释文瑩）	童头浮屠浙东客，传呼避道长以陌。宝挝青盖官仪雄，新赐袈裟椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。牂牁畏佛不敢烹，脱身腥窟存馀生。放师回目不自愧，反以意气湘南行。我闻辛有适伊川，变戎预谶麟经编。睽车载鬼吁可怪，宜入熙宁志怪篇①。
