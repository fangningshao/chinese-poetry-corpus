送梅窗兄（宋·赵汝唫）　　五言律诗　押文韵	离歌休再叠，我亦不堪闻。山接诗愁去，云随别袂分。官閒宁问禄，命薄谩能文。怅望梅边屋，花开更忆君①。
栖真洞（宋·赵汝唫）　　五言律诗　押真韵	幅巾洒松露，双袖抖衣尘。可耐人间暑，来寻洞里春。座分云骨冷，屐隐甃纹新。鹤近清尊舞，如留欲去宾①。
游洞霄 其二（宋·赵汝唫）　　五言律诗　押侵韵	九锁扃仙窟，栖真隔茂林。地灵泉石秘，岩古薜萝侵。屐践东山胜，樽倾北海深。主人娱客兴，唤起玉龙吟。
山（宋·赵汝唫）　　五言律诗　押庚韵	茅屋初寒夜，衾裯整未成。烹泉沙鼎快，读易纸窗明。菊上霜偏力，梅边日最清。孤吟谁与和，落叶上阶鸣。
居苦（宋·赵汝唫）　　五言律诗　押删韵	去郭近一里，结茅才数间。红尘飞不到，幽事颇相关。凿石分流水，移松补断山。栖禽忙似我，日落未知还①。
游洞霄 其一（宋·赵汝唫）　　七言绝句　押文韵	细雨吹凉客袂分，青灯梦短苦思君。洞仙应快登临眼，尽向山边扫白云。
朝山（宋·赵汝唫）　　七言绝句　押庚韵	犬入五云音信绝，凤楼凝碧悄无声。焚香古洞步虚夜，露湿松花空月明①。
