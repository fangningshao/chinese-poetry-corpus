潇湘八景 山市晴岚（宋·赵扩）　　五言律诗　押庚韵	薮泽趁虚人，崇朝宿雨晴。苍崖林影动，老木日华明。野店收烟湿，溪桥流水声。青帘何处是，彷佛听鸡鸣。
赐状元蔡仲龙（宋·赵扩）　　七言律诗　押支韵	联魁金玉龙头选，诏下今朝遇己知。上国风光初晓日，御阶恩渥暮春时。内庭考最称文异，胪唱宣名奖意奇。故里仙才若相问，一年攀折两重枝①。
赠朱质（宋·赵扩）　　七言律诗　押庚韵	袖手长才世路轻，爱闲那有鬻荣名。挂冠便欲辞丹阙，策杖还归老故城。适喜不求三仕喜，传家惟有十分清。林间佳处真恬退，好向廉泉自濯缨①。
浣溪沙 看杏花（宋·赵扩）	花似醺容上玉肌。方论时事却嫔妃。芳阴人醉漏声迟。珠箔半钩风乍暖，雕梁新语燕初飞。斜阳犹送水精卮。
