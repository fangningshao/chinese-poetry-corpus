昭君怨（宋·王从叔）	门外春风几度。马上行人何处。休更卷朱帘。草连天。立尽海棠花月。飞到荼香雪。莫怪梦难成。梦无凭。
阮郎归（宋·王从叔）	风中柳絮水中萍。聚散两无情。斜阳路上短长亭。今朝第几程。何限事，可怜生。能消几度春。别时言语总伤心。何曾一字真。
南柯子/南歌子 苦雨（宋·王从叔）	碧树留云湿，青山似笠低。鹧鸪啼罢竹鸡啼。不晓天天何意、要梅肥。昨日穿新葛，今朝御夹衣。思家怀抱政难为。只恐归来憔悴、却羞归。
浣溪沙 梅（宋·王从叔）	水月精神玉雪胎。乾坤清气化生来。断桥流水领春回。昨夜醉眠苔上石，天香冉冉下瑶台。起来窗外见花开。
秋蕊香 用清真韵（宋·王从叔）	薄薄罗衣乍暖，红入酒痕潮面。絮花舞倦带娇眼。昨夜平堤水浅。故人信断风筝线。误归燕。梦魂不怕山路远。无奈棋声隔院。
