过临平（宋·黄复之）　　五言律诗　押庚韵	孤踪逐浪萍，几度过临平。人语水相应，帆移山倒行。鹭飞秋屿冷，虹饮晚川明。不是凭诗句，丹青写得成。
浙江晚眺（宋·黄复之）　　五言律诗　押尤韵	越口对吴头，风烟画出秋。帆遥疑不动，鸥下若相投。云敛山争出，潮生水逆流。平生得意处，杯酒凭江楼①。
德清道中（宋·黄复之）　　七言律诗　押元韵	天寒岁晚江湖客，一段风烟画卷昏。聚蟹声喧枯苇■①，飞鸿影落断桥村。归云寺带翠微暝，逆水帆拖白漾浑。东去西来见鸥伴，盟寒祇有愧心存②。
晚秋山中（宋·黄复之）　　七言律诗　押寒韵	琅然笑语响空山，两袖清风倚曲栏。木落顿惊秋色迥，竹高先觉晚西寒。年华流水声中去，世事浮云影里看。载酒登临真解事，人间不似醉乡宽①。
滕王阁（宋·黄复之）	飞阁岧峣倚天半，千里秋毫掌中看。城下江声铁马行，梁间日影金蛇窜。词客寂寥光景闲，秀色不改惟西山。朝来敛黛作眉语，问此风月何当还。便须领略追绝唱，终古发扬无尽藏。惜哉元婴不读书，笔端祇作蛱蝶图①。
题扇面六言（宋·黄复之）　　押庚韵	峡束天围渐小，林穿日脚微明。竹居有径谁扫，水碓无人自鸣。
