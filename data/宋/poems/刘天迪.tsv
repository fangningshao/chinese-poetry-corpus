齐天乐 严县尹度上和李观我韵（宋·刘天迪）	瑞麟香软飞瑶席，吟仙笑陪欢宴。桐影吹香，梅阴弄碧，一味微凉堪荐。停杯缓劝。记罗帕求诗，琵琶遮面。十载扬州，梦回前事楚云远。人生总是逆旅，但相逢一笑，如此何限。采石宫袍，沈香醉笔，何似轻衫小扇。流年暗换。甚新雨情怀，故园心眼。明日西江，斜阳帆影转。
一萼红 夜闻南妇哭北夫（宋·刘天迪）	拥孤衾，正朔风凄紧，毡帐夜生寒。春梦无凭，秋期又误，迢递烟水云山。断肠处、黄茅瘴雨，恨骢马、憔悴只空还。揉翠盟孤，啼红怨切，暗老朱颜。堪叹扬州十里，甚倡条冶叶，不省春残。蔡琰悲笳，昭君怨曲，何预当日悲欢。谩赢得、西邻倦客，空惆怅、今古上眉端。梦破梅花，角声又报春阑。
虞美人 春残念远（宋·刘天迪）	子规解劝春归去。春亦无心住。江南风景正堪怜。到得而今不去、待何年。无端往事萦心曲。两鬓先惊绿。蔷薇花发望春归。谢了蔷薇、又见楝花飞。
蝶恋花（宋·刘天迪）	日暮杨花飞乱雪。宝镜慵拈，强整双鸳结。烧罢夜香愁万叠。穿花暗避阶前月。凤尾罗衾寒尚怯，却悔当时，容易成分别。闷对枕鸾谁共说。柔情一点蔷薇血。
凤栖梧 舞酒妓（宋·刘天迪）	一剪晴波娇欲溜。绿怨红愁，长为春风瘦。舞罢金杯眉黛皱。背人倦倚晴窗绣。脸晕潮生微带酒。催唱新词，不应频摇手。闲把琵琶调未就。羞郎却又垂红袖。
点绛唇 书事（宋·刘天迪）	一笑相逢，依稀似是桃根旧。娇波频溜。悄可灵犀透。扶过危桥，轻引纤纤手。频回首。何时还又。微月黄昏后。
