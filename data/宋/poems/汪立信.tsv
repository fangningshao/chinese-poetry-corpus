赠儒僧空谷二首 其一（宋·汪立信）　　七言律诗　押灰韵	三十年前一秀才，而今面目现如来。元知三教本无异，走入千山唤不回。僧衲西风囊有锦，禅心明月镜无台。我闻空谷脊梁硬，多得名流青眼开。
金陵怀古（宋·汪立信）　　七言绝句	胜地尚存龙虎气，荒台已失凤凰踪。六朝文物山川古，霸气终归指顾中①。
赠儒僧空谷二首 其二（宋·汪立信）	当今天子尊儒宿，何事幽人在空谷。子衿不复恋黉宫，禅衲惟其老岩屋。菜根脱粟供其飧，野鹤孤猿为之侣。衣冠当代多英贤，羽翮皆欲摩苍天。名缰利锁祗自役，萧散何似林中仙。矩山诗卷仁斋书，知音偻指皆名儒。千峰顶上牢立脚，清风端可廉顽夫①。
