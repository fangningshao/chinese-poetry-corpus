闻考亭先师之讣时党禁方严（宋·程永奇）　　五言律诗　押微韵	忽闻摧岱岳，吾党更何依。敛枕看炊黍，登楼送落晖。祥麟伤史笔，山鸟怪儒衣。此道终难绝，他年有是非①。
屯溪访故人（宋·程永奇）　　五言律诗　押蒸韵	主人溪上宅，乌几屡曾凭。山直西南向，田分上下层。池鲜烹锦鲤，塘果致青菱。此去重阳近，遥岑共一登①。
题耕隐卷（宋·程永奇）　　七言绝句　押庚韵	山下巢云梦亦清，陇头耕雨绿蓑轻。时人共指庞居士，为借农书一到城①。
与孙自修祝和甫读宛陵山谷诗（宋·程永奇）	孙君出宛陵，梅诗独不喜。祝黄世通家，于此更訾毁。暇日扣我门，相与求正始。敢述过庭闻，用告二三子。节拍贵详缓，言语戒浮靡。无因内金盘，遂厌古罍洗。无惑变徵声，雅乐成逆耳。譬如学书人，牵率宗二米。一观繇羲帖，弃走却千里。九方相神骏，肯与骊黄齿。纷纷稗官说，而昧洙泗理。世事难具陈，岂必在文士。不鼓无成亏，吾欲师昭氏①。
