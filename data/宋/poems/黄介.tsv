皇太后挽歌（宋·黄介）　　五言律诗　押灰韵	夹日光先业，寒星聚夜台。慈名千古重，哀诏九天来。地底鸡人少，云中鹤使催。宫门芳草遍，从此不须开。
秋日看云（宋·黄介）　　五言律诗　押青韵	晓雨沾山路，秋云看野亭。薄从川上起，低向屋边停。合处山林白，消来天地青。人生无定迹，不止是浮萍。
老妓自称汴京宫人泣而赠之（宋·黄介）　　七言律诗　押东韵	薄妆自叙老深宫，一曲悲歌听不终。黑发尚沾梁苑雪，素衣还带上林风。残春柳叶萧条绿，破国桃花冷落红。收拾琵琶蹙眉黛，教人同在泪痕中①。
故旧相送出城门（宋·黄介）　　押屑韵	策马国门南，行役感时节。唧唧寒螀乱，皎皎层峦洁。脩途遵广川，衰林夕阳灭。含情不忍语，眷旧讵忍别。抱疴谢绂冕，寄情恋岩穴。树临越海潮，山背吴门雪。各勉畴昔心，音书戒辽绝。傥讯幽栖子，杜关理丹诀。
秀川馆联句（宋·黄介）　　押文韵	无正文。
