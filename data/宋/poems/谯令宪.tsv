题三轩（宋·谯令宪）　　七言律诗　押支韵	回头四十九年非，又向盆城把一麾。苏子北窗明月夜，谪仙紫极感秋时。来游偶契二贤迹，欲赋难酬五字诗。前辈风流沦落尽，何人为种玉田芝①。
和太白感秋（宋·谯令宪）　　押屋韵	余年四十九，滥分盆城竹。悠然望匡庐，秀色良可掬。缅思二先生，风流昔所独。紫极感秋吟，北窗和月宿。兹余还一来，契合若龟卜。行年适相同，妙语难再复。杖屦兼经从，陈迹犹可覆。怀人夜永叹，归欤清睡熟。
