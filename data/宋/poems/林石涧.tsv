燕（宋·林石涧）　　五言律诗　押齐韵	年年因社到，海阔翅飞低。故国伤新别，空梁忆旧栖。暮帘疏竹雨，春岸落花泥。红线今何在，香愁满绣闺①。
送友人西上（宋·林石涧）　　五言律诗　押微韵	祖席歌云散，春风助马飞。到京三月尽，为客几时归。雨驿梨花瘦，烟村荻笋肥。倚门有慈母，莫负老莱衣①。
潮后（宋·林石涧）　　七言律诗　押齐韵	潮后菰蒋半带泥，隔林遥听午时鸡。江天漠漠云帆远，野日荒荒春鸟啼。石壁倒垂枯树老，沙田平接乱山低。经行好处须摹取，收入诗囊付小奚①。
月夜溪行怀富沙友（宋·林石涧）　　七言绝句　押萧韵	溪光清浅碎琼瑶，杨柳风柔酒渐消。犹忆去年今夜月，照人同上水西桥①。
雪中怀槐坡丹品（宋·林石涧）　　七言绝句　押尤韵	昔同诗伴结清游，乱折梅花当酒筹。十二阑干风雪里，玉人扶醉下西楼①。
杂咏（宋·林石涧）　　七言绝句　押支韵	蓂荚阶前日月飞，羹墙惆怅望尧眉。三千年笑巢由错，不见勋华揖逊时①。
戏笔（宋·林石涧）　　七言绝句　押尤韵	碧云芳草两悠悠，望断天涯此倚楼。莫遣闲愁似江海，潮生潮落几时休①。
