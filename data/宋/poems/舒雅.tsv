答刘学士（宋·舒雅）　　五言律诗　押微韵	往岁别京畿，栖山与众违。君心似松柏，雁足寄珠玑。学道情难笃，烧丹力尚微。云中鸡犬在，祇候主人归①。
答内翰学士（宋·舒雅）　　七言律诗　押真韵	清贵无过近侍臣，多情犹忆旧交亲。金莲烛下裁诗句，麟角峰前寄隐沦。和气忽飘燕谷暖，好风徐起谢庭春。缄藏便是山家宝，留与儿孙世不贫。
答钱少卿（宋·舒雅）　　七言律诗　押鱼韵	蓬莱阁下旧邻居，偶别俄惊四载馀。每见寒葭思倚玉，忽临秋水得双鱼。人间贵盛君谁及，物外优闲我自如。闻说归艎向春渚，深知不与道情疏。
送僧归护国寺（宋·舒雅）　　七言律诗　押侵韵	偶思皇泽来丹阙，却为禅斋返旧林。岭上白云终挂念，人间馀事不关心。澄潭雨过秋涵月，古桧风生夜对琴。闻道石桥多胜境，几时相伴一閒寻①。
题义门胡氏华林书院（宋·舒雅）　　五言排律　押鱼韵	江外力为儒，荣华表里闾。后生多折桂，数世必同居。筑室寒留谷，穿池夏养鱼。买山添胜境，移席讲新书。竹鸟邻僧刹，溪亭入野蔬。姓名喧魏阙，行止到公车。顾我曾游此，多年尚忆诸。未能重得去，寄咏一踌躇①。
