赠李崇义应童子科长歌（宋·江湘）　　押阳韵	通经应童科，诗书尤所长。生儿有如此，族党真有光。五车举舌端，观者绕回廊。崭然露头角，志气何坚刚。七岁古所难，一目书五行。毋乃天帝孙，为织云锦裳。自觉我形秽，明珠在我傍。麟经究终始，猿臂射艺场。覆诵公堂上，时维十月阳。同僚发嗟叹，喜子同举觞。我非韩昌黎，坠绪寻茫茫。犹拟作一序，如送童子张。读书宜闭门，不迎亦不将。六经漱芳润，闇然名日彰。上书愿鬻汉，负鼎期干汤。幼学欲壮行，少年非所当。细字缀语言，漏声夜未央。短檠提案前，帘幕风露堂。博洽精经史，纵横骛皇王。逢源欲深造，不息思自强。上必希贤圣，下期为隽良。时乎时不再，夜气毋牿亡。缅想唐宗室，姓名今馨香。长吉非凡流，劲词摩穹苍。锦囊搜佳句，诗体轹齐梁。长源有仙骨，頫笑馀子忙。鸣珂乃言志，宁忍驹服箱。卓哉二君子，驰声翰墨场。愿子勉未至，多歧戒亡羊。举动思古人，远到胡可量。召见金銮殿，承恩七宝床。假直秘书阁，遍览万卷藏。此是君家事，射策宜为郎。万人吾往矣，所向俱披猖。蝜蝂戒缘高，失手千丈强。散仙戒追陪，埃𡏖惊劻勷。顾我理一同，强颜补千疮。催科政何拙，劝民务农桑。戴星廑出入，艰险身备尝。未寻三径盟，徒积九回肠。为米耻折腰，卜居筑林塘。我赋归去来，观子鹏路翔。更尽一杯酒，富贵无相忘①。
