顶山栗（宋·王伯广）	黄篱抱中实，紫苞发外彩。寄踪蜂窠垂，藏头猬皮隘。讵堪鼯鼠窃，更复猿猱采。心怜使民畏，时须徇儿爱。荆山破金璞，骊珠掩微颣。缜密文自保，滋味身乃碎。筠笼贡厥珍，不在柤梨外。罗笾加其仪，顾与菱芡对。易饱屏膏肉，馀功益肝肺。悬风当令坚，致湿忍使败。晋地枣非偶，宣城蜜佳配。谁知麝香囊，可居天下最。
宝严寺（宋·王伯广）	平湖镜净中，背贴青峰峦。去郭二十里，金碧辉波澜。是曰宝华境，万象郁以盘。壮哉窣堵坡，一瞰天地宽。谁怀堕尘鞅，几欲招飞鸾。我生眇何能，山水情所安。扁舟几来斯，不为开愁端。意到自行乐，樽酒那追欢。何时结青莲，超适心外观。尘迹身两忘，浩然天地间①。
