独客（宋·蒋华子）　　五言律诗　押麻韵	独客秋江上，萧萧发欲华。终风撼红树，甚雨老黄花。丘垄应无恙，音书不到家。眠孤怨遥夜，归梦绕鸥沙。
题孙得休居室（宋·蒋华子）　　五言律诗　押先韵	住世百来年，童颜只俨然。道心丹灶外，诗趣笔床边。瓮牖清虚府，盆池小有天。云关谁剥啄，端是问神仙。
笋（宋·蒋华子）　　五言律诗	头角崭崭露，江南四月时。定应孤竹子，未脱老莱衣。怒长支苔石，旁行过棘篱。不来能几日，渐学翠鸾飞。
春晚谣（宋·蒋华子）	汀洲三月杨花飞，河鲀出水江鲚肥。雨声翻作断肠曲，薄寒恋恋轻罗衣。新愁压眉双碧聚，作意挽春春不住。无情恨杀蜀帝魂，不劝归来劝归去①。
