刚显庙（宋·郑昂）	公昔隐居乌石冈，老观禅师同道场。法主懒安共徜徉，李薛咨参互击扬。摆脱利欲心清凉，是以能全此至刚。黄巢兵乱来福唐，公力抗之不肯降。欣然引颈齿剑芒，白乳上涌如雪霜。老贼自谓暴无伤，才杀人半于南方①。公无爵位在周行，史臣不书名不彰。后三百年丞相张，夜梦三贤与迎将。翌日游山登公堂，宛如梦中貌昂藏。再来为州剡奏章，赐名刚显烈有光。葺祠为庙饰栋梁，普与州人奉肴觞。于荐荔丹与蕉黄，岁时来享以为常。我作铭诗刻其旁，千万亿载死不亡②。
