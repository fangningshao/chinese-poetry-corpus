游大涤假宿鸣玉馆成（宋·韩松）　　五言律诗　押语韵	风动归云清，日落众山楚。重来兴弥深，托宿此何所。浪浪鸣玉泉，恍恍对床雨。梦断身高低，尘劳深夜语①。
游洞霄（宋·韩松）　　七言律诗　押先韵	去城十里蔚山川，欲界仙都自古传。一□孤撑青突兀，群峰九锁翠盘旋。能通玄盖分精路，未数仇池小有天。欲洗积年尘土恨，重来大涤访流泉①。
游洞霄宫（宋·韩松）　　七言绝句　押寒韵	苔封九锁碧琅玕，中有仙宫玉佩寒。阊阖忽闻呼案吏，来乘灏气跨青鸾。
崇寿院霜钟双阁（宋·韩松）　　押寘韵	吾闻海上多云气，万状千形各殊异。人间亦有亦等奇，二钟之山盖其类。高崖凌空上摩云，下有岩隙颇幽邃。料应自古水泷濯，弹空蜂房悬师鼻。玲珑断续瘦入骨，奇怪嶙峋复苍翠。身如抵掌在灵谷，又若謦咳发深隧。笙竽金石不一音，风浪翻腾随所寄。我来天晴江面平，遂得优游访天秘。低昂壈坎或攲侧，藤蔓盘旋青覆被。遥知蓬莱隔沧海，毛羽不航人莫至。归来困卧小蓬窗，梦想高天三十二①。
游栖真洞（宋·韩松）	黄冠具竹舆，邀我游栖真。山家杂水树，野径横荆榛。长松卧苍蛟，乱石错紫鳞。委曲至洞府，积雪开双门。结顶宝盖高，下可容百人。神仙独何之，棋局今犹存。翠子拂不落，衣袖生清芬。山间局未终，浮世三千春。安得从之游，一笑凌层云①。
游洞霄宫 其三（宋·韩松）　　押庚韵	芒鞋踏明月，入谷闻泉声。了知非人间，泠然毛骨轻。夜投羽士宫，道话留三更。凌晨访幽洞，岩穴何峥嵘。仙凡隔几尘，无由问霓旌。旧闻九锁峰，忽此眼界明。跻攀不可上，势与龙虎争。凭栏试抚掌，碧甃波纹生。尘缘苦未断，世路犹遐征。题诗来贤岩，岁晚当再行①。
