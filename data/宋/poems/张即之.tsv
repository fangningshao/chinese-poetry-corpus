自遣用鲁山老僧韵（宋·张即之）　　七言律诗　押阳韵	心期万未一能偿，海角连宵梦帝乡。白发易生时序短，青云难致道途长。有方却病还吞药，无事消閒只点香。谁道官居寥落甚，许多风月满诗囊。
腊八日早漫成（宋·张即之）　　七言律诗　押盐韵	簿书应接一身兼，减却新诗上笔尖。愧我世无分寸补，为农忧有岁时占。客因年近思家切，人到心閒饮水甜。昨夜一番乡屋梦，寒梅香处短筇拈。
怀保叔寺镛公（宋·张即之）　　押庚韵	华严阁上夜谈经，虎啸风生月正横。茶笋家常原有分，簪缨世路本无情。住閒石屋堪容膝，遇个诗翁便记名。
句（宋·张即之）　　押青韵	十载几番闲往返，镛公为我添眼青①。
