天平山白云泉（宋·钱藻）　　七言律诗　押灰韵	白云岩静最深隈，泉溜泓溶石窦开。宿雾不生澄晓月，残风轻漾蛰寒雷。源从天汉星边落，流自鳌峰海上回。莫谓无心事奔注，曾随霖雨下山来①。
静照堂（宋·钱藻）　　七言律诗　押侵韵	去年秀水拍桥深，闻说幽堂绿可临。自愧尘埃逢①泽上，空思潇洒太湖阴。经台罢讲吹红烬②，斋钵留生③下翠禽。应是禅机终息处，不须此外觅双林④。
送程给事知越州（宋·钱藻）	越水浸天云脚乱，越山洗露秋骨巉。山重水远地万顷，居者暇裕无毁谗。朝家左顾倚藩捍，提兵开府为立监。得吾耆老自青琐，命书临遣芝泥缄。公以文章政事豪，骥跃天衢𤜣羁衔。七闽南海劫大利，伟望压俗山之岩。欲公锦衣耀闾里，绶章灿烂拖虹縿。神武方兹五兵戢，高躔夜半隳祅搀。劭农决讼更何事，宁有纤蠹烦荑摲。黄堂歌酒醉宾从，独持大体钩最凡。姓名定入神仙籍，蓬莱上下鸾鹤骖。何当东去一解榻，归心千里追飞帆①。
