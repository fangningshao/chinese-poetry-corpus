望梅亭（宋·罗愿）　　五言律诗　押尤韵	节物重阳后，风烟庾岭头。休论梅子雨，才度菊花秋。翠壁堪横绝，幽亭劝小留。谋生兄弟拙，一一傍南州。
奉寄交代通守王兄兼简胡君二首（宋·罗愿）　　五言律诗　押真韵	籍甚王文度，同侪意自亲。方舟能送我，别驾苦劳人。属县应如律，山田向食新。荷花开几许，老子旧凝神。
次韵酬通判刘兄岳阳楼见怀二首（宋·罗愿）　　五言律诗　押豪韵	蓄纳深无际，凭临势易高。青春关气象，白日散风涛。有野张轩乐，何人续楚骚。古来川浸在，閒却汉阴槔。
送邕州吴使君（宋·罗愿）　　七言律诗　押庚韵	题舆才赴日边程，便拥油幢镇列城。地望素高唐五管，人才今似汉三明。时清市骏非无意，岁晏逢花好寄声。太学英名湖海气，此行持论要平平。
题汪氏尊己堂（宋·罗愿）　　七言律诗　押先韵	华屋成来有几年，名因耆旧里中传。未容极口论①臧否，正欲虚心到圣贤。室有图书人自好，门多车马地还偏。邕州健笔人争诵，姓字从今到日边。
次韵楚觉先见赠（宋·罗愿）　　七言律诗　押东韵	奏事何能补帝聪，流年早已付天公。旧闻双剑沦波底，忽有三刀入梦中。首出诗文为我贺，多惭忧乐与人同。如君孝友天应报，飞鹤那应久在笼。
奉酬李叔勤知县觅抹莉花栽长句（宋·罗愿）　　七言律诗　押麻韵	郫令风流太史家，早知抹莉有奇葩。生嫌众色空尘滓，遍阅馀香见等差。多谢珠玑来坐右，好将根垡到天涯。蜀江红紫纷披后，初看东南第一花。
次韵和子澄春祠先圣律诗（宋·罗愿）　　七言律诗　押支韵	质明帨洗动轻漪，礼殿巍巍百世师。伏几亲瞻古人象，陪祠颇杂汉官仪。诗书自可谋元帅，俎豆何妨示小儿。春服咏归千古意，只今童冠可无诗。
春社礼成借用寺簿释奠诗韵呈诸同官（宋·罗愿）　　七言律诗　押支韵	素餐深觉愧涟漪，后稷勾龙实吏师。平土至今犹有赖，配天在昔盖多仪。操豚底用勤巫祝，饷黍行看媚妇儿。海内和平颂声作，登歌还有载芟诗。
福州赵侍郎开城西古湖以溉田既成冀得致政丞相福公一临于是有唱和之篇二首（宋·罗愿）　　七言律诗　押东韵	湖边飞盖欲谁同，治行人思旧弱翁。行乐未饶溱水女，咏归应有舞雩童。闽山影浸烟云动，沧海潮连浦溆空。欲识元侯疏凿意，君王勤俭正卑宫。
宴留（天启本、康熙本作刘）尚书致语口号（宋·罗愿）　　七言律诗　押灰韵	坐对崆峒帅府开，尚书元是济川材。才看剑履从天下，倏见旌旗照海来。兵卫半年虚抱戟，公堂今日共衔杯。文昌暂照东南地，已觉光辉近上台①。
题木犀（宋·罗愿）　　七言律诗　押东韵	老照轩前翠已空，却惊嘉树巧玲珑。幽芬自出禅枝外，圆相长标法窟中。过客莫辞三宿恋，道人已费十年工。要须共结团栾坐，赏尽清秋面面风①。
日涉园次韵五首 虚静堂（宋·罗愿）　　七言绝句　押支韵	华堂清旷隔喧卑，户外春残绿满枝。好鸟窥檐时下啄，有人燕坐独支颐。
闻寺簿燕客因以酒蟹送似有诗见及次韵二首（宋·罗愿）　　七言绝句　押真韵	冠盖追随寂寞滨，绝甘宽我未閒身。古来把酒持螯者，便作风流一世人。
酬寺簿录示胡康侯戒明仲治郡遗训（宋·罗愿）　　七言绝句　押鱼韵	别驾游心到古初，时将前辈警公馀。异时治行传青史，名字①牵联倘得书。
寄远辞（宋·罗愿）	过黎阳而遂西兮，烦嘉友之临饯。道踌躇而屡顾兮，忽背驰而不可挽。幸介弟之勤我兮，守权舆其益坚。人情岂其恶逸兮，虑我脩涂之易倦。粲高原与平隰兮，冰雪凛其同践。山负石以当径兮，泥飞屐以相溅。喜招招以卬涉兮，又风涛之交战。几四载之皆乘兮，初不悟其巳远。亦既降乎庐阜兮，县尹告以舟办。谋不主于云梦兮，果若大江之为限。分渚陆之异遵兮，弟亦曰予将返。试往阅于千帆兮，前车近其当鉴。挟忠信以临深兮，犹一觇而色变。爱我者于是而委去兮，吾然后知所恃之惟天。宁戒惧之遂忘兮，托命于南公之鸡犬。舍亲戚与坟墓兮，初岂以易刍豢。抑甚珍其所怀兮，每欲弃置而未忍。行四方以经营兮，膂力犹幸其可勉。荆又用武之国兮，庶几少施乎吾辩。至天性之燥湿兮，盖终身陋巷而不厌。非将老无闻之为病兮，且安往而不乐其贫贱。独夫人之信此兮，跂予望之而不之见。秋兰何时其可致兮，聊以报乎足茧。
送新安守陈郎中赴阙（宋·罗愿）	浙水带天邑，于今如涧瀍。言从发源处，直到行阙前。使君仪曹郎，省闱早周旋。一行领辅郡，奏课十郡先。是时新雨馀，纵缆惊号蝉。长河无六月，解带风中眠。乌羽动林莽，马门纳云烟。村村老农出，寒女一笑嫣。共谈两岁乐，米粮不论钱。今日见使君，使君正当年。还能持节来，莫作长弃捐。再拜不可留，鼓声催发船。嗟我寄枌社，弟兄辱知怜。宦游适四方，从公倘非难。农人寔怀土，欲见无由缘。唯因足襦裤，长说使君贤。
题贤女铺（宋·罗愿）　　押侵韵	许嫁女始字，昔人良所钦。此身有所属，安得强委禽。嗟哉乃翁愚，弃盟欲重寻。死生还复合，世谓遂初心。谁知彼寒女，义烈动芳襟。顷来已一惭，厚愧方在今。正性不负物，临流殒千金。我来吊丛祠，目眩寒潭深。凄凉一川上，行客闻知音。
梁寺丞见示过岭新作（宋·罗愿）	凌晨登郁孤，南走韶阳道。封疆有申（小集本作中）画，山川本怀抱。公行度塞岭，残雪故未扫。高情无南北，反谓兹山小。顷来我尝游，亦觉山媚好。前贤困①远谪，我辈得幽讨。两崖瞻欲眩，数树攀且绕。想公哦新诗，千骑转林杪。衙冠候颜色，约束军声悄。韶阳古名郡，四十专城早。重华已千岁，苍石在云表。鱼龙舞幽壑，遗韵盖可考。以兹供抚玩，或可荐寿考。公馀亦时饮，未用绝芳醥。行行布恩惠，正直神所保。
送赣州守施司谏奉祠归吴兴（宋·罗愿）	去国二千里，叱驭良已勤。到官一百日，啜菽念所欣。使君岂常流，早岁承华勋。螭首有故步，天香带馀熏。时清省谏纸，符竹亦再分。属者寇虽除，遗民尚惊尘。公来钤江右，喜气感三军。下担见施设，果苏彫瘵群。天姿夙已高，况复勇所闻。属县但期约，讼庭无放纷。村团不识吏，处处饱羹芹。生女戒勿怒，减输劝其耘。惠术颇次第，归心已乡枌。小子谬从师，颇尝侍朝曛。从容进逢掖，惨淡立红裙。中坐要娱客，所陈金石文。行装遂如此，何以充栋棼。人事与天意，嗟予岂须云。来携谏坡雨，去开崆山云。多公能摧刚，圣虑①已策勋。行藏吾有命，所愿不忘君。
