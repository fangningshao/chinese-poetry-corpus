醉蓬莱（宋·百兰）	怪柳吟翻雪，梅笑冲寒，郁葱如彩。还是瑶池，宴神仙俦侣。罗幕轻掀，绣帘低揭，按霓裳宫羽。宝炷熏浓，佩环声颤，凤飞鸾舞。犹记年时，玉箫吹彻，并驾萧郎，共骖赢女。旋捧麒麟，种旧家前武。政了摘星天上，早约个、嫦娥住。妆点华堂，双扶醉玉，黑颠如许。
满庭芳 贺晚生子（宋·百兰）	有分非难，是缘终合，采来还换须臾。少年培植，春意已敷腴。毕竟花多驻果，坚牢是、蚌老生珠。君知否，今番定也，颠不破璠玙。遥知纷瑞霭，十分郎罢，黄溢眉须。便何妨燕喜，剩买欢娱。况侍北堂难老，庭阶映、玉树森如。金荷劝，从教酩酊，扶醉看孙株。
雨中花慢 贺欧文建楼与桥（宋·百兰）	饤斗云山，挨排烟水，六丁午夜文移。道滁翁孙子，欲寄游嬉。高趁鹜霞舒啸，低群鸥鹭忘机。牢笼两下，楼乘汗漫，桥枕清漪。灞陵吟畅，岳阳登览，百色都副襟期。还好是、行天马渡，探月人归。倚柱荷香扑面，凭栏桂影侵衣。索梅无便，春风不碍，容我追随。
