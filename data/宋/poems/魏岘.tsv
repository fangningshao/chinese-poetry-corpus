它山堰次永嘉薛叔振韵（宋·魏岘）　　五言律诗	一朝堰此水，千载粒吾民。只仰溪为雨，何劳旱望云。四时人饮碧，六月稻尝新。流出心源泽，年年惠我鄞①。
回沙闸成用可斋陈公韵（宋·魏岘）　　押祃韵	一堰限溪江，七乡利耕稼。卤汐回东溟，多水流仲夏。仁哉王长官，一劳贻永暇。长输不尽泽，绝胜晴雨乍。旱魃纵肆威，恃此不足怕。滴水一滴金，欲买真无价。年来沙作祟，耄倪忧日夜。役夫锸方举，贤帅车已下。丰赀发公储，严祀阐神舍。临流肃旌骑，问瘼穷隙罅。买地开一吭，纳水通百汊。山判不可移，石级谁敢跨。董正有赞府，相视皆别驾。仍忧竭尾闾，置栅抵立坝。即此是商霖，何必骄阳化。它山不可磨，钱秦特其亚。
