韩木（宋·黄补）	先生来潮南，先生一时屋。潮南得先生，潮南千载足。呜呼潮南俗亦淳，先生遗树今犹存。春山二月春鸟响，游人树底罗酒尊。尊残倚树初不语，暗觉山翁泪如雨。山翁之泪良可怜，我生不及元和前。元和万事已尘土，惟有岩边留此树。树本于人果何识，为是先生手亲植。先生一去今几秋，岩头满树春风浮。风从昨夜何懰剽，俨似当年祛鳄色。鳄鱼东遁不回头，一带寒江绕郡流。郡人向晚争归舟，树与江波相对愁①。
