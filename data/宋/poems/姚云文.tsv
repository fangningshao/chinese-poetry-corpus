摸鱼儿 艮岳（宋·姚云文）	渺人间、蓬瀛何许，一朝飞入梁苑。辋川梯洞层瑰出，带取鬼愁龙怨。穷游宴。谈笑里，金风吹折桃花扇。翠华天远。怅莎沼黏萤，锦屏烟合，草露泣苍藓。东华梦，好在牙樯雕辇。画图历历曾见。落红万点孤臣泪，斜日牛羊春晚，摩双眼。看尘世，鳌宫又报鲸波浅。吟鞘拍断。便乞与娲皇，化成精卫，填不尽遗恨。
玲珑玉 半闲堂赋春雪（宋·姚云文）	开岁春迟，早赢得、一白潇潇。风窗淅簌，梦惊金帐春娇。是处貂裘透暖，任尊前回舞，红倦柔腰。今朝。亏陶家、茶鼎寂寥。料得东皇戏剧，怕蛾儿街柳，先斗元宵。宇宙低迷，倩谁分、浅凸深凹。休嗟空花无据，便真个、琼雕玉琢，总是虚飘。虚飘。且沈醉，趁楼头、零片未消。
木兰花慢 清明后赏牡丹（宋·姚云文）	笑花神较懒，似忘却、趁清明。更油幄晴悭，箬庵寒浅，湿重红云。东君似怜花透，环碧ㄓ、遮住怕渠惊。惆怅犊车人远，绿杨深闭重城。香名。谁误娉婷。曾注谱、上金屏。问洛中亭馆、竹西鼓吹，人醉花醒。且莫煎酥涴却，一枝枝、封蜡付铜瓶。三十六宫春在，人间风雨无情。
紫萸香慢（宋·姚云文）	近重阳、偏多风雨，绝怜此日暄明。问秋香浓未，待携客、出西城。正自羁怀多感，怕荒台高处，更不胜情。向尊前、又忆漉酒插花人。只座上、已无老兵。凄情。浅醉还醒。愁不肯、与诗平。记长楸走马，雕弓ㄇ柳，前事休评。紫萸一枝传赐，梦谁到、汉家陵。尽乌纱、便随风去，要天知道，华发如此星星。歌罢涕零。
洞仙歌（宋·姚云文）	燕窠香湿，误天涯芳信。社近阴晴未前定。听莺簧宛转，似羽疑宫，歌未断，落落旧愁都醒。疏狂追少日，杜曲樊楼，拼把黄金买春恨。回首武陵溪，花待郎归，洞云深、未知春尽。问杨柳梢头几分青，消不得，朝来雨寒一阵。
齐天乐（宋·姚云文）	柳花引过横塘路，萦回曲蹊通圃。插槿编篱，挨梅砌石，次第海棠成坞。吟筇独拄。待寻访斜桥，水边窥户。已约青山，云深不碍客来处。繁华阅人无数。问旧日平原，君还知否。啼鸟窗幽，昼阴人寂，慵困不如飞絮。匆匆燕语。似迎得春来，且留春住。惜取名花，一枝堪寄与。
蝶恋花（宋·姚云文）	春到海棠花几信。堠馆馀寒，欲雨征衣润。燕认杏梁栖未稳。牡丹忽报清明近。恨入青山连晓镜。香雪柔酥，应被春消尽。绣阁深深人半醒。烛花贴在金钗影。
如梦令（宋·姚云文）	昨夜佳人凭酒。隔著罗衾厮守。听彻五更钟，陡觉霜飞寒逗。却又。却又。陪笑倩人温手。
八声甘州 竞渡（宋·姚云文）　　押先韵	卷丝丝、雨织半晴天，棹歌发清舷。甚苍虬怒跃，灵鼍急吼，雪涌平川。楼外榴裙几点，描破绿杨烟。把画罗遥指，助啸争先。憔悴潘郎曾记，得青龙千舸，采石矶边。叹内家帖子，闲却缕金笺。觉素标、插头如许，尽风情、终不似斗赢船。人声断，虚斋半掩，月印枯禅。
