游洞霄纪实（宋·马元演）	甲寅良月初，为捧帅垣檄。遍走三荡所，村落怪荒寂。人谓白升里，杭邑才咫尺。杭有洞霄宫，神仙其窟宅。惯是名胜游，不许俗眼识。余虽一俗吏，心实慕名德。痴儿官事了，此行乌可惜。天气暖如春，得意马蹄疾。仆夫嗟况瘁，告我请休息。止宿萧市中，明朝辨行色。未晓垂玉绳，向风嘶金勒。行行十数里，渐渐仙境出。始见九锁峰，穷眸望不极。一似天为门，四山作扃鐍。云烟一齐起，松桧万古碧。岩洞是处有，名字难尽忆。入拜大有庭，奇特更奇特。洞天与福地，它山得其一。惟此为两全，四字揭奎画。主人贝道士，高志颇嗜客。引谒帝宸殿，金钉朱户饰。出示御书经，凤篆龙章笔。拜手拈瓣香，举头看近日。既见抚掌泉，又观松花石。小愒漱玉轩，恍惊风雨夕。再登虚白楼，顿觉天地窄。迤逦游二洞，其东名大涤。仰视洞中山，群崖翠欲滴。蛟龙现鳞距，天产非人力。石鼓清可听，石鱼亦堪击。中有一小洞，谓能隔凡迹。稚子曾入去，海声亲听得。出洞见一井，石栏四围赤。云是葛翁泉，大旱无竭泽。西洞号栖真，却在山绝壁。华盖垂于上，狮子横其侧。非烟亦非云，蟠结斩如刻。上有倒挂仙，疑是帝所谪。棋台别东西，棋子散黑白。又见方尺地，三人可容膝。下如空谷声，必是仙隐室。道士虽携持，余亦倦登陟。归息翠蛟亭，寒玉走鸣瀑。心目尽开豁，尘累涣然释。坡仙纪旧游，壁间著遗墨。吾得继清赏，奚必问姑射。试观殊胜地，何年是开辟。虽慕子长游，未学子真逸。可惜系微官，匆匆整还役。小子不学诗，数章□纪实①。
