许昌公宇书怀呈欧阳永叔韩子华王介甫（宋·谢伯初）　　七言律诗　押庚韵	十年趋竞浪求营，因得闲曹减宦情。乱种黄花看①野景，旋移高竹听秋声。驱驰贱事犹干禄，约勒清狂为近名。早晚持竿钓鲈鳜，双溪烟雨一舟横②。
寄欧阳永叔谪夷陵（宋·谢伯初）　　七言排律　押阳韵	江流无险似瞿塘，满峡猿声断旅肠。万里可堪入谪宦，经年应合鬓成霜。长官衫色江波绿，学士文华蜀锦张。异域化为儒雅俗，远民争识校雠郎。才如梦得多为累，情似安仁久悼亡。下国难留金马客，新诗传与竹枝娘。典辞悬待修青史，谏草当来集皂囊。莫谓明时暂迁谪，便将缨足濯沧浪①。
句（宋·谢伯初）　　押文韵	多情未老已白发，野思到春如乱云。
