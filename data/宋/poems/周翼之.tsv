西里翁宅（宋·周翼之）　　五言律诗　押麻韵	诗人风致别，卜筑寓烟霞。一圃分三径，无时不有花。苔痕留鹤迹，松色在檐牙。细酌北窗下，逶迤到日斜。
春雨（宋·周翼之）　　五言律诗　押支韵	青阳播物时，云气暗天涯。点滴听无厌，丰登喜有期。池幽生活水，花落长空枝。载酒行春屐，何忧入兴迟。
京口江亭（宋·周翼之）　　五言律诗　押庚韵	不忍凭阑久，边愁随望生。如何万马壮，不比一江横。落日明金屿，高风撼铁城。寒涛触沙渚，天意苦难平。
道傍祠（宋·周翼之）　　五言律诗　押先韵	荒祠古道边，乔木翠森然。叠石为香案，攀藤挂纸钱。一时灵有迹，千载祀犹传。草草陈牛酒，深期大有年。
初夏（宋·周翼之）　　七言绝句　押歌韵	入夏庭中雀可罗，閒僧閒客间相过。莺声不得蛙声接，杨柳池塘寂寞多①。
