海棠（宋·张冕）　　七言排律　押寒韵	海棠栽植遍尘寰，未必成都欲咏难。山木瓜开千颗颗，水林檎发一攒攒①。初疑红豆争头缀，忽觉燕脂众手丸。西蜀僧家根拨小，南荆官舍树支宽。高穿群木无因蔽，平倚危楼最好看。十亩园林浑似火，数方池面悉如丹。锦袍万丈仍连袂②，珠被齐光更合欢③。风袅细腰妆正罢④，露晞铜雀泪新乾。晨曦远借彤云暖，秋魄微侵甲帐寒。会宴岂劳供幄幕，采香应见费龙檀。秾烧游女青丝发，殷染妖姬白玉冠。宾席半移隈茜绶，使车多热簇雕鞍。层层排朵萦飞蝶，密密交柯宿翠翰。诗客早惭矜镂管，画工谁敢炫霜纨。本期相伴千场醉，可忍轻邀百卉残。川路尚移随迅濑，蕃船犹折出长澜。飘零绛雪深盈尺，收拾晴霞散结团。时去独应贤者识，色空前有达人观。谱为仙子终须美⑤，实作寒梅况不酸⑥。五六年来离别恨，春宵频梦石台盘⑦。
