龙湫（宋·郭君举）　　五言律诗　押先韵	绝顶龙君宅，深疑与海连。飞来千丈瀑，下润几桑田。噀日虹霓壮，随风雪霰圆。高寒吟未稳，欲去复回旋。
观音岩（宋·郭君举）　　五言律诗　押真韵	上得马鞍岭，奇峰应接频。遥看孤绝处，分现普陀身。纳月瓶泉冷，娇春柳黛新。却疑吴道子，貌出此岩真。
天聪洞（宋·郭君举）　　五言律诗　押庚韵	混沌何年凿，天聪亦强名。我疑龙窟宅，人说鬼经营。梯向岩边接，云从洞里生。此行顽健甚，脚力十分轻。
维摩室（宋·郭君举）　　五言律诗　押元韵	来问维摩室，因参不二门。一龛间日月，方丈别乾坤。风落岩花暖，雨晴山鸟喧。何当分半席，默坐听潺湲①。
