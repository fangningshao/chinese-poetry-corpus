过分水岭即事次韵（宋·王侃）　　五言律诗	积阴颇愁寂，一笑晚风生。豪爽传诗韵，清真破俗酲。层峦思就隐，大壑戒趋程。芳草无人种，连天只么青①。
题画扁（宋·王侃）　　五言绝句	野桥人迹少，林静谷风闲。谁识孤峰顶，悠然宇宙宽。
查林对月（宋·王侃）　　七言绝句　押尤韵	一天风月近中秋，凝望家山不阻修。漫浪疏林人已倦，心期犹与素光谋。
过冯岭感旧（宋·王侃）　　七言绝句	危陟山椒下碧湾，篮舆竟日剧千盘。伤心四起经行旧，那复当年綵袖班。
寄玉涧（宋·王侃）　　七言绝句	山中之乐属高人，风月无边取次吟。但使胸中饱丘壑，莫将片点著埃尘①。
鹰爪花（宋·王侃）　　七言绝句　押支韵	宿蔓盘根悉剪夷，只留庭下雪霜枝。史君第一憎贪攫，岂是苍鹰露爪时①。
夜对梅花示彦恭侄（宋·王侃）	羁旅不自怡，坐阅芳岁晚。江湖有莫逆，梅花还到眼。平生相慰藉，风期无近远。今夕共短檠，与子兴不浅。
冬日杂兴（宋·王侃）	庭际幽兰手自种，托根不与春花共。冉冉同风数茎竹，襟期元作幽人供。如何江湖浪征逐，芳信却因冯翼送。多惭独处岁将晚，尚想清标形晓梦。
