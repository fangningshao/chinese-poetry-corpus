鹊桥仙 三月廿一（宋·梅坡）	华桐日永，泛兰风细，节近朱明十日。玉麟何事吐书来，瑞世应、文章东壁。绿衣戏彩，金樽酌醴，兰玉阶庭森列。更看千岁树青青，管取并、三槐手植。
满江红 四月初六（宋·梅坡）	天佑生贤，安排个、麦秋六日。人尽道、英雄慷慨，中兴人物。佛祖庆生宜后两，洞宾初度犹迟七。欲急流勇退作神仙，如何得。州县考，劳书绩。东西府，今虚席。看台星北拱，寿星南极。即见紫泥书下逮，须还玉笋班头立。愿得君、千载庆风云，齐箕翼。
水调歌头 寿马守五月十八（宋·梅坡）	五月进农黍，三叶换阶蓂。不知今夕何夕，嵩岳庆生申。莲幕泮宫小试，花县二车遍历，所至蔼芳声。一札颁明诏，千里寄专城。席方温，边报警，塞飞尘。腹中数万兵甲，笑却狄人兵。金印明年如斗，黄阁有人引类，阔步到公卿。遥拜祝椿算，长愿侍枫宸。
千秋岁引 寿女人八月初二（宋·梅坡）	两叶蓂开，千年桃熟，恰近秋期十三日。寿星辉映福星现，寿山高对城山立。蕊宫仙，王母宴，瑶池客。齐劝芳樽斟玉液。齐唱新词翻玉笛。岁岁今朝陪燕集。荣华富贵长年出，重重锦上花添色。谢庭兰，燕山桂，登科必。
