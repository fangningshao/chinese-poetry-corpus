定光室（宋·汪任）　　七言绝句　押阳韵	古有如来号定光，百年真相为重装。面前涌出香炉石，欲使人烧无尽香。
熙熙亭（宋·汪任）　　七言绝句　押歌韵	中天未复旧山河，春日同民强一过。草草杯盘等闲置，愁多易觉醉颜酡。
根辋岩（宋·汪任）　　七言绝句　押侵韵	高岩古木根如辋，辋坏无根何处寻。下有唐人元杰记，读之聊足慰登临。
临清龛（宋·汪任）　　七言绝句　押支韵	地辟仙龛小亦奇，龛前长泻碧琉璃。我来恰似陶彭泽，览景濡毫便赋诗。
煮茗台（宋·汪任）　　七言绝句　押青韵	石梯千级杖藜行，行到山腰足暂停。旋汲灵泉煮佳茗，渴心滋润困魔醒。
寒翠亭（宋·汪任）　　七言绝句　押寘韵	叠浪千堆霰雪寒，澄渊百尺琉璃翠。江皋更展石屏风，特为幽亭助嘉致①。
雪山院（宋·汪任）　　七言绝句　押寒韵	乘兴挐舟到雪山，松篁门径望中宽。翻思我佛修行处，景物虽殊道一般①。
游南山（宋·汪任）	浈阳富佳致，无以过南山。山高雄地理，万丈亲云端。攀援临绝顶，气象非尘寰。神存古庙貌，台敞旧轩栏。青石生龙文，凛凛常风寒。纵目四无际，陡觉天地宽。直北二江合，水势中分滩。滩横水亦转，曲折束成湾。群峰自西来，险绝如函关。中虚左梵刹，地胜苾刍安。梵修祝圣寿，额自九重颁。旁有石一障，高下数亩间。或列如屏风，或方如仙坛。或立如驻马，或走如奔帆。或侧如虎卧，或曲如龙蟠。或严如卫吏，或罗如星官。或伛如老人，而枯其形颜。或俨如端士，而正其衣冠。或堆如云霞，重叠而聚攒。或涌如波浪，挛属而奔湍。或倾而复举，如猎而兽跧。或腾而不下，如射而禽翻。或先后相续，如朝赴金銮。或参差不齐，如兵方结圆。或平为几案，而可罗杯盘。或突出皋岸，而能垂钓竿。或背若相恶，或向若相欢。或声若磬响，或色若豹斑。或累而成塔，或砌而成鞍。或疏而分散，或密而弯环。或巧而非怪，或钝而非顽。虽偶不为配，虽单不为鳏。虽近不相狎，虽压不相残。有室可居佛，有灶可炼丹。有洞可休息，有岩可跻攀。爽气自有馀，蒸岚不相干。乾坤所开辟，断斸非斧刓。游者可意得，名状不易殚。通天与三峡，若是乌能班。今时无王维，睥睨措笔难。静想瑶池仙，岂不停翔鸾。又疑桃源客，步虚潜往还。我有英贤乐，冥搜思不悭。题名或赋诗，鸠工妙手刊。惜哉岁月久，几至遍圬漫。山僧不好奇，仁者兴嗟叹。爰有老仙翁，寻幽独忘餐。尘土尽去除，林木间自芟。特道方寸地，旧耕同一观。小亭翼其上，游居兴不阑。于此或围棋，纵横势万般。于此或煮茗，江心汲澄澜。于此或燕坐，尘虑一切拌。谁知得真趣，消此白日閒。胜槩益增重，清爽弥骈阗。山石虽无情，似有待而言。又况隐君子，寂寂初无传。或隐于仕禄，或晦于岩泉。知音一提拂，岂与山石肩。尧舜吾君民，勋业垂万年①。
