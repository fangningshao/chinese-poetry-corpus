旅中有感（宋·王奇）　　七言律诗　押东韵	泽国来游岂厌重，羁孤怀感自无穷。雁声不到歌楼上，秋色偏欺客路中。宿寺梦回莲叶雨，渡江衣冷荻花风。谁怜未得青云志，琴剑年年西复东。
通天岩（宋·王奇）　　五言绝句　押东韵	松罗石室中，清雅胜支公。地静无尘到，天高有穴通①。
续县令题雁诗（宋·王奇）　　七言绝句　押阳韵	只只含①芦背晓霜，尽随鸳鹭立寒塘。晚来渔棹惊飞去，书破遥天字一行②。
绿荫亭（宋·王奇）　　七言绝句　押灰韵	创得幽亭近岭梅，绿阴名好称仙才。四围山色檐头出，一带泉声竹里来①。
题修仁县群峰驿（宋·王奇）　　押删韵	槛前流水面前山，幽鸟孤云自往还。农父不知佳景好，使车才得片时闲。桄榔树暗寒溪上，踯躅花红暮雨间①。
句（宋·王奇）　　押庚韵	不拜春官为座主，亲逢天子作门生①。
