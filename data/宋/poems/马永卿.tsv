谒冯侍御（宋·马永卿）　　七言律诗　押侵韵	久知仕宦有升沉，此际门阑不觉深。半世人间初识面，一朝林下遽论心。依依落日催归骑，袅袅秋风动客襟。乡里小儿何太喜，异乡流落有知音。
萧何（宋·马永卿）　　七言绝句　押支韵	创业艰难尚尔为，太平奢侈可前知。欲令后世无能过，可笑萧何尔许痴①。
赠申孝子世宁（宋·马永卿）	六月烈日日正中，时有叛将号群凶。平人血染大溪浪，比屋焰照鹅湖峰。白刃纷纷蔽行路，六合茫茫何处去。妻见夫亡不敢啼，母弃儿奔那忍顾。药市申翁鬓有霜，卧病经时不下床。平生未省见兵革，出门正尔逢豺狼。豺狼满市如流水，追索金缯心未已。可怜累世积阴功，今日将为兵死鬼。世宁孝行何高高，慨慷性命轻鸿毛。此时自欲赴黄壤，欣然延颈迎霜刀。至孝感兮天地动，白日无光百川涌。三刀不死古今稀，一命自有神灵拥。群贤激赏争作歌，要使汝名长不磨。何时上书达天听，诏加①旌表高嵯峨。
