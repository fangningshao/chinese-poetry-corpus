读书堂五首（宋·叶子强）　　押阮韵	诗书不策勋，岁月忽已晚。堕此尘𡏖网，吾行其既远。胡宁于书事，意爱犹缱绻。况之迷蹊人，慕顾祇旧阪。扁旁真赤帜，所立示所本。又如农人心，终不置穮蓘。晞发茅檐下，荣荣兰九畹。初服苟未替，无亦惊晼晚。所逢非所安，吾庐盍云返。
奉赋水仙花诗以谢提宫龚丈之贶（宋·叶子强）　　押寒韵	水晶宫阙云母軿，列仙夜宴晓未阑。万妃倚竹翠袖寒，捧黄金杯白玉盘。劝酬未足云中欢，天门叫班奏祥鸾。惊此绰约落尘寰，嫣然花面明雕栏。天香宫态冰雪颜，江梅避舍不敢干。肯与哙伍羞山樊，说似诗伯平章看①。
