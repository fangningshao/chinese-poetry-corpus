三学院（宋·祖世英）	洞庭之山天下奇，冈峦百转盘青螭。金堂玉室白云锁，中有仙客来栖迟。方睛秀骨郭文举，孤剑青鞋出岩户。朅来此地访禅翁，共扫松花谈太古。拿云忽驾升天行，西归只履埋岩坰。声流影散遽如许，故山惟有松风清。道师怀古兴不浅，堂宇横陈迎翠巘。悠悠遐想山阿人，水带云衣犹在眼。凉飙五月吹浮埃，蕉旗竹𥶙摇空阶。我来箕踞发长啸，月光飞射云楼开。寸心浩荡逸天外，欲去复住聊徘徊。永怀西山五色药，服之羽化登蓬莱①。
