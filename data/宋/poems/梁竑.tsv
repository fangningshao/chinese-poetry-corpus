题陆贾大夫庙（宋·梁竑）	刘郎辛苦逐秦鹿，尚欲长鞭及马腹。蛮夷大长梦不惊，海边椎髻乘黄屋。江淮貔貅始闲暇，忍使驱令渡篁竹。陆生手持尺二组，唤起老子同分肉。诗书尚晓骂儒翁，岂忧桀骜难拘束。筑坛再拜受王印，雄辨泠泠听不足。当时未有北人辅，留寓年深染污俗。乍闻高论耳目清，如掩笙簧奏冰玉。境中胜处应更履，更溯馀皇到山麓。大夫何独粤人重，汉廷公卿俱竦服。陈平奇计须深念，张子全身甘辟谷。此外候王希识字，带砺功存半诛戮。惟君坐使将相欢，燕喜优游刘氏福。年少终军学高步，空有英称命难续。乃知智者应世间，妙似庖丁奏刀熟。往事浮云变灭尽，越水悠悠浸山绿。荒祠寂寞傍僧居，日暮饥鸦噪乔木。我来三叹重迟留，为酌寒泉荐秋菊①。
湖山楼（宋·梁竑）　　押先韵	千峰背负乌聊山，一区面蛰龙停渊。壶中日月自天地，淮南鸡犬皆神仙。当湖次第列小隐，花坞直与山房连。海棠成径当步障，藕花满洲宜泛船。竹斋潇潇碧玉干，菊坡采采黄金钱。月观无云饱秋色，风松有雷惊昼眠。流杯不减昔曲水，烹茶况汲今蒙泉。山家四时无不好，跨蹇扶筇性所便。主人早岁取科第，策足要津先著鞭。声名藉甚四十载，三朝眷注知才贤。方今圣人勇于治，搜罗侧隐无弃捐。乡里老成相继出，如公自合比其肩。遂持一节向江右，即赐十行朝日边。那知念念作归计，把玩图画心茫然。他日乞身谅未晚，赤松黄石相忘年。观公名楼自有意，流行坎止岂非天。扁舟过公一夕耳，心屡欲往身无缘。逮公来归我亦老，卜邻共赋招隐篇①。
