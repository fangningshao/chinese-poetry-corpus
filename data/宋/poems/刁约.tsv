游五泄山（宋·刁约）　　七言律诗　押先韵	西源穷尽到东源，直注层崖五磴泉。真境无繇追汗漫，胜游聊得弄潺湲。风生虎啸层岩底，月上猿啼古木巅。祇待归休林下去，来同灵默此安禅①。
过渔浦作（宋·刁约）　　七言律诗　押阳韵	一水相望越与杭，渡头人物见微茫。翩翩商楫来溪口，隐隐耕犁入富阳。市肆凋疏随浦尽，山峰重叠傍江长。民瞻熊轼咸相谓，太守经行此未尝①。
过溪口广慈院（宋·刁约）　　七言律诗　押蒸韵	赏遍林泉去未能，却来溪口访岩僧。为观远景尤奇处，更陟危亭最上层。云吐前峰疑霈雨，泉飞别涧旋凝冰。陋容憔悴烦躬笔，待结钱唐九老朋①。
送梵才大师归天台（宋·刁约）　　七言律诗　押鱼韵	京洛风尘弊客裾，故山归去有精庐。缀盂应供王城久，镂管赓吟友社馀。衲拥兰芽新赐服，帙收贝叶旧翻书①。萧然壁观芝岩上，从此身名与世疏②。
如归亭（宋·刁约）　　七言律诗　押微韵	松陵江上峻裁基，危岫前瞻小四围。张翰鲈鱼闲适兴，庄周鸥鸟尽忘机。檐牙高啄千家绕，舟尾相衔数桨飞。倦客登临聊永日，豁开杂思信如归①。
使契丹戏作（宋·刁约）　　五言绝句　押支韵	押燕移离毕，看房贺跋支。饯行三匹裂，密赐十貔狸①。
方氏清芬阁（宋·刁约）　　七言绝句　押虞韵	自别高居二纪馀，今朝重到懒踟蹰。山川胜景依然在，屈指交亲一半无。
严陵山（宋·刁约）　　七言绝句　押真韵	一染浮名十五春，强随时态役天真。何年卜筑兹山下，却笑区区世路人①。
春集东园赋得翠字（宋·刁约）　　押寘韵	托载东城隅，选胜名园地。不问主人来，聊适寻春意。簪花照席光，藉草连袍翠。烟霏远树迷，风腊繁英坠。促行潋滟觞，少驻雍容骑。四者信难并，安敢辞沉醉①。
