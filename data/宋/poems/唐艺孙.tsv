天香 宛委山房拟赋龙涎香（宋·唐艺孙）	螺甲磨星，犀株杵月，蕤英嫩压拖水。海蜃楼高，仙蛾钿小，缥缈结成心字。麝煤候暖，载一朵、轻云不起。银叶初生薄晕，金猊旋翻纤指。芳杯恼人渐醉。碾微馨、凤团闲试。满架舞红都换，懒收珠佩。几片菱花镜里，更摘索双鬟伴秋睡。早是新凉，重薰翠被。
齐天乐 馀闲书院拟赋蝉（宋·唐艺孙）	柳风微扇闲池阁，深林翠阴人静。渐理琴丝，谁调金奏，凄咽流空清韵。虹明雨润。正乍集庭柯，凭阑新听。午梦惊回，有人娇困酒初醒。西轩晚凉又嫩。向枝头占得，银露千顷。蜕剪花轻，羽翻纸薄，老去易惊秋信。残声送暝。恨秦树斜阳，暗催光景。淡月疏桐，半窗留鬓影。
桂枝香 天柱山房拟赋蟹（宋·唐艺孙）	收帆渡口。认远岸夜篝，松炬如昼。还见沙痕雪涨，水纹霜后。秦宫梦到无肠断，望明河、月斜疏柳。琐窗相对，茶边犹记，眼波频溜。渐嫩菊、初篘绿酒。叹风味尊前，潇洒如旧。几度金橙香雾，玉盘纤手。清愁小醉凄凉里，拼今生、容易消瘦。草心春浅，年年相忆，看灯时候。
