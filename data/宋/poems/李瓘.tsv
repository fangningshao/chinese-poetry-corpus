挂冠（宋·李瓘）	古云学古斯入官，我见学易而官难。平生透破梦觉关，本来面目只儒酸。吾亲不侍若为欢，不如归去卧林间。殿前三策沥忠肝，多谢皇恩天地宽。戏衫卸下白衣还，扁舟飞过子陵滩。前修亦有逋与抟，圣世与之俱空闲。何物种放太厚颜，山鬼移文伐其奸。此行无复出闽山，休音息影谷之盘。今朝酾酒酹雩坛，便向钱塘门挂冠①。
