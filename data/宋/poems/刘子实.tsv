挽忠烈刘侯（宋·刘子实）　　七言律诗　押支韵	樵水孤军血战时，英雄失援最堪悲。那知惯把鲸鲵戮，到底翻为鸟鼠欺。堆垒誓当阴灭贼，崤陵休恨不全师。生封死庙男儿事，今有祠前堕泪碑①。
念奴娇 寿仓使（宋·刘子实）	一门相种，剩河英岳粹，共扶昌箓。夹辅正宜资鲁卫，左右秉持钧轴。缓驾轻车，任回虎节，何事劳山国。东民欲靖，作新少借康叔。况是鸑鷟佳辰，雪霜深处，秀孕椿松绿。天意特教荣晚节，挺挺世臣乔木。绣斧功成，衮衣促觐，莫恨公归速。一陶和气，要令天下蒙福。
沁园春 寿太守十二月十三日（宋·刘子实）	腊后寒收，柳眼青归，梅花笑生。正阳和有脚，日边送暖，洪钧换轴，天上回星。试巧春盘，介眉春酒，生意从头乐意新。须知道，是东风近也，玉燕逢辰。举头阊阖开明。便稳驾轻车熟路行。向玉堂青琐，从容洒翰，长淮赤壁，谈笑麾兵。周洛犹尘，商岩未雨，天下苍生望太平。休盘涧，任清溪九曲，不放舟横。
