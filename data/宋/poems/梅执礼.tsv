滁州希真堂并蒂菊（宋·梅执礼）　　七言律诗　押东韵	前辈风流扫地空，秋香无复伍春红。旋培数本当幽砌，忽作双英满翠丛。可但断金私雨露，故应连璧傲霜风。得来称瑞毋轻剪，留此甘棠寿醉翁。
宣和四年东阳梅某出守蕲州以五月十九日斋宿山谷黎明奉亲朝谒真源万寿宫少休五云寺赋此（宋·梅执礼）　　押先韵	灊高夙所仰，妙想嗟未圆。邂逅一麾出，安舆奉华颠。骎骎涉胜境，获缔香火缘。徘徊庆基殿，稽首颂尧年。徐步俯松杪，幽寻值灵篇。轩窗散急雨，四座屯霏烟。向来玉京梦，了了堕目前。恍疑鸡犬资，今在第几天。平生修无怍，自视应得仙。孺子审可教，凡躯伫加鞭。
句（宋·梅执礼）　　押尤韵	有令可干难闭户，无人堪访懒移舟①。
