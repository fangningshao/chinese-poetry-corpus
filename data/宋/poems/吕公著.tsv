恭和（宋·吕公著）　　七言律诗　押微韵	雪消春动气清微，夹道都人望帝晖。法部已调丝竹管，御袍初进赭红衣。康衢弥节严三卫，真馆焚香降六飞。宴罢瑶池回跸晚，五云通夜拥端闱①。
杨郎中新居和尧夫先生韵（宋·吕公著）　　七言律诗　押先韵	高斋旷望极山川，却顾卑居不值钱。二室峰峦凝画碧，万家楼阁带轻烟。春浓缭绕环游骑，地胜依稀寓列仙。唱发幽人丞相和，当时纸贵洛城传。
和王安之六老诗 其一（宋·吕公著）　　七言律诗　押阳韵	六老皤然鬓似霜，纵心年至又非狂。园池共避何方胜，樽酒相欢未始忙。杖屦烂游千载运，衣巾浓惹万花香。过从见率添成七，况复秋来亦渐凉。
归洛寄祖择之龙图（宋·吕公著）　　七言绝句　押真韵	恩深骨髓谓慈亲，义重邱山是故人。归过嵩阳旧游地，□云收得薜萝身①。
分题得瘿木壶（宋·吕公著）	天地产众材，任材谓之智。栋桷与楹杙，小大无有弃。方者以矩度，圆者中规制。嗟尔木之瘿，何异肉有赘。生成拥肿姿，赋象难取类。檃括所不施，钩绳为尔废。大匠睨而往，恻然乃有意。孰非造化功，而终朽不器。刳剔虚其中，朱漆为之伪。斟浆挹酒醴，施用惟其利。牺象非不珍，金罍岂不贵。设之于楹阶，十目肯注视。幸因左右容，反见为奇异。人之于才性，夫岂远于是。性虽有不善，在教之揉励。才亡不可用，由上所措置。饰陋就其长，皆得为良士。执一以废百，众功何由备。是惟圣人心，能通天下志①。
