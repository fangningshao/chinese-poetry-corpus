大涤洞天留题（宋·朴子文）　　押先韵	不得入壶中，不知有洞天。未许涉弱水，蓬瀛名空传。洞霄古真境，九锁开其先。灵殿拱嘉树，奇岩漱飞泉。朝气夜沆瀣，夕岚蟠霏烟。自从汉晋间，隐迹丛真仙。所以镇琳宫，距今千百年。我来寻胜游，聊以息尘缘。谁意得高人，凡百为之前。扪萝扣大涤，曳裾登来贤。宫殿本邃靓，亦许奉周旋。倦游恬小憩，借我幽榻眠。觉我黄粱梦，枕上破缠绵。醉我真一酒，春台熙熙然。勿谓房栊深，入室乃渊渊。勿谓栏槛小，栖幽即㛹娟。苟有一拳石，天巧意已全。苟有一树木，风月亦足延。况是石与木，森罗呈万妍。有仙山即灵，君当悟真筌①。
