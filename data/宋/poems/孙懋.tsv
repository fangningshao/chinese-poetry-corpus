龙岩寺（宋·孙懋）　　七言绝句　押灰韵	苍林翠碧龙岩寺，县令三年两度来。从此岩前花与草，只今时与梦徘徊①。
温泉（宋·孙懋）	乔林远凝烟，怪石卧如虎。汤泉在其下，深广数尺许。蒸蒸百鼎沸，衮衮骊珠吐。温然可人意，了不变寒暑。我来一盥挹，和气溢宾主。谁知山谷间，异物乃有取。又闻泉之功，万顷浸禾黍。升腾或为云，定作傅岩雨。贤人抱气节，潇洒谨出处。平生泽物志，得时谁可御。奈何斗筲徒，名利每轻举。一朝冰山碎，笑唾无足数。临风祝斯泉，更请事斯语。回首骊山阴，凄然吊前古①。
