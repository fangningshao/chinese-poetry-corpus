游青城山（宋·李兴宗）　　七言绝句　押有韵	古岷横枕坤维首，连标远接昆崙右。我历江山欠此游，青梦绕之良已久①。
观八阵图有感（宋·李兴宗）	江从岷来触瞿唐，夏潦溃裂怒势张。霜浓水落洲渚露，累累江石堆作行。半斜半直半疏密，方营周匝门东出。相传呵护有鬼神，惊波不能移寸尺。想见当年诸葛公，纶巾羽扇挥秋风。令严部伍寂如水，出没变化机无穷。乾坤不足当经理，写留古法艮岑趾。上滩下峡一千年，多少英雄测玄旨。小儿元子强多知，常山蛇势吾能窥。灞上枋头真绝倒，空使虬髯论握奇。斲轮不可传其子，此公天机缄骨髓。奈何螟蝗生蝮蝎，炎刘已灰吹不起。天教三马食一槽，老马蹄齧暂咆哮。渭阳巾帼势将蹶，大星夜陨西军号。呜呼兴废尽天意，中原□□□□□。□□骨肉止相残，欲拯涂炭嗟谁使。大官酣燕刍豢馀，小官局蹐尘埃里。举目厌厌九泉人，谁访草庐谈世事。向来韬略机莫投，而今投机欠良筹。君不见峡山深深茅舍底，有人抱膝高声讴①。
