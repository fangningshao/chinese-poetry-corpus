湖堂（宋·薛昂）　　七言律诗　押删韵	一段风烟不可关，出门满目是湖山。昔人华厦今何在①，此日渔舟任自閒。风观斩新霄汉上②，龙洲依旧水云间③。归来丘壑多幽趣，愿与诸贤约往还④。
题回山人画像（宋·薛昂）　　七言律诗　押真韵	道骨仙风一伟人，相逢东老最情亲。榴皮幻化人间世，藤叶牢笼物外身。璚蚁满壶方丈晓，青蛇衔袖洞庭春。高名不朽垂千古，笑指西邻几劫尘①。
题万竹山（宋·薛昂）　　七言绝句　押麻韵	万竹山中数十①家，重重流水绕桑麻。饱餐鼓腹成何事，桃李春来任自花②。
太清轩（宋·薛昂）　　七言绝句　押庚韵	雨馀山色千螺翠，风定湖光一鉴明。我是水晶宫里客，暂来犹爱此轩清①。
句（宋·薛昂）	逢时可谓真千载，拜赐应须更万回（赋蔡京君臣庆会诗）。
