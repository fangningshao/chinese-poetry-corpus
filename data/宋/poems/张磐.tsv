绮罗香 渔浦有感（宋·张磐）	浦月窥檐，松泉漱枕，屏里吴山何处。暗粉疏红，依旧为谁匀注。都负了、燕约莺期，更闲却、柳烟花雨。纵十分、春到邮亭，赋怀应是断肠句。青青原上荠麦，还被东风无赖，翻成离绪。望极天西，惟有陇云江树。斜照带、一缕新愁，尽分付、暮潮归去。步闲阶、待卜心期，落花空细数。
浣溪沙（宋·张磐）	习习轻风破海棠。秋千移影上回廊。昼长蝴蝶为谁忙。度柳早莺分暖绿，过花小燕带春香。满庭芳草又斜阳。
