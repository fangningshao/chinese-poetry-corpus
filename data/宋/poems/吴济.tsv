野外即事（宋·吴济）　　五言律诗　押齐韵	横木渡前溪，藤深路欲迷。瘦筇谙乱石，老屐带新泥。尽日绿阴合，有时黄鸟啼。多情双蛱蝶，飞傍帽檐低。
栏边（宋·吴济）　　五言律诗　押文韵	潮信栏边见，人家树杪分。笋鞭遮过蚁，蛛网碍飞蚊。松古藏灵药，山高落冷云。吾庐远城市，花草故欣欣。
鲍家田（宋·吴济）　　五言律诗　押元韵	摇旆家家酒，收①犁处处村。草深迷井口，槿密拥篱根。绿水明秧本，青山失烧痕。多应忌蚕事，畏客掩柴门②。
秋兴（宋·吴济）　　五言律诗　押阳韵	伤秋愁不断，邻杵已鸣霜。宝扇鸾收影，篘蚁带疏香。疏花停懒蝶，细草庇寒螀。落叶无人扫，庭空下夕阳①。
题甘露寺（宋·吴济）　　五言律诗　押庚韵	云阙漏微照，长江得半明。心随帆影远，鸥似我身轻。今古几兴废，山川无变更。倚栏吟未断，拍拍又潮生①。
