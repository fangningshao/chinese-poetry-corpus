八声甘州 燕山雪花（宋·赵功可）　　押灰韵	渺平沙、莽莽海风吹，一寒气崔嵬。耿长天欲压，河流不动，云湿如灰。帝敕冰花剪刻，飞瑞上燕台。马上行人笑，万玉堆豗。滉漾天街晴昼，料酒楼歌馆，都是春回。喜丰年有象，贺表四方来。仗下貂裘茸帽，拥千官、齐上紫金杯。明朝起，江南驿使，来进宫梅。
氐州第一 次韵送春（宋·赵功可）	杨柳楼深，推梦乍起，前山一片愁雨。嫩绿成云，飞红欲雪，天亦留春不住。借问东风，甚飘泊、天涯何许。可惜风流，三生杜牧，少年张绪。陌上差差携手去。怕行到、歌台旧处。落日啼鹃，断烟荒草，吟不成谁语。听西河、人唱罢，何堪把、江南重赋。敲碎琼壶，又前村、数声钟鼓。
曲游春 次韵（宋·赵功可）	千树玲珑罩，正蒲风微过，梅雨新霁。客里幽窗，算无春可到，和愁都闭。万种人生计。应不似、午天闲睡。起来踏碎松阴，萧萧欲动疑水。借问归舟归未。望柳色烟光，何处明媚。抖擞人间，除离情别恨，乾坤馀几。一笑晴凫起。酒醒后、阑干独倚。时见双燕飞来，斜阳满地。
声声慢 残梦和儿韵（宋·赵功可）	情痴倦极，天阔归迟，吟魂无力随风。月落墙阴，一屏睡睫濛濛。邯郸平生难记，记花前、犹醉金钟。留连处，忽一声山外，吹度晴钟。觉来重重追忆，似游尘飞去，那拾遗踪。寄谢芳卿，向来曾主芙蓉。人间兴亡万感，看千年、与梦皆空。披衣起，倚阑干、人在笑中。
桂枝香 和詹天游就访（宋·赵功可）	晓天凉露。天上玉箫吹，飞声如雨。金阙高寒，闲却一庭梅雨。漫漫八表尘埃梦，把文章、洗空千古。精神一似，风裳水佩，兰皋蘅浦。看万里、跳龙跃虎。甚花娇英气，剑清尘妩。憔悴江南，应念小窗贫女。朱楼十二春无际，倚苍寒、青袖如故。茶香酒熟，月明风细，试教歌舞。
绮寮怨 和儿韵（宋·赵功可）	忽忽东风又老，冷云吹晚阴。疏帘下、茶鼎孤烟，断桥外、梅豆千林。江南庾郎憔悴，睡未醒、病酒愁怎禁。倚阑干、一扇凉风，看平地、落花如雪深。千曲囊中古琴。平泉金谷，不堪旧事重寻。当日登临。都化作、梦销沈。元龙丘坟无恙，谁唤起，共论心。哀歌怨吟。问何似、啼鸟枝上音。
柳梢青 其一 怀青山兄，时在东湖（宋·赵功可）	一健如仙，东湖烟柳，坐拥吟翁。几许功名，百年身世，相见匆匆。别来三度秋风。怕看见、云间过鸿。酒醒灯寒，更残月落，吾美楼中。
柳梢青 其二 友人至（宋·赵功可）	客里凄凉，桐花满地，杜宇深山。幸自君来，谁教春去，剪剪轻寒。愁怀无语相看。谩写入、徽弦自弹。小院黄昏，前村风雨，莫倚阑干。
