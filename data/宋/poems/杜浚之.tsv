示故人（宋·杜浚之）	在家同匏系，游子似箨飞。昔分参与商，今作埙与篪。感子意气殊，顾我齿发非。茅屋正萧萧，野花亦离离。无酒水可饮，无饭黍可炊。杲杲看朝阳，连连弄夕晖。男儿重交好，雪霜以为期。
述志（宋·杜浚之）	宁往百里步，曲木不可息。宁忍三日饥，邪蒿不可食。虽云食息顷，便分淑与慝。志士当暮年，闻道转历历。要使此一身，如琢复如涤。整冠与纳履，微嫌费疏剔。未若瓜李地，绝不见吾迹。
书警（宋·杜浚之）	食李弗嫌苦，食梅弗嫌酸。不为身所累，且从心所安。吾分固云薄，吾志亦非单。静看如山祸，差之一念閒。所得甚眇眇，所丧已漫漫。百年修不足，一朝容易残。虽处四壁立，如享万钟宽。静坐明月窟，濯足清风滩①。
