鼎湖（宋·张因）	有唐天子天宝初，礼官学士披图书。推本黄帝九云车，曾跨火龙升天衢。世传虢略留鼎湖，世传桥山晏神舆。真人起灭不异涂，霓来吹落火龙须。一须落处生万芜，春风秋霜荣复枯。顶峰千丈金芙蕖，一叶金华落婺墟。天子闻之为嗟吁，大封山川名仙都。姓刘天师半山居，修真自结草屠苏。始严祠宇辟一区，至今名篆存珷玞。上下万年变万殊，水云依旧本扶疏。事载咸通端不诬，世更五代迹不除。钜宋兴王握乾符，庆源尊祖礼何如。乃命天下严殿庐，治平天子榜玉虚。北客南来一字无，飘飘含蓼政如荼。崆峒童子真吾徒，心闲神应微嗫嚅。尽收胜概赋归欤，归去山东作画图①。
