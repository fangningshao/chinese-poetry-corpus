到夔州（宋·冉居常）　　七言律诗　押侵韵	缥缈飞楼压旧城，年年来听峡猿吟。衣裳惯见秋风冷，梦寐常愁塞日阴。霜露园林千古事，波涛鸥鹭一生心。祗应庾信频飘泊，正坐江关缘分深①。
夔州试院呈诸公（宋·冉居常）　　七言律诗　押庚韵	他年虫篆老书生，谬向文闱预领衡。敢道灵鳌嗟赑屃，祗愁洼马赋峥嵘。旧传锦样心虽愧，新拣沙金眼自明。收拾美庄逃谤去，升沈脚迹任诸英。
白帝庙（宋·冉居常）　　七言律诗　押先韵	西南割据几何年，长托威灵滟滪前。霸气不随天数尽，神祠犹压地形偏。舟航岁晚方孤客，关塞山寒更莫烟。欲论兴亡愁意绪，持杯寂寞酹山川①。
上元竹枝歌和曾大卿（宋·冉居常）　　押先韵	青春恼人思跰跹，女郎市酒趣数钱。不道翁家久留客，红裆幔结赛鞦韆。
