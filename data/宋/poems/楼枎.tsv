水龙吟 次清真梨花韵（宋·楼枎）	素蛾洗尽繁妆，夜深步月秋千地。轻腮晕玉，柔肌笼粉，缁尘敛避。霁雪留香，晓云同梦，昭阳宫闭。怅仙园路杳，曲栏人寂，疏雨湿、盈盈泪。未放游蜂叶底。怕春归、不禁狂吹。象床困倚，冰魂微醒，莺声唤起。愁对黄昏，恨催寒食，满襟离思。想千红过尽，一枝独冷，把梅花比。
菩萨蛮（宋·楼枎）	丝丝杨柳莺声近。晚风吹过秋千影。寒色一帘轻。灯残梦不成。耳边消息在。笑指花梢待。又是不归来。满庭花自开。
沁园春 登候涛山（宋·楼枎）	开辟以来，便有此山，独当怒涛。正秋空万里，寒催雁信，尘寰一簇，轻等鸿毛。小可诗情，寻常酒量，到此应须分外豪。难为水，算平生未有，此番登高。飘飘。身踏金鳌。笑终日风波无限劳。看樯乌缥缈，帆归远浦，廛鱼杂沓，网带馀潮。待约诗人，相将月夜，取次携杯持蟹螯。乘桴意，问谁人领解，空立亭皋。
