八声甘州（宋·陈偕）	芰荷风、涤面恰麦秋，应倒著春衣。渡晓溪云湿，日流尘脚，露滉蛛丝。调翼受风雏燕，弱不解争泥。衬琅玕锦院，竹外蔷薇。立久阑干凭暖，看行鱼吹沫，波晕平池。藓痕斑础石，渐雨熟梅时。傍短篱、成团粉蝶，掠野花、相逐□高低。忘言处，徽弦乍拂，流水先知。
满庭芳 其一 西湖（宋·陈偕）	岚影浮春，云容阁雨，澄泓碧展玻璃。高低楼观，窗户舞涟漪。别有轻盈水面，清讴起、舟叶如飞。沙堤上，垂鞭信马，柳重绿交枝。渐残红倒影，金波潋滟，弦管催归。看飘香陈粉，满路扶携。不尽湖边风月，孤山下、猿鸟须知。东风里、年年此水，贮尽是和非。
