磐石（宋·柳开）　　五言律诗　押萧韵	古寺耸山椒，公堂去不遥。寻僧忘俗虑，盘道出尘嚣。疏箔捲烟雾，明时望泬漻。渔翁江上立，指我在云霄。
与侄柳瀛（宋·柳开）　　七言律诗　押先韵	皇唐二百八十年，柳氏家门世有贤。出众文章惟子厚，不群书札独公权。本朝事去同灰烬，圣代吾思绍祖先。感叹尽应馀庆在，今来见汝又堪怜①。
楚南伟观楼（宋·柳开）　　七言律诗　押东韵	洗尽蛮烟几案空，登临直见楚山雄。坐当鸿鹄高飞处，身在乾坤灏气中。木落有情瞻北阙，霜轻无梦入西风。凭兰自是蓬瀛客，独对潇湘与未穷①。
塞上（宋·柳开）　　七言绝句　押寒韵	鸣髇直上一千尺，天静无风声更乾。碧眼胡儿三百骑，尽提金勒向云看①。
袁姬哀辞（宋·柳开）	彼美袁姬兮，柔芳懿懿。瑶沈蕣瘁兮，追惟弗洎。阴质弱卑兮，资阳望贵。寿康攸遂兮，夭愆所利。北塞南荒兮，偕行万里。宁期不修兮，溘然而逝。奔服勤劬兮，丧尔母子。恫毒我怀兮，摧伤骨髓。高旻孔仁兮，皇适予委。明知有生兮，亦必有死。无如奈何兮，情思冈已。倏焉胡往兮，音容莫寄。馀玩遗香兮，忍孰为视。桂山崭崭兮，翠攒若指。曷能可忘兮，我心于此。西流之日兮，东流之水。瞬息一去兮，终天远矣。
赠梦英诗（宋·柳开）	昼光夜魄阴阳祖，五纬天立五行父。万灵蕃昌根此树，刚柔各斗清浊聚。形类纷然填下土，精英閒见群宁侣。雄剧唯神时可主，功格无先明竞睹。舍羊犬猪用彪虎，气包茫昧廓区宇。刓发披缁心有取，蜕免羁局脱潜去。身投西佛学东鲁，尘视诸徒飙远举。狂呼饱醉贱今古，公室侯庭迎走户。如攀乔柯腰俯偻，搜经抉诰将完补。声号大荒铿簨簴，笔诟斯冰卑尔汝。戟枝曳阵孰禦侮，二十游秦老还楚。蛟蟠枯泓骥追鼠，停舟湘濆吾兴语。归返终南恨睽阻。
讽虞嫔诗（宋·柳开）　　押屋韵	惟尧则天舜弗复，诞妃冈极恩亭育。遏密无闻血盈目，南巡胡为泪染竹。父轻夫重当何淑，沅湘岸筠烟莓覆。凝纹叠斑殷郁郁，猿缘鼯号钩辀宿。朋悽助惋声几哭，剩疑下尤禹湮渎。功充民戴荷百禄，重晖并耀难停毂。元居不宁逝如逐，悲啼负冤生莫卜。卒颠沈澜远昌族，讴讼肇私归永福，柔阴惨尅咎深速。前睇九山排矗矗，到今云颜愁可掬。
赠诸进士诗（宋·柳开）	今年举进士，必谁登高第。孙传及孙仅①，外复有丁谓。到京见陈访，好尚同韩洎。馆中诸仙郎，纶閤贤三字。翰林四主人，列辟群英粹。厝腾走大名，淜轰天邑沸。怒浪航斯济，骏蹄御良辔。缘险径梯空，饿肠劳填味。我何为欣欢，名身苦将悴。北塞绝戎勋，南荒政遭坠。焦焦家殚穷，口众食增累。雏豝馀十辈，业学莫能器。发白壮心衰，不觉老之至。局缩步九衢，羞畏同腐婢。仰瞻尔数子，吾道终焉寄。无为忽于予，斯文幸专继②。
句（宋·柳开）　　押麻韵	空门今日见张华①。
