葛仙洞（宋·孙载）　　七言律诗　押先韵	九载功成驾鹤骈，空遗丹灶冷无烟。衣冠昔日犹埋冢，鸡犬当时亦上天。高步瑶池观日月，几经沧海变桑田。可怜黄野归来晚，留与人间作地仙。
景泰禅阁（宋·孙载）　　七言律诗　押东韵	二山环合壁相重，禅阁攲危杳霭中。云塔孤标淩绝巘，石楼双峙耸晴空。灵泉冷透千岩翠，古木阴生万壑风。自笑尘劳促归思，懒将身世问禅翁。
题中阁（宋·孙载）　　七言律诗　押庚韵	中阁犹追旧寺名，淩虚阑槛拂云平。烟迷勾漏烧丹灶，雨杂尚书旧履声。泉水几年明鉴曲，圳田一日布□枰。却收谢客寻山屐，且共禅师语此生①。
句（宋·孙载）　　押寒韵	地据淮西尽，江吞石壁宽（题栖霞楼）。
