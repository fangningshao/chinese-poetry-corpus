别柳将军庙（宋·蒋静）　　五言律诗　押青韵	梦事虽非实，将军默有灵。旧祠从此焕，古桧蔚然青。甲马宵中见，琴堂卧正冥。留诗非志怪，三五扣神扃①。
翠光亭（宋·蒋静）　　七言律诗　押盐韵	君山堆翠出危尖，练水浮光照短檐。夜鹤晓猿同冷淡，胡床麈尾独安恬。云来画栋休遮眼，月到澄溪任透帘。还似弃官陶靖节，北窗高卧怕谁嫌①。
题蒋帝庙二首 其一（宋·蒋静）　　七言律诗　押尤韵	青骨沈埋恨未休，寒烟深锁旧山愁。悲风力扫欃枪日，勇气平吞泽国秋。身殒一朝心报国，功褒千古首凝旒。当年白羽云头扇，还许仍来得见不。
题毗山（宋·蒋静）　　七言律诗　押尤韵	四十年前掉臂游，寺庭荒落易悲秋。重来气象浑非昔，满院松杉翠欲流。方外故人惟白骨，壁间陈迹独银钩。青春祗道堪行乐，独倚僧窗万斛愁。
洗心亭睡起偶题（宋·蒋静）　　七言律诗　押东韵	黄粱未熟酒犹醲，一梦南柯事已空。水绿山青无限好，今来古往不知穷。龙吟竹笛秋江面，雪糁芦花夜月中。清景阿谁偏占得，白头波上钓鱼翁①。
题蒋帝庙二首 其二（宋·蒋静）　　七言绝句　押鱼韵	钟阜巍巍插太虚，祠堂高拱此山墟。谁言荒草埋青骨，时有仙风扫旧庐①。
游白龙山（宋·蒋静）	驻马白龙山，拂石青松下。云从潭底生，风向松枝洒。风云了无心，聊随白龙化。勿谓风云扰，中含闲暇者①。
句（宋·蒋静）	行艺已书丞相笔，姓名还结裕陵知（挽刘谷）。
