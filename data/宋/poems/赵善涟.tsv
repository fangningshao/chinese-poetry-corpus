池亭夜游（宋·赵善涟）　　五言律诗　押侵韵	踏月清诗骨，露华夜已深。树摇知鸟宿，波静觉鱼沉。报国惭无术，思亲空有心。踌躇谁与语，唧唧乱蛩吟。
怀归（宋·赵善涟）　　五言律诗　押鱼韵	游子何时返，家山万里馀。望云愁思切，对月赏心疏。相严烦龟卜，频逢绝雁书。浮名在京国，系我欲何如①。
瀔水驿中（宋·赵善涟）　　七言律诗　押麻韵	家山迢递白云遮，行役偏愁去路赊。朝涉桐江寒入胫，夜眠孤馆梦归家。几年城市成春梦，万古江山阅岁华。若问归装何所有，担头只许插梅花。
仙都石笋（宋·赵善涟）　　七言律诗　押寒韵	昆崙失却大龙蟠，迸出层岩一角寒。初日烟霞翻锦箨，九天风露混琅玕。香涵老翠山灵护，根透鸿濛地轴安。天柱直疑为竹祖，仙翁图作子孙看①。
