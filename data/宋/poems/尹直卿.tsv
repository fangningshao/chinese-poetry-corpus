寿曾撙斋七十八（宋·尹直卿）　　七言律诗　押阳韵	先生虽老正康强，紫绶金鱼两鬓霜。椿干岂因更节健，松江自饮菊潭香。方过一百官省岁，尚有八千年寿长。徼福定从句漏令，丹砂问了却分尝①。
送钱文季赴班（宋·尹直卿）　　七言律诗　押删韵	鳌头那久幕莲间，国子先生促趁班。元自胸中有奇观，须教集里富江山。三年再见虽成别，正月诸生亦入关。为赋江空岁年晚，功名惟恐鬓毛斑。
贺曾幼张中漕举（宋·尹直卿）　　七言律诗　押尤韵	官样文章曾靖州，计台一鹗再横秋。虽为竹使年殊少，要续荷囊意未休。丹陛行寻螭陛旧，清香仍裛桂香浮。二千石扫三千字，千载江西作话头①。
寿侄（宋·尹直卿）　　七言律诗　押麻韵	浙水春风第一家，只言当日长兰芽。谁知李白三山侣，来看姚黄二月花。金瓮荼蘼香作酒，玉瓯松子肉为茶。满板松竹并奇物，寿似蟾宫之桂华①。
贺周益公归休（宋·尹直卿）　　七言绝句　押尤韵	六一先生薄吉州，归田去作颍昌游。我公不向螺江住，羞杀青原白鹭洲①。
寿俞尚书七十九（宋·尹直卿）　　五言排律　押先韵	后皇深助顺，命世烨生贤。临汝葱佳气，罗浮降散仙。春兰早无对，秋竹晚弥坚。稳击三千水，高腾尺五天。清癯迂叟侣，温厚醉翁然。献纳星辰上，司存雨露边。常情难勇退，定力竟孤骞。此夕寻常夕，明年八十年。金猴转空柄，璿象灿丁躔。中令汾阳考，平章潞国权。龙钟笑裴度，矍铄过文渊。阴阳无尽藏，真源不老仙①。
问寝龙楼晓（宋·尹直卿）　　五言排律　押尤韵	父母人皆有，仪刑自冕旒。问安趋燕寝，拂晓过龙楼。鹤驾严晨卫，鸡人彻夜筹。慈闱天语接，飞栋月华收。万姓齐呼舞，三宫款献酬。小儒忧国切，几白九分头①。
