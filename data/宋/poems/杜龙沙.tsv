谒金门（宋·杜龙沙）	阶露重。浥透寻花双凤。天色晴明风不动。薄衫金络缝。午枕高云斜纵。一觉风流春梦。起看翻翻帘影弄。夕阳归燕共。
踏莎行（宋·杜龙沙）	波暖芹汀，风香兰圃。清尘几点茸茸雨。画船丝竹载梁州，彩旗绳板欢游女。修禊初三，禁烟百五。年华恰到风流处。一生只当百回春，一回春到休轻负。
斗鸡回 斗鸡回 夹钟商（宋·杜龙沙）	莺啼人起，花露真珠洒。白苎衫，青骢马。绣陌相将，斗鸡寒食下。回廊瞑色愔愔，应是待、归来也。月渐高，门犹亚。闷剔银缸，漏声初入夜。
雨淋铃（宋·杜龙沙）	窗影珑璁，画楼平晓，翳柳啼鸦。门巷渐有新烟，东风定、人扫桐花。峭寒斗减，看旅雁、争起蒹葭。溯断云，多少悲鸣，数行又下远汀沙。应是故园桃李谢。送清江、一曲阑干下。染翰为赋春羁，嗟双鬓、客舍成华。绣鞭绮陌，强携酒、来觅吴娃。听扇底、凄惋新声，醉里翻念家。
