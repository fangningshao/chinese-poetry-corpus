题曲水阁（宋·林槩）　　五言律诗　押真韵	胜绝千岩地，清涵一水滨。石泉寒绕涧，山木翠和春。秀入壶中望，幽凝物外身。贤侯足真赏，王谢有芳尘①。
剡郊野思（宋·林槩）　　七言律诗　押齐韵	密树芳秾碧草齐，春华微度绿阴低。溪连嵊水兴何尽，路接仙源人自迷。落絮有情风上下，好花无语日东西。故园桃李经年别，一望归心绕翠蹊①。
越中五咏（宋·林槩）　　七言律诗　押微韵	越绝烟光隐翠微，兰亭春色送行衣。风清汉相鸣樵径，台古任公落钓矶。绣被歌残人竟远，桃花源静客忘归。凭君莫上秦山望，千古骊宫对夕晖。
鉴湖月夜行舟（宋·林槩）　　七言绝句　押微韵	湖光如鉴月如圭，月下湖中两桨飞。鹤氅四垂冰骨爽，夜深疑自广寒归①。
伏波将军庙（宋·林槩）　　七言绝句　押麻韵	尉佗尺檄黄关闭，天欲亡秦盛汉家。一目将军通战棹，何曾五岭限中华。
韩退之庙（宋·林槩）　　七言绝句　押东韵	退之皆负□□志，作邑当年来此中。谩道阳山是穷处，先生于道未尝穷①。
