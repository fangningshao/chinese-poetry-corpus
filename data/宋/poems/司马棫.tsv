春晚独游凤林园（宋·司马棫）　　七言律诗　押先韵	红英乱点绿苔钱，林影扶疏翠可怜。飞蝶惹残花上露，戏鱼摇碎水中天。金羁不见寻芳马，兰棹空停载酒船。送尽春归人未老①，莺啼花发又明年②。
哭兄（宋·司马棫）　　七言律诗　押微韵	谁教作雁破群飞，一舸南游遂不归。乍见音容悲且喜，不知魂梦是邪非。陟冈望远心犹在，携幼还家意已违。泪眼重寻丘壑去，可堪犹采故山薇①。
华亭峡道中（宋·司马棫）　　五言绝句　押寒韵	山似九折坂，河非八节滩。跻攀复揭厉，奈此行路难①。
江干小雪（宋·司马棫）　　七言绝句　押先韵	枫落吴江小雪天，三三两两捕鱼船。蹇驴瘦马何方客，眼看风波不著鞭。
茅斋（宋·司马棫）　　七言绝句　押尤韵	坐见茅斋一叶秋，小山丛桂鸟声幽。不知叠嶂夜来雨，清晓石楠花乱流①。
妾薄命（宋·司马棫）	二月春风初不恶，后园桃李先春落。高堂去妇对花愁，君恩非轻妾命薄。忆昔三星光在天，煌煌车马朱门前。结缡幸得事君子，愿托丝萝千万年。履痕才遍君家地，相看已觉君心异。门外新欢一破颜，室中旧爱双垂泪。妾心比玉自坚贞，君眼如星到处明。女子睽离太山重，丈夫弃置鸿毛轻。莫誇绿发红颜好，女色由来何可保。君不见灞上銮舆祓禊回，阿娇已向长门老。
