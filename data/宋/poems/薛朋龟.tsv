江船（宋·薛朋龟）　　五言律诗　押支韵	夜色千山白，扁舟独进迟。乡心共帆急，世路与波随。性野禽鱼习，官寒故旧知。江梅如爱客，早放岁寒枝。
露（宋·薛朋龟）　　五言律诗　押麻韵	乘兴访村家，微微见露华。暗滋三径草，晴溅一庭花。梦入关河湿，凉生更漏赊。清江千万里，何处点蒹葭。
咏秋葵（宋·薛朋龟）　　五言律诗　押侵韵	安肯向春阴，群然发锦林。黄存秋后色，赤抱日边心。喜附兰阶臭，羞誇菊砌金。敢忘涓滴润，雨露不时临①。
和潘良贵三江亭韵（宋·薛朋龟）　　七言律诗　押侵韵	爽气寒光四壁侵，青山千仞水千寻。远观吾里瀛洲路，怅望谁人魏阙心。春到已多鸣佩玉，酒酣应有解貂金。紫微太守经营巧，消得时贤次第吟①。
见雁（宋·薛朋龟）　　七言律诗　押阳韵	寒衣九月授他乡，遂见征鸿序一行。秋色未深先避雪，边声忽到又随霜。曾愁天路罹矰缴，只想中原食稻粱。汉使不归书不系，至今塞有客沾裳。
剡中别吴客（宋·薛朋龟）　　七言绝句　押微韵	百道飞流向剡飞，高田不歉下田肥。吴人只道吴山好，黄独如拳也救饥①。
岱岳篇雪中送华山人东游（宋·薛朋龟）	七十二君已绵邈，乾坤只今留岱岳。烟书云篆吊秦碑，万圣千灵朝汉朔。白日雕幡路相望，夜深仙乐张天上。日观天门踊跃登，芒作双鞋藜作杖。匹练吴门见几人，向来寂寞空山春。溪花谷树忽生色，一朝若为山人新。君行正直年华谢，山雪纷纷向君下。去看九州玉削成，孤高始信岱岳名。若趁长风竟飞举，鹅毛柳絮同身轻。
