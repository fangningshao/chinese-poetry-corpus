遗镜（宋·刘天益）　　五言律诗　押删韵	亲去镜亦去，镜还亲不还。从今磨积垢，终不对慈颜。明月挂台上，白云生匣间。洪恩何以报，羞见鬓毛斑①。
呈陈紫微（宋·刘天益）　　押江韵	欲下未下属玉双，喧瀑飞雪明石矼。扁舟激沥苍雪淙，断岸菰柳穿蓬窗。舟程未达君子邦，心源直指如湍泷。后生薄俗邪说哤，老成砥柱回淳庞。雄文翼道宝鼎扛，日月旂常九仞杠。急流勇退挂冠逄，饮水啮雪嗤羊腔。孤轮绝翳空吠尨，飞蛾眇影捉明釭。翻思解缆鹿城江，寸莛不揣洪钟撞。八年乔岳劳心悾，北望云迷翠羽幢。袖里虹霓气不降，珍储未辨珉与玒。借公大扣声枞枞，庶几蚊虻附奔駹①。
