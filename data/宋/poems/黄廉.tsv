石潭院次蟾禅师韵（宋·黄廉）　　七言律诗　押东韵	一钵谁知去住空，前朝遗事寄禅宫。孤吟盘礴数行墨，古韵萧条四壁风。游客落帆频上下，荒庭疏树几青红。有人会得诗中趣，日月由来亦转蓬①。
调王辟之（宋·黄廉）　　七言绝句　押阳韵	高唐不是那高唐，风物由来各异乡。若向此中求梦雨①，只应愁杀楚襄王②。
过灵泉寺（宋·黄廉）　　七言绝句　押支韵	乌噪僧眠春昼迟，松阴楼殿日高时。入门未脱征裘立，拂壁先看学士诗。
劝学（宋·黄廉）　　押豪韵	河东人物气劲豪，泽州学者如牛毛。大家子弟弄文墨，其次亦复誇弓刀。去年校射九百人，五十八人同赐袍。今年两科取进士，十子钓海顿灵鳌。迩来习俗益迁善，家家门户争相高。驱儿市上买书读，宁使田间禾不薅。我因行县饱闻见，访问终日忘勤劳。太平父老知此否，语汝圣世今难遭。欲令王民尽知教，先自乡里蒸群髦。古云将相本无种，从今著意鞭儿曹。
留题洪庆观（宋·黄廉）	隔岸山如戏狮子，背看松林闲掉尾。天际苍茫落数峰，青虬下饮黄河水。洪涛日夜洗崖脚，容易沙洲忽生嘴。浮岚积霭增气象，因抱汤城来迤逦。圣世封疆属乡县，令宰衙门对山起。朝看片云浮檐栋，暮雨逡巡周百里。可怜居民老苍翠，未省劳生有尘滓。乘轺亦复愧斯人，特地邮亭解行李①。
句（宋·黄廉）　　押支韵	眉间见喜气，行人有归期①。
