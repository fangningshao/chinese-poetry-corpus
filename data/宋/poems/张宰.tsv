秋日陪郡侯游贤山和眼听和尚韵（宋·张宰）　　七言律诗　押微韵	澹澹秋林挂夕晖，红尘扫尽白云飞。不嫌月到常开牖，一任风来自掩扉。啸木山猿如唤梦，衔花石鹿总忘机。何人参透其中味，野鹤舒翎天际归①。
翠云山（宋·张宰）　　七言绝句　押先韵	未了人间朱墨缘，强颜荒邑又三年。填胸眯目皆尘土，直到峰头始豁然①。
满庭芳 寿字守四月十四（宋·张宰）　　押阳韵	气吐虹霓，笔飞鸾凤，从来锦绣文章。谪仙才调，复见庆流芳。向自题名雁塔，不十载、德播河阳。慰民望，一麾出守，风月任平章。清和，时欲半，吕仙诞日，正此相当。欣逢初度旦，敢献椒觞。只恐经纶大手，应休期、便趣曹装。愿箕宿，照临南极，拱北远流光。
