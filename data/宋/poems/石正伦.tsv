清平乐（宋·石正伦）	香摇穗碧。梅巧红酥滴。云涴宝钗蝉坠翼。娇小争禁酒力。绣窗芳思迟迟。无端又敛双眉。贪把兰亭学字，一冬忘了弹棋。
绮寮怨 宫人斜吊古（宋·石正伦）	绿野春浓停骑，暖风飘醉襟。渐触目、景物凄悲，花无语、曲径沈沈。重檐缭垣静锁，丹青暗、断轴尘半侵。叹绛纱、玉臂封时，何期掩、夜泉流恨深。已矣霜凋蕙心。兰昌旧事，云容好信难寻。伫立孤吟。怕凤履、有遗音。今宵佩环奏月，知倦客、苦登临。惊飞翠禽。松杉弄碎影、晴又阴。
渔家傲（宋·石正伦）	春入桃腮生妩媚。妆成日日行云意。贪听新声翻歇指。工尺字。窗前自品琼箫试。玉碾鸾钗珠结桂。金泥络缝乾红袂。从把画图夸绝世。金莲地。六朝未识双鸳细。
霓裳中序第一（宋·石正伦）	凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡縠。春风荡，六宫丽质，那日赐汤沐。双浴。绣凫飘逐。恍记展、江南数幅。而今鬓边渐鹄。阮洞音稀，懒访仙躅。系船桥畔宿。听静夜、泠泠奏曲。长安远，渭流香腻，暗忆晓鬟绿。
