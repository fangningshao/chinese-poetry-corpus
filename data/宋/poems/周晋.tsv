点绛唇 访牟存叟南漪钓隐（宋·周晋）	午梦初回，卷帘尽放春愁去。昼长无侣。自对黄鹂语。絮影蘋香，春在无人处。移舟去。未成新句。一砚梨花雨。
清平乐（宋·周晋）	图书一室。香暖垂帘密。花满翠壶熏研席。睡觉满窗晴日。手寒不了残棋。篝香细勘唐碑。无酒无诗情绪，欲梅欲雪天时。
柳梢青 杨花（宋·周晋）	似雾中花，似风前雪，似雨馀云。本自无情，点萍成绿，却又多情。西湖南陌东城。甚管定、年年送春。薄倖东风，薄情游子，薄命佳人。
