别荆州诸友（宋·吕殊）	荆州三度别，此别犹酸冷。蒹葭逐岸靡，烟雨隔林迥。去棹行且留，离觞醉还醒。缅怀荆州士，鹄立霜毛整。爽信何由人，班班纷脱颖。况是清俊流，魁然挈裘领。相逢名教乐，殊忘旧机境。草木臭味同，何庸绝畦町。虎豹识避就，宁忍覆陷阱。人情不尽远，颇谅心耿耿。眼底绝荆榛，夙生独何幸。时恨多旷违，赧容发面颈。分袂复自兹，深渊惜断绠。断绠无续期，分袂有时并。但愿各自珍，时当动深省。一篑会成山，九仞犹弃井。要令百炼金，清瑩无留矿。大哉乾坤内，吾道相与命（一作永）。
题清溪神女祠次东坡韵（宋·吕殊）	生居万山中，二年依泽国。偶于坐曹暇，聊欲访禅默。再拜神女祠，劈山定何术。上有琳宫岩，作论期破惑。只今澄潭中，异影眩莫执。泉源入幽窈，蛾眉如可及。吾闻大地下，出没水中日。胡为二魶鱼，欲归犹未得。变化乘云雷，那能系不食。山深风窍号，天寒日车急。寄语龙宫君，安稳藏故穴。近来托怪多，勿遣容易测。
蛾眉亭（宋·吕殊）	采石江头月正弦，捉月台边酒满船。扰扰利名蚁慕膻，如公岂但酒独贤。平生醉里诗三千，捲起长江作长笺。悲哉人世隔天渊，一日乘风反自然。死生在我我则天，欲死得死岂其冤。欲罢长风大放颠，苍茫何处可拍骑鲸肩①。
句（宋·吕殊）　　押阳韵	游子惊车破，农人念稼伤①。
