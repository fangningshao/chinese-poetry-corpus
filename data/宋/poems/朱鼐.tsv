奉题周南仲正字所藏阎立本画苏李别（宋·朱鼐）	少卿昔在河梁别，执手踟蹰不能发。万古初传五字诗，努力相期在明德。子卿海上毡为食，故人朅来重相觌。不觉看羊度岁年，却因射雁传消息。人间此是长别离，少卿在虏子卿归。归欤尚握汉臣节，留者永衣胡人衣。天长地阔半尺绢，满眼云愁风景变。一人仰叫头脱冠，一人横涕袖著面。阎君国相称画师，未必想像能尔奇。前身恐是胡妇子，曾见两公分袂时①。
