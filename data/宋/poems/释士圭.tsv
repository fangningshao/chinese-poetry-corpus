观行上座所作维摩问疾图（宋·释士圭）　　押尤韵	道人眈眈痴虎头，瞭然电转开双眸。枯木已死寒岩秋，定中霹雳摧四牛。起来下笔不能休，新诗字字蟠银钩。发其馀者漫不收，散而纵横为九流。我观此画真其尤，病维摩诘小有瘳。文殊大士从之游，彼上人者难对酬。两公文章虎而彪，万古凡马空骅骝。向来曹韩与韦侯，笔端亦尝知此否。世间画本多山丘，阅人何翅如传邮。对此可以销百忧，先生胡为吟四愁①。
安上座所作墨梅（宋·释士圭）　　押元韵	道人色心净，了见造物根。笔端开此花，胸中有丘园。清香凝暗夜，疏枝卧黄昏。撞钟西湖寺，见月罗浮村。老眼隔烟雾，一笑作篱藩（同上书卷五）。
偈十六首 其六（宋·释士圭）　　押尤韵	金镞惯调经百战，钱鞭多力恨无雠①。
偈十六首（宋·释士圭）	衲帔蒙头，下板头边，且打瞌睡。蒲团叠足，长连床上，随分挨肩。忽然露柱眼开，圣僧也须出院。切忌钉椿摇橹，更须看风使帆。各各总在其中，人人自宜照顾。且道照顾个什么，堂中宾主句，觌面没亲疏（请首座）。
临终偈（宋·释士圭）	前三十一，中九下七。老人言尽处，龟歌眼睛赤①。
颂古六首 其二（宋·释士圭）　　押真韵	世路风波不见君，一回见面一伤神。水流华落知何处，洞中桃源别是春。
偈五首（宋·释士圭）	万年一念，一念万年。和衣泥里辊，洗脚上床眠。历劫来事，祇在如今。大海波涛涌，小人方寸深。
颂古七十六首 其六（宋·释士圭）	种谷不生豆苗，蒸沙岂能成饭。大通智胜如来，一个担扳底汉。
