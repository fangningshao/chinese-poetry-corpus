哭妹贞娘节烈（宋·郑君老）	哀哉吾妹兮，生不逢时。痛哉吾妹兮，死此乱离。灰尘涨空兮，铁骑南驰。旌旗蔽野兮，日色无辉。凶徒蜂起兮，浊乱民彝。恣行劫掠兮，四野伤悲。我妹遇兹兮，尚在闺闱。若逃患难兮，计无可为。恐被污辱兮，决死无疑。一刀自刎兮，澌血淋漓。死仆于床兮，不变容仪。刀不落地兮，手尚坚持。英烈如生兮，人谁敢欺。嗟我独生兮，于世何裨。汝危莫援兮，恨无穷期。悠悠我思兮，泣涕涟如。人皆有死兮，特出异宜。哀哉痛哉兮，噫嘻。独存汝名兮，万古无遗①。
