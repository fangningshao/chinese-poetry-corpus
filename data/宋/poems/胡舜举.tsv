颜鲁公祠（宋·胡舜举）	立庙本来皆可纪，凛然英烈殆天启。年垂八十官太师，平生所欠惟死尔。分甘一死鸿毛轻，举世俗子何用嗔。谁知我公本不死，眉间生气犹峥嵘。堂堂十老皆人杰，逢辰遇合稷与契。俨然玉立配我公，忠义文章两奇绝。我来摩挲读丰碑，扛鼎笔力犹精奇。定应神物常护持，劲直千载垂良规①。
