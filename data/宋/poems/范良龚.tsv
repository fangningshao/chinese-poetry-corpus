妙庭观（宋·范良龚）	我昔遨游周八极，玉京金阙俱经历。翩然骑凤下瑶池，如与双成获相识。双成侍燕王母旁，道貌方瞳照人碧。玉笙吹彻奉琼觞，范子从旁丐馀沥。东方曼倩谓余言，汝亦名在地仙籍。凤城南望好溪山，此是元君故仙宅。琉璃槃上存金鼎，鼎内丹砂如琥珀。汝能服食早归来，与予同是逍遥客。我时贪醉蟠桃春，不记当年说仙迹。一朝酒醒人世非，盘碎丹飞杳难觅。香风堂上久徘徊，苏李题诗挂空壁①。孤云野鹤谩兴怨，我独摩挲问金狄。世人劝我舐丹鼎，我亦何尝苦营役。丈夫自有大还丹，得道不分今与昔②。
