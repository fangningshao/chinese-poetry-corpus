徐偃王庙（宋·杨伯岩）　　七言律诗　押东韵	当年大德瑞朱弓，仁在斯民千古同。故国已无徐子土，灵祠今有梵王宫。水流檐影晴江上，山接钟声暮霭中。揽辔此行因致敬，蒲团分坐听谈空①。
游九锁（宋·杨伯岩）　　七言绝句　押尤韵	晓山云树碧生秋，乘兴间为洞府游。片石却将仙路隔，负人平昔慕浮丘。
踏莎行 雪中疏寮借阁帖，更以薇露送之（宋·杨伯岩）	梅观初花，蕙庭残叶。当时惯听山阴雪。东风吹梦到清都，今年雪比年前别。重酿宫醪，双钩官帖。伴翁一笑成三绝。夜深何用对青藜，窗前一片蓬莱月。
句（宋·杨伯岩）　　押先韵	东台仙子许参元，满月光明现大千（西洞神光）。
