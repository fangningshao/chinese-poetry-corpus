千里丈蓄酒尊（《宋诗纪事》卷五二作千里翁蓄陶酒尊系以筠笼）形状孛窣某酒后以短项翁目之不谓误中遂成佳号彦平功成二兄皆有褒咏可使韩子苍缩肩短项之句北面矣某不揆鄙拙勉强续貂幸诸丈斤斧之（宋·钟孝国）	少陵先生时不偶，老瓦盆中醉林莽。江湖散人名益穷，鱼壳倾尊不论斗。孤风异行同襟期，食鲑未必富三九。凌烟功名举世事，不直两公一杯酒。会稽夫子有古心，嗜好眇追千载友。陶尊中产同苍筠，短项不肯钟罍群。章绶黄篾差缁尘，肺肠桑落心昆崙。始知其中殊陋貌，一点不受泥沙浑。时从往古穷玄微，坐隅兀侧长相随。送余醉乡谢胶扰，回头转觉人间小。
谨次功成短项翁佳篇之韵（宋·钟孝国）	君不见中山毛颖生，纂录百氏编群经。又不见革华祖都尉，殿上承恩举足耳。二物名誉由韩公，无乃衮褒俱中理。君家酒罂依图书，短项独喜觞吾儒。我加翁名乃率尔，诸公过听欢有馀。翁名称意仰来前，再拜不愿封酒泉。倾怀解贾吟笔勇，注想只愁客杯乾。主人冥心通与穷，从渠自引琉璃钟。醉中琢句千古废，醒后逢人四海空。林间日日吹春风，孛窣愿卜重相逢。长江小艇新雨后，一杯相属会稽翁①。
