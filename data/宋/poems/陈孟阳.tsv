答清江钱大尹问閤皂山中景（宋·陈孟阳）　　七言排律　押阳韵	形如閤皂对清江，吴汉神仙古道场。玉像灵多民受赐，天书岁久墨犹香。绛霞密锁灵仙馆，碧雾轻笼正一堂。苍藓斓斑双鲤石，寒泉澄湛九龙塘。著衣台上三冬暖，鸣水亭前六月凉。捣药鸟声喧夜榻，升天马迹印西冈。葛憩源深生异草，凌云峰峻染瑶光。丹井虽存人杳漠，松巢空见鹤飞翔。屏妆水墨誇陶弼，门断尘埃忆孟昌。风来松桧笙箫地，春入园林锦绣乡。个中自少红尘到，闲里惟知白昼长。景物敢吟成实录，愿凭贤宰一称扬①。
