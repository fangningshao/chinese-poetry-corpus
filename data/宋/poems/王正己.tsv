赠蕴上人（宋·王正己）　　七言律诗　押阳韵	佛法诗名谁更继，未闻随分谒侯王。洗盂秋涧日华动，捣药夜堂云气香①。苔藓乱青封叠石，杉松浓影过空墙。若非火岳□□地，那得吾师住久长。
赠廖融（宋·王正己）　　七言律诗　押寒韵	湖南虽不就卑官，高卧深云道自安。病起坐①当秋阁迥，酒醒吟②对夜涛寒。炉中药熟分僧服③，榻上琴闲借我④弹。幸遇清朝有良鉴，退身争忍似方干⑤。
天开图画亭（宋·王正己）	夜来残暑鏖西风，秋声摵摵先井桐。纤云四捲天开容，一碧万里磨青铜。使君退食新凉逢，厌看凝寝江云浓。领客欲送孤飞鸿，城隅高亭湿青红。旷望四野开心胸，前瞻江山胜而雄。琉璃波光群玉峰，水墨正尔难为工。天开地辟今古中，此景自若无初终。天岂为我施新功，我心得之眼相从。收入几席无遗踪，锦囊得助防诗穷。向来神秀造化钟，李成郭熙将无同。强名图画托天公，抚掌一笑浮金钟①。
