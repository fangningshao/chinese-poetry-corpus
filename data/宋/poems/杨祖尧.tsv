题漱玉轩（宋·杨祖尧）	危石欲阽力自支，罅空引溜日夜垂。空阶滴雨幽梦觉，孤蓬澎浪惊魂飞。直疑丹液閟石骨，饮此合仙寿无期。又疑龙宫流润泽，膏沐万物皆含滋。终古不受一尘涴，六月可逃三伏威。濯我尘缨洗两耳，审听广乐音声希。盥颒半生尘俗面，要离仙仗翻云旗。仁智所观自有感，物理天理常参稽。华池神水倘若此，圣功合发天人机。湔涤众生业障尽，更与大地荡劫灰①。
