水龙吟 西湖怀古（宋·陈德武）	东南第一名州，西湖自古多佳丽。临堤台榭，画船楼阁，游人歌吹。十里荷花，三秋桂子，四山晴翠。使百年南渡，一时豪杰，都忘却、平生志。可惜天旋时异，藉何人、雪当年耻？登临形胜，感伤今古，发挥英气。力士推山，天吴移水，作农桑地。借钱塘潮汐，为君洗尽，岳将军泪！
西江月 漳州丹霞驿（宋·陈德武）	山拱罗城四面，柳营横接江东。十年前事影随风。今日宛如春梦。天下几多邮驿，人生到处飘蓬。丹霞楼上再相逢。横笛为君三弄。
望海潮 钱塘怀古（宋·陈德武）	珑山西峙，浙江东逝，谁馀一箭临冲。凤舞龙飞，地灵人杰，当年树此勋庸。强弩万夫雄。令冯夷退舍，海若潜锋。拥石成堤，百川约束障西东。至今人物蕃丰。仰功扬山立，德润川容。乐极西湖，愁多南渡，他都是梦魂空。感古恨无穷。叹表忠无观，古墓谁封。棹舣钱塘，浊醪和泪洒秋风。
水龙吟（宋·陈德武）	驿楼岁暮萧条，小桃何事迎人笑。无言如诉，命暌王母，信沈青鸟。靥瘦繁霜，脂销零雨，梦寒清晓。自刘郎去后，天台路隔，知孤负、春多少。今日玉骢来到。喜相逢、菱花孤照。清幽谁伴，黄花告谢，芙蓉云老。早趁东风，移根换叶，脱身池沼。卜佳期，前度琴心一曲，作相思调。
沁园春 舟中夜雨（宋·陈德武）　　押庚韵	冬夜如年，客枕无眠，怎到天明。待数残二十五、寒更点，听馀一百八、晓钟声。雨脚敲篷，滩头激缆，总与离人诉不平。遍闻得，我浚深恨海，砌起愁城。问君何事牵萦。想最苦人间是别情。念千山万水，沈鱼阻雁，一身两地，煼燕煎莺。绣枕痕多，锦衾香冷，意有巫山梦不成。怎撇下，这两字相思，万里虚名。
西江月 冬至（宋·陈德武）	时序去如流矢，人生宛似飞蓬。石湾江上又逢冬。且喜一阳初动。但见堪舆杳杳，更连山水重重。凄凉云物雨濛濛。惟足睡中归梦。
望海潮 拱日亭（宋·陈德武）　　押阳韵	山涯海角，天高地厚，长安举首何妨。万水朝宗，众星环极，平生此志无忘。亭上一翱翔。见烟收雾敛，凤翥龙骧。海色沧凉，金乌拍翅上扶桑。遥瞻咫尺清光。物无遐不烛，有隐皆彰。发蔀心劳，之官路远，篙师又促归航。不敢久徜徉。抱梧桐绮实，葵藿心肠。假我双翰，一朝飞上五云乡。
木兰花慢 寄桂林通判叶夷仲（宋·陈德武）	自淮阳别后，一回首、又穷年。叹蓬逐旋飙，叶随流水，星散维垣。南来忽闻归兴，岂苍天、故意要储贤。云慢凌司马赋，风偏动季鹰船。梅窗夜月见修妍。骏辔忆连钱。命画桨溪流，篮舆山郭，囊锦诗篇。休辞岁寒远道，对松篁、莫慰寂寥边。尘榻谁为我下，酒杯惟待君传。
木兰花慢 其一 再用前韵（宋·陈德武）	对江云日暮，又那更、夜如年。见霜满晴空，山衔星斗，月挂城垣。知心故人间阻，几何时、尊酒会多贤。冷落巴山夜雨，凄凉剡水寒船。孱容羞睹镜中妍。远水与天连。怪梦有馀甜，酒无好味，诗不成篇。刀圭解生毛羽，向晨风、飞傍彩云边。报道东君到也，一枝春信先传。
木兰花慢 其二 三用前韵（宋·陈德武）	一春看又尽，问何日、是归年。望五岭重关，九嶷叠翠，满目藩垣。苍梧几时舣棹，许论文、高议仰英贤。夜立残花影月，朝盼尽柳阴船。天台山水世间妍。天姥赤城连。好收拾兰庄，白云深处，咏卜居篇。重寻旧游莺燕，恐无心、待雁夕阳边。声迹今犹密迩，鸾笺莫厌频传。
望海潮 其一 清明咏怀（宋·陈德武）	三分春色，十分官事，令人孤负芳菲。歌燕簧莺，语花舞柳，园林好处谁知。还忆旧游时。对海棠驻马，红药题诗。一别东君，回顾又是隔年期。相思远在天涯。镇海填恨臆，山锁愁眉。杜宇能言，鹧鸪有泪，慢劳蝴蝶于飞。景与少年宜。把榆分新火，香透罗衣。风月常存，双鱼报道早来归。
百字谣/念奴娇 其一 咏惜花春起早（宋·陈德武）	惜花心事，不由人、蝴蝶梦魂先觉。刚纳绣鞋行掠鬓，仰见斗横林杪。昨日深红，今朝轻白，颜色殊昏晓。此中滋味，料他尘世知少。问二十四番风，寒梅并绛楝，始终俱好。须看未开开又谢，多少落英颠倒。彩缀隋园，鹿游唐苑，哀乐无凭祷。此音谁寄，凭阑犹把琴抱。
百字谣/念奴娇 其二 咏爱月夜眠迟（宋·陈德武）	古今明月，魄生明后，积渐圆还缺。秋解伤神春最好，衾枕几番铺设。十二瑶台，千金一刻，横竹休吹彻。绣帘高揭，戒他莫把灯爇。夜久谁共婵娟，掩孤帏睡去，此情尤切。梦驾彩鸾何处觅，飞上玉楼琼阙。舞按霓裳，歌扬红豆，高处风光别。鸟声惊觉，冲冠怒竖吾发。
百字谣/念奴娇 其三 咏掬水月在手（宋·陈德武）　　押祃韵	晚临湘浦，忆鲛人、曾许泪珠绡帕。盥掬空明和月待，宫锁水晶深夜。跃璧初圆，浮金不定，敌眼寒光射。水心龙镜，喜来翻不成把。最恨对面姮娥，舞霓裳掌上，
望海潮二调 其一 寄别浔郡鲁教谕子振、李训道宗深（宋·陈德武）	南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。长安古道长亭。叹马蹄不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹昆崙，有时吹作凤凰鸣。
望海潮二调 其二（宋·陈德武）	祖觞东馆，移舟南渡，江天云树离离。盘谷渔樵，舞雩风咏，渴心常望云霓。知与故人齐。念翼残犹铩，足蹶还羁。百折江流，峡猿水鸟助孤凄。几回梦绕山西。耐疏篷夜雨，惊枕晨鸡。对无声诗，哦有声画，仪形已见端倪。回首暮云迷。又桐飞金井，燕落乌衣。有意相思，双鳞乘羽莫教迟。
西江月 其一 题洞箫亭（宋·陈德武）	凤舞汉阳月丽，龙吟汉水波飞。行云何事驻天涯。横玉危阑四倚。问岳阳三度后，看尘世几番棋。鹤群何处未归来。冷落吴头楚尾。
西江月 其二 咏雪三调（宋·陈德武）	为问云间滕六，天工何事依违。冬前三白不时为。今日驾言春瑞。瘦损穷彭泽柳，禁持杀傅岩梅。仁风反掌霁天威。都做一江流水。
归朝欢 送前王通判惟善赴召（宋·陈德武）	昨夜城头望牛斗。金气横空作龙吼。朝天尺一鹤飞书，尊前夺我龙头友。风流江左后。青毡旧物曾坚守。念侨居、淮阳九载，闲却丝纶手。花骢欲系无长柳。玉箸频挥翻短袖。凤凰台近月重圆，紫薇花暖香依旧。功名随分有。论交要在知心友。唱阳关、一杯别酒，先祝斯文寿。
西江月 其三（宋·陈德武）	疏散履穿东郭，流离马没蓝关。瓜洲谁问卧袁安。孤负新年月半。铁瓮成银瓮出，金山做玉山看。无知儿女不知寒。冰箸掌中争看。
