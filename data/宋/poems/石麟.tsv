贺新郎 寿处州刘守（宋·石麟）	一骑飞来速。报平山、将颁凤检，宠分符竹。自是平淮勋名在，姓字屏风纪录。正欲革、潢池风俗。古括久思贤太守，待东山、一起苍生福。唐李段，追芳躅。横舟竹下凭青鹿。庆生朝、称觞蔼蔼，履珠簪玉。争奈回溪民望切，计日带牛佩犊。便合早、秣驺脂毂。圣眷处公犹未惬，俟朱幡、才下锋车趣。符已兆，台星六。
金缕词/贺新郎 寿南楼（宋·石麟）	欲上南楼寿。记当年、祥占玉燕。一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、剩醉眉春酒。惭斐句，为觞侑。功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。
水调歌头 寿（宋·石麟）	九叶仙茅秀，旬浃一阳生。中山瑞气和暖，融作玉壶春。昨夜洪临跨鹤，翌早绿华骖凤，今日岳生申。须信神仙侣，引从降蓬瀛。文中虎，寿中鹤，酒中鲸。一门盛事相继，桥梓奋鹏程。应羡华堂燕处，许大规摹涵养，大器晚方成。醒后宫花句，伫看赋琼林。
鹧鸪天 寿逸老堂主人，年八十二（宋·石麟）	欲寿中山不老仙。寿词更拟办千篇。九蓂日秀尧阶地，五色云祥鲁观天。吟逸老，醉逃禅。香传丹桂子孙贤。莫言大器韬藏久，犹是梁魁擢第年。
水调歌头 寿致政叔，时又得孙（宋·石麟）	日暖唐宫绣，云绚鲁台观。九叶仙茅方茂，瑞气霭中山。逸老堂前戏彩，新抱玄孙弥月，红字写眉间。八十庆公寿，添撇更成千。寿中星，人中杰，酒中仙。功名富贵，事业分付子孙贤。赢得濠梁真乐，剩有陶园佳趣，杖屦日安闲。第恐非熊兆，好事逼新年。
