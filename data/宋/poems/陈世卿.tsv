思古堂（宋·陈世卿）　　七言绝句　押元韵	思古堂前酒一尊，共谈时事出孤村。临期上马无他嘱，多买诗书教子孙。
翠竹峰（宋·陈世卿）　　七言绝句　押麻韵	翠竹峰前是我家，归来重整旧生涯。烟霞尚有留人意，争奈门前驷马车。
淘金山（宋·陈世卿）	未覆一篑土，便作千仞观。一自登巉岩，培塿视群山。
游黄杨岩（宋·陈世卿）	朔风夜号空，于隅几枝木。深山自春色，芳草不凋绿。朋来得佳游，招提藏翠麓。新酒赤如丹，竹萌肥胜肉。一醉出门去，缺月挂修竹。归路沙溪浅，危桥溅寒玉。夜过渭滨居，门庭应不俗。对座寂无言，泉声如击筑。宗盟更可人，相邀勤秉烛。开缄得捷音，豺狼俱面北。回棹今可矣，赏心嗟未足。西去有奇岩，祥云覆华屋。箕踞列千人，未充空洞腹。更约林宗俱，来伴白云宿①。
