题资福院平绿轩（宋·曾揆）　　七言律诗　押阳韵	终日劳劳雁鹜行，偶然来访赞公房。扶疏草木四围合，萦绕溪流一带长。倚槛岂能成杰句，把杯多是说名方。问师乞取安心法，宴坐蒲团对佛香①。
西江月（宋·曾揆）	檐雨轻敲夜夜，墙云低度朝朝。日长天气已无聊。何况洞房人悄。眉共新荷不展，心随垂柳频摇。午眠仿佛见金翘。惊觉数声啼鸟。
眼儿媚（宋·曾揆）	芙蓉帐冷翠衾单。魂梦几曾闲。怎禁未许，茫茫烟水，叠叠云山。去时频把归期约，远不过春残。而今已是，荷花开了，犹倚栏干。
南柯子/南歌子（宋·曾揆）	桐叶凉生夜，藕花香满时。几多离思有谁知。遥望盈盈一水、抵天涯。雨洒征衣泪，月颦分镜眉。相逢又是隔年期。不似画桥归燕、解于飞。
谒金门（宋·曾揆）	山衔日。泪洒西风独立。一叶扁舟流水急。转头无处觅。去则而今已去，忆则如何不忆。明日到家应记得。寄书回雁翼。
