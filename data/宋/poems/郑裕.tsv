一经堂（宋·郑裕）　　押阳韵	莆之甲姓，实维大方。紫囊锦帐，阀阅膏粱。有子盈之，乃其最良。心志乎道，视之如忘。博究六艺，并包五常。东家尼父，北窗羲皇。日相讨论，兼收并藏。五经在笥，一经名堂。谦以自牧，虽晦而光。实浮于名，虽抑而扬。伊昔孟氏，排墨与杨。斯文羽翼，吾道栋梁。岂特诗书，独称其长。诸儒之说，于孟何伤。吾子命名，既择而详。通而贯之，辉涵汪茫。剖破藩篱，无门无旁。默契韶頀，能宫能商。正蒙析滞，起废针肓。以一知万，名实孔彰。人知同好，絺句绘章。玄酒太羹，子独先尝。经术之门，骥骋康庄。典谟之文，凤鸣朝阳。学报天子，业缵星郎。以经名家，非子谁当①。
