落石庙（宋·崔复初）　　五言律诗　押青韵	庙门金字额，壁画半凋零。残日挂红树，晚猿吟翠屏。村深僧村实，岁久石英灵。闻受河汾业，老成犹典刑①。
三衢道中（宋·崔复初）　　五言律诗　押阳韵	一客在他乡，行程一月强。云寒山欲暗，日短道偏长。枫叶嫣如醉，梅花谢亦香。谁家砧杵急，回首感征裳①。
寄施芸隐（宋·崔复初）　　七言律诗　押侵韵	惊见门前柳又阴，江湖何日可山林。未能成事空豪气，恐易伤时休苦吟。鱼信不来流水远，雁声低去暮云深。而今甚觉春游懒，静看中庸养道心①。
湖边（宋·崔复初）　　七言绝句　押微韵	西子湖边水正肥，鸳鸯双浴湿红衣。蜻蜓立在荷花上，受用香风不肯飞①。
荆公读书堂（宋·崔复初）　　七言绝句　押鱼韵	一树秋风啼老乌，钟山猿鹤近何如。六经不载青苗法，不识当时读甚书①。
