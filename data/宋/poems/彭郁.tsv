题万壑风烟亭百韵（宋·彭郁）	风在不周山空阙，底事问烟访两浙。烟生庐阜香炉峰，孰使随风至吴越。风乎与烟相得外，还有风雷并雨雪。烟兮与风相好馀，仍有烟波及霞月。谁知此处一万壑，祇乐风烟馀不说。括苍搀天三百里，熊熊魂魂迷嵽嵲。盖竹腾空一千丈，泄泄荧荧蜚崒嵂。洪濛雾气荡归鸿，滉澒岚芬惑回鷢。前岑不阵有旌旆，后岫无人何幕帟。𩅿霏冷逼卢橘秋，薄浥轻缣砻硉矹。䬌𪋖遥触杨梅寒，细擗新绵摩崒屼。望海尖头培塿细，盘匜琼玚高抛𥻦。帢帻巾边花草蔫，彝博栴檀飘馥苾。刘晨长啸出天台，填填浩气陵寒䨚。王母驰车返玄圃，缤缤羽旆挥斜日。双岩瑞岩插云汉，寒䬝冷𩅀纷胶葛。大固小固并阛阓，碧瓦青炊浮𩘹䬍。黄岩洞里石老人，晒韨兵编资飘䫻。白鹤山头丁令威，清音嘹唳浑䫹䫾。玉帝盘桓石鼻宫，郁葱佳气浮山棁。天王宿留墉外岫，羽仪仙队辉天阅。长河匹练耀白帝，钜浸杯醪饮红蜺。永庆凭陵睥睨寒，苍狗白衣劳目刮。护郭峥嵘星斗烂，雾髻云鬟谁指结。䨏濛远巘失高低，云渡石湖惊没灭。径山气接日山寒，翠谷香浮银谷馞。东门峧峻露觚棱，天竺黄高弥突兀。玉女蛾眉𩄡洗鬓，木天石佛雺封鐍。千家屿逼水云廊，木屐山陵阊阖臬。般若台高迷远近，温凉座上清飘撤。吹开越嶂万机锦，飐落吴江千树缬。九层台外递韶音，万年枝上光摇樾。或踰远汉宠岖峤，或跨长空冒岓屹。或邀浓雾迨晨晡，或尼清氛当日昳。或随小雨晻青冥，或佐狂𩆧黯遥嶭。或昏溪洞晚方散，或蔽云筌朝便别。或过千山凝古树，或经四野留寒柮。或栖江上寒竹梢，或泊野外荒芜末。或伴游丝春昼飘，或似凉薰夏朝䞘。或时避舍秋空雨，或间回车冬日霵。或穿杨柳丝线乱，或度浮图铃索掣。或搴空里青纸鸢，或荡郊中黑风鳦。或经花径残红陨，或入松林浓淀杌。或历江河诸舰舫，激扬帆缦摇竿橛。或到遐迩诸精舍，增光金碧韵铜铁。或似汉祖憩芒砀，漫空雾霭凌云阙。或如唐帝幸骊山，灿烂旂常杂青赤。或似地仙列禦寇，携筇御气乘飒䬂。或如雷部谢仙火，亘天电燄挥霹雳。或似游月访姮娥，仙乐八方吹远阔。或如焚野觅功臣，烬气四隅光倏忽。或似洞庭百丈樯，自西自东随意屑。或如岢岚三尺地，不燧不钻常燄突。或似鲁国焚咸丘，助张狂吹势难捽。或如公瑾战赤壁，虎啸波狂那得熄。或似牧儿爇秦陵，猛火照天三月热。嗟余真有山水癖，每遇亭台须访谒。丹丘仅过元宵火，便问登临求快适。节爱堂宽称起居，揖爽亭凉清奥突。玉霄栏畔忆仙游，望海亭边思水活。檐前放目四极远，波泛玉虹流莫歇。芡莲香吹满堂阁，广轩梅峡纪碑碣。知乐流杯亦屡游，翠屏舒啸时排闼。暨被城南韦与杜，亭台轩槛俱穷历。或誇小景怡情性，或诧巧营焕朱碧。或因沮洳穿池沼，或取篸簪排一列。或取燕閒扁美名，或思德政存前迹。橐籥鞴宽风浩渺，天地炉红烟蓊郁。未委眼前诸胜赏，风烟比较谁优劣。奇哉倅廨后山亭，地不百容天路越。壑多聊以十千数，几许风烟难尽揭。凿沌不知今几年，贤哲治中凡几物。怪底胜藏俱不知，知亦讵能营雅筚。赵君眼力高夐古，才得基阶榛即掘。岩扃万壑归指顾，飙霭弥空攒屏摄。赤城千里诸胜游，从此斯亭为巨擘。谢守城头颜目污，辋川降旐应高没。余将会稽问夏禹，封嵎何得专车骨。玉帛几时来万邦，侯甸云何分五百。亦将东洋问大士，象教何时启禅律。双塔已多诸佛机，雁荡又何有僧客。亦将甬东问句践，当日如何兴霸烈。还君会雪臣妾羞，千载英雄光史笔。且生且教俱十年，孰云外物人难必。亦将海上问羲和，日升晹谷隅夷宅。月何与日时相望，日何与月时合璧。夤宾平秩顺时四，璿玑玉衡齐政七。四隅苍生感丕冒，惟天惟有尧能敌。婺女柯山日月长，白黑围棋穷理窟。潮头隐约子胥魂，夫差可见无心术。王乔跨鹤水中岛，丹砂九转成灵粒。杨妃隐迹海上山，方士时闻登阃阈。对景思人人不见，风烟却羡常升陟。枝上吸风蝉不饥，空里食烟鼯费力。细思眼界两幺么，俯仰屈伸诚有得。蓬莱阁为亭作兄，柏梁台为亭作伯。骚人凭栏无一事，涤砚濡毫恣思索。酒客登阶无所为，挈榼携壶忙逊揖。水仙海若傥俱来，任自亭前说玄极。惟予椎鲁无寸长，祇听謦欬东君侧①。
