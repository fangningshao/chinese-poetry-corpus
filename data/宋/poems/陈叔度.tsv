双皂荚行（宋·陈叔度）	绿叶森森迎晓日，双双暗结秋霜实。乾坤造化借风流，阴灵滑稽为谁匹。一蒂双葩心两同，风力雨绵神其功。中官始奏献奇异，祥图瑞牒挥毫锋。四海万方只一株，缭绕周墙百丈馀。侍从宫娃共争取，攀援棘刺血罗襦。采得温泉奉金辇，雪瑩肌肤红玉暖。合欢当前此物生，上皇都笑天机浅①。
