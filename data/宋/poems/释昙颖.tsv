游上雪窦（宋·释昙颖）　　七言律诗　押冬韵	下雪窦游上雪窦，过云峰后望云峰。如趋仙府经三岛，似入天门彻九重。无日不飞丹洞鹤，有时忽起隐潭龙。只应奉诏西归去，此境何由得再逢。
小溪（宋·释昙颖）　　七言绝句　押微韵	小溪庄上掩柴扉，鸡犬无声月色微。一只小舟临断岸，趁潮来此趁潮归①。
句（宋·释昙颖）　　押个韵	三世诸佛是奴婢，一大藏教是涕唾。
偈（宋·释昙颖）　　押尤韵	秤锤井底忽然浮，老鼠多年变作牛。慧空见了拍手笑，三脚猢狲差异猴①。
