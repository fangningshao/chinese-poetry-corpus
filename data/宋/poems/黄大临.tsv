双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之（宋·黄大临）　　七言律诗	一溪婉婉如平篆，四野青青似画图。阮客放船迷洞府，化人携袂到清都。山中安用名丞相，天下于今得广居。我即其间构宫室，预愁帝梦有华胥。
奉寄子由（宋·黄大临）　　七言律诗　押先韵	钟鼎功名淹管库，朝廷翰墨写风烟。遥知道院颇岑寂，定是壶中第几天。历下笑谈漫一梦，江南消息又馀年。动心忍性非无意，吏部如今信大颠。
题哥罗驿竹枝词（宋·黄大临）　　七言律诗　押删韵	尺五攀天天惨颜，盐烟溪瘴锁诸蛮。平生梦亦未尝处，闻有鸦飞不到山。风黑马嘶驴瘦岭，日黄人度鬼门关。黔南此去无多远，想在夕阳猿啸间。
留别（宋·黄大临）　　七言律诗　押阳韵	桄榔笋白映玉箸，椰子酒清宜具觞。市井衣裘半夷夏，阴晴朝暮变炎凉。莫推月色共千里，不寄江南书一行。无赖笳声上云汉，晓来偏绕九回肠①。
入萍乡道中（宋·黄大临）　　七言绝句　押庚韵	路入前村①信马行，野花香好不知名。官卑无补公家事，时向田家问耦耕②。
七娘子（宋·黄大临）	画堂银烛明如昼。见林宗、巾垫羞蓬首。针指花枝，线赊罗袖。须臾两带还依旧。劝君倒戴休令后。也不须、更漉渊明酒。宝箧深藏，浓香熏透。为经十指如葱手。
青玉案 其一（宋·黄大临）	行人欲上来时路。破晓雾、轻寒去。隔叶子规声暗度。十分酒满，舞裀歌袖，沾夜无寻处。故人近送旌旗暮。但听阳关第三句。欲断离肠馀几许。满天星月，看人憔悴，烛泪垂如雨。
青玉案 其二 和贺方回韵，送山谷弟贬宜州（宋·黄大临）	千峰百嶂宜州路。天黯淡、知人去。晓别吾家黄叔度。弟兄华发，远山修水，异日同归处。樽罍饮散长亭暮。别语缠绵不成句。已断离肠能几许。水村山馆，夜阑无寐，听尽空阶雨。
句（宋·黄大临）　　押元韵	南山占相去，方石为谁存①。
