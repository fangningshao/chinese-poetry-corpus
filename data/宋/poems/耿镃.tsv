西楼（宋·耿镃）　　七言律诗　押歌韵	西楼一曲旧笙歌，千古当楼面翠峨。花发花残香径雨，月生月落洞庭波。地雄鼓角秋声壮，天迥阑干夕照多。四百年来逢①妙手，要看风物似元和②。
用彦平韵赋石外舅短项翁（宋·耿镃）	人生何地逃奇耦，白发转头成宿莽。百年同尽草一丘，谁见乘槎上牛斗。不如醉倒三万场，何必龙山岁重九。先生元是古达人，身外所忻惟有酒。石交自得短项翁，燕颔鸢肩非我友。迩来带眼宽绿筠，结喉不造鸳鹭群。十年孛窣墙下尘，仰面讵识高昆崙。先生取人略形貌，翁获展尽终不浑。我欲挽翁归翠微，手栽杞菊如天随。愿翁醉客莫嫌扰，买山政赋淮南小。
用功成韵赋外舅短项翁（宋·耿镃）	君不见王绩非狂生，笔墨扫尽惟酒经。又不见志和非漫尉，江湖醉咏渔歌耳。文章得失两梦事，一醉从渠俱不理。人间自有行秘书，此翁聊为山泽儒。平生斟酌自饱满，宁复有欠宁有馀。可怜蹒跚挽不前，属车岂识从甘泉。不矜万卷腹空洞，渴梦只恐东溟乾。莫疑此翁拘器穷，此翁有用非哑钟。浊醪作贤清作圣，翁不异味同其空。我方畏缩立下风，伸颈一笑短项逢。脱冠与翁共醉倒，从人笑此两秃翁①。
