送高学士知越（宋·薛映）　　七言律诗　押阳韵	晋朝名理汉循良，胡粉宫闱紫界墙。得请仍辞史官笔，忆归重换会稽章。閒寻岳寺茶香细，盛会江楼鲙缕长。官是秋曹俱老大，异时同约棹沧浪①。
戊申年七夕五绝（宋·薛映）　　七言绝句　押歌韵	月放冰轮傍绛河，相期宝婺夜经过。嫦娥不惜宫中桂，乞与天香分外多。
清风十韵（宋·薛映）　　五言排律　押鱼韵	爽气乘秋至，凉飙荡暑初。泠泠含远籁，槭槭动轻裾。翠幕波无际，修篁韵有馀。潜惊塞草绿，乍拂井桐疏。素发悲郎将，霜纨感婕妤。窗光流熠耀，帘影乱蟾蜍。尘袭青丝骑，香飘绀幰车。故宫经（四库本作轻）馺娑，别馆度储胥。薄暮来金埒，凌晨上玉除。宁同起穷巷，剩欲赋愁予。
曲水亭（宋·薛映）　　押霰韵	台盘疏石渠，激流环四面。夏屋有馀清，羽觞随意转。宾告醉言归，主称情未惓。虽非禊饮辰，岂谢兰亭宴①。
句（宋·薛映）　　押阳韵	黄鹄晨霞傍楼起，头陀秋草绕碑荒（送人鄂州）。
