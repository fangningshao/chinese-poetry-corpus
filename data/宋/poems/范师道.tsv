钓台（宋·范师道）　　七言律诗　押真韵	乾坤交泰重弥纶，当日严陵道最淳。大汉中兴得英主，先生高退作闲人。滩头风月遗千古，台上纶竿寄一身。今日病夫祠下过，独知疲懦长精神①。
题隐圃赠蒋希鲁（宋·范师道）　　五言排律　押阳韵	勇退人难事，明公识虑长。波涛济舟楫，霜雪见松篁。林下开前圃，花间撤亚枪。二疏良宴会，老杜好篇章。道向清来胜，机于静处忘。当除印如斗，试一较閒忙①。
天平山（宋·范师道）	万物天地间，或有奇胜迹。见赏能几人，不止今与昔。吴门多好山，天平为峻极。旦暮常白云，表里皆珍石。烟岚十里光，松桂四时色。我因一纵游，烦襟为开释。感古怀君子，翻然长太息。乐天赏云泉，诗章何历历。垂今数百年，继者漠然寂。间遇希文来，双旌守乡国。行春三让原，吟哦尽所得。子美天与才，寻幽多采摭。赋百五十言，平地黄金掷。三贤固有名，山亦资辉赫。此去还几年，不逢好事客①。
