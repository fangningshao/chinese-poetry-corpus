庠窃观学士九丈题此君轩诗谨次元韵因以求教（宋·王庠）	竹君久要已忘年，临风相语叶响泉。休学我图中似璧，莫师我直劲如弦。劝人达节通天命，舒卷若绳明若镜。尺无枉己空宿昼，圣岂有心犹击磬。岁寒来伴老柴门，我岂好静为躁君。惟有青青四时性，笑发千载空浮云。平安为报春依旧，珍重道人怜特秀。忍饥宁可食无肉，相对忘形笋黑瘦。更有涪翁心似月，平生相照何劳说。不为煎茶不作椽，清风万壑到处传。
庠拜手顿首启伏蒙学士九丈再赐诗章庠僭率继和尚觊采览（宋·王庠）	鸣凤览德来纪年，要知圣泽如流泉。霜钟堂前饱竹实，道人娱凤抚舜弦。敲门剥啄谁传命，淡云磨丹开天镜。明朝相约送涪翁，夜静林深绕清磬。涪翁万里离鬼门，竹枝莫恼白使君。欲试刚肠置冰炭，抱琴远别冲行云。邂逅东坡应话旧，但说海山千万秀。道庠问讯今何如，自笑侬还空鹤瘦。我不愧天欺日月，何须更扣杯珓说。玉局洞天云绕椽，渔竿远信烦公传①。
