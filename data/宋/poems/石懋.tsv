长至（宋·石懋）　　七言律诗　押尤韵	阳和散逐管灰浮，节物那知人倦游。无可奈何霜后冷，急推不去眼中愁。康衢结束新裳杂，飞盖追随贺客稠。犹有祢衡漫一刺，侯门如海未容投。
金钱花（宋·石懋）　　七言绝句　押先韵	名贵已居三品上，价高仍在五铢先。春来买断深红色，烧得人心似火燃①。
柳絮（宋·石懋）　　七言绝句　押尤韵	苦无筋力太轻柔，何物如今得自由。带雨飘来成坠雪，捲春归去作飞球①。
岁除（宋·石懋）　　七言绝句　押尤韵	索米长安久倦游，寂无杯盎洗牢愁。岁除借问除何事，除尽朱颜与黑头①。
郡守（宋·石懋）　　七言绝句　押尤韵	政成郛郭春千里，公退笙歌月一楼。犬吠花阴无旧警，麦翻云穗有新畴①。
生日（宋·石懋）　　七言绝句　押东韵	只应门闼悬弧际，正是乾坤和气中。寿语珠联千轴富，贺樽鲸吸百川空①。
酴醾（宋·石懋）　　押先韵	不传人间玉奁粉，别有天上金炉烟。独清合作诸兰佩，深白未数杨花绵。春风烂漫倚墙角，一月不复烧龙涎①。
雪（宋·石懋）　　押真韵	风云快约千丝雨，天地空无一点尘。晓树放开花意思，夜窗添起月精神。鹦鹉杯中未觉贫，寒凝酒面不成鳞①。何如飞上参军鬓，与恼红楼歌舞人②。
句（宋·石懋）　　押养韵	燕南雪花大于掌，冰柱悬檐一千丈（咏雪）。
