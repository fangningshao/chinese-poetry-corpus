建茶呈使君学士（宋·李虚己）　　五言律诗　押文韵	石乳标奇品，琼英碾细文。试将梁苑雪，煎动建溪云。清味通宵在，馀香隔坐闻。遥思摘山月，龙焙未春分①。
次韵和内翰杨大年见寄（宋·李虚己）　　七言律诗　押寒韵	鳌冠三峰碧海宽，云谣初下霭芝兰。采珠宫里骊龙睡，织锦机中彩凤盘。药砌苍苔钱作点，粉墙脩竹玉为竿。闲从庄蝶亲凫舄，曾得安期九转丹。
和汝南秀才游净土见寄（宋·李虚己）　　七言律诗　押先韵	长松系马驻吟鞭，水殿沈檀一树烟。苔破闲阶幽鸟立，草芳深院老僧眠。桃花欲放条风后，茶蕊新供谷雨前。衰会赏诗多狎客，我无岐路近神仙①。
寄化城寺（宋·李虚己）　　七言律诗　押文韵	化城金地出人群，瀑布峰前一径分。宝塔香灯诸洞见，石楼钟磬半天闻。子明丹灶封秋藓，李白书堂锁暮云。欲去未能还结念，展图时诵北山文①。
送何水部蒙出牧宜阳（宋·李虚己）　　七言律诗　押尤韵	宜川三月水东流，秀出江南二十州。红旆使君今日去，白衣举子昔年游。海潮赋就藏书府，竞渡诗成在郡楼。国史待修循吏传，政声早晚达凝旒①。
题义门胡氏华林书院 其二（宋·李虚己）　　七言律诗　押灰韵	绿池寒竹绕书斋，鼓箧横经任往回。积善原从千里应，表门恩自九天来。文章卷里蟾枝秀，礼义乡中棣萼开。记得浮云深处景，岩深应长栋梁材。
题义门胡氏华林书院 其一（宋·李虚己）　　五言排律　押阳韵	聚族逢修偃，垂绅偶会昌。里闾师重厚，门阀诫轻扬。木垄堆云秀，书帷积雪光。清名传异域，丽句出中堂。玉蕴山还润，兰生谷更香。友朋敦布素，童稚味膏粱。铸剑归农器，休牛见服箱。斋心常拱极，端简立秋霜。
