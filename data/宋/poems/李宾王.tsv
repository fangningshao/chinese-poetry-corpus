中秋玩月（宋·李宾王）	西风萧萧起青蘋，苍空碾玉收暮云。可怜八月十五夜，宝光九十方平分。东山飞来雪毛兔，瑞光千丈无纤尘。谁将八万修月斧，合成宝镜如珠轮。包藏宇宙几千万，留与此夕誇清新。柴门朱户同一照，清辉岂择富与贫。袁宏因此泛牛渚，知微何必登嶙峋。对兹良夜可携酒，呼童与我开芳樽。寒光凄冷砭肌骨，恍然疑作瑶台宾。我欲因之游广寒，叶师去后今无人。我欲因之登箸梯，周生之术谁能陈。浩歌痛饮人寂寂，惟有素影长相亲。须臾酒醒月未落，卧听潮声千万军①。
