赠广都寓舍贤妇二喻诗（宋·顿起）	尝闻赵清献，恤孤慰亡友。至今西蜀人，谈美不容口。二喻出儒家，清贫一无有。零丁依老姑，破屋僧堂后。相对诵诗书，未尝窥户牖。圭折玉弥方，山寒松更茂。县宰初闻名，咨嗟为之久。从容语其配，夫人曾见否。长者二十三，次亦十八九。青裾长蔽膝，荆簪短在首。我欲效清献，言不为人取。近于吾邑中，选婿得豪右。夫人相宰意，鱼蔬荐樽酒。屈致二喻来，呼名老与寿①。女子当有行，诗称远父母。饥寒日月长，蓬荜风雨漏。大喻前致词，洒泪湿衣袖。荷德固已深，缄情亦须剖。上言亲未葬，心欲土自负。下述妹未笄，𡞦𡞦无傅姆。还家复献书，自叙贫且陋。铅华世所悦，铜臭非吾偶。肯效闾闬间，碌碌逐鸡狗。世无梁伯鸾，应嫌孟光丑。孔明若再生，承女甘箕帚。陈义一何高，夫人惊拊手。至今书稿在，光辉射星斗。董子慕高风，喜曰真吾妇。吾亲双白发，吾弟室未授。眷言姊妹贤，可以相先后。五两币虽轻，意则千金厚。辎轩双造门，观者竞奔走。女子尚能尔，男儿宜自守。重聘或不来，岂欲终畎亩。畜德尚未充，高位亦虚受。寄语事君者，慎勿轻去就②。
元符二年二月七日按部过邛州火井县三友堂小酌杨公天隐尝令此邑令此邑以山水竹为三友余益以风月为五贤云（宋·顿起）	七盘一何高，苍翠净寥廓。夜雨濯杉桧，春风散芝药。细云散岩色，细径度危笮。邑改井已泥，空馀汉城郭。土瘠漫生茶，人稀时走玃。苔藓囹圄空，尘埃簿书閤。县圃何萧条，半樱半零落。偃蹇大夫松，委蛇君子鹤。试登三友堂，借问何人作。皆云杨先生，好诗心淡泊。乘兴山水间，此君共献酢。琅玕无俗韵，仁智有真乐。取友信可人，自待宜不薄。我来宴坐久，寂寥无唯诺。明月来徘徊，清风自萧索。因留风与月，相对成清酌。蟾光照金尊，馀辉射杯酒。轻飔入朱弦，彷佛奏箫勺。醺然造忘形，神交通博约。醉号五贤堂，醒来资一噱①。
