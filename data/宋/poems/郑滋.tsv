偈颂三首（宋·郑滋）	大厦将颠仆，一木安能支。唐室既颓齧，有才何所施。表圣隐王官，出处适其宜。藩镇方跋扈，拥兵相雄雌。尾大不可掉，纲纪日凌夷。虽云务姑息，要求无定期。当此谁为援，欲进速祸基。优游向泉石，琴酒聊自恣。休休复莫莫，终永忘所规。著史以见志，迂阔从人嗤。风驭去不返，幽谷空遗祠。名与前峰高，挺挺为表仪。洁与飞瀑并，浊流应忸怩。方今重完节，褒封来非迟。发扬在守土，抗章无愧辞。庶几慰精爽，光辉于盛时①。
