满江红 按郡志，涪溪侧十里有瀑布，泻出两峰间，垂数十丈，号水帘洞。其侧有亭，山谷榜曰奇观（宋·何师心）	一水飞空，揭起珠帘全幅。不须人卷，不须人轴。一点不容飞燕入，些儿未许游鱼宿。向山头、款步听疏音，清如玉。三峡水，堪人掬。三汲浪，堪龙浴。更两边潇洒，数竿修竹。晓倩碧烟为绳束，夜凭新月为钩曲。问当年、题品是何人，黄山谷。
