为侍郎徐公邦宪赋（宋·张淏）	五花麟驹籋飞云，鸣珂敲月曙色分。晨光炯炯照玉勒，华风熠熠生衡门。磊磊落落万人英，气射斗牛贯九精。笔扛龙文百斛鼎，鲸呿鳌掷风雨惊。英辞琳琅润金石，寒芒正色如明星。淫哇乱雅快一扫，英茎韶濩重铿鍧。质高器大声必广，古来才士岂虚名。我嗟壮岁困五穷，终年龊龊文字中。绝编坏简徒自苦，炊沙镂水初何功。志高意广材不足，奴辈岂特笑孔融。龙潜蚖肆亦物理，草庐未必非英雄。天生我材必有用，谁能便与朽腐同。愿得侧翅附鸿鹄，追风掣电凌太空①。
句（宋·张淏）　　押支韵	今朝执手难言处，此去倾怀更有谁（宿松道中别杨楫）。
