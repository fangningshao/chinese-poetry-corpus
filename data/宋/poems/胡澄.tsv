和叶枢相送芍药二首 其一（宋·胡澄）　　七言律诗　押真韵	开迟依旧占芳辰，不怕群花笑后陈。四月明朝才是夏，千葩夭艳尚含春。传闻胜赏联枢节，总有新诗泣鬼神。三十年前旧交友，白头谁复叹如新。
和叶枢相送芍药二首 其二（宋·胡澄）　　七言绝句　押支韵	鶗鴂一声春已归，蝶蜂无计恋花时。笔头挽得春光住，却是先生芍药诗①。
