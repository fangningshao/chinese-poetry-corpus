马秦山碧云庵联句（宋·黄龟年）　　七言绝句　押东韵	团团深锁碧烟笼（马耆禅师），安隐禅居瑞气中（黄给事龟年）。万顷沧浪终夜月（张居士光），更于何处觅天宫（黄承事岳年）。
赠晋水师（宋·黄龟年）　　七言绝句　押庚韵	文衡卓卓擅英声，相与明簪笑语清。报国共盟推毂志，五湖敢羡一舟轻①。
天童山交禅师塔铭辞（宋·黄龟年）	西来谁露真消息，教外别传要端的。黄龙佛法付儿孙，临济宗风本奇特。珍重天童老古锥，声名四海日星垂。当年一喝狮子吼，狐狸望风而避之。直截机锋难凑泊，摘叶寻枝何太错。满堂龙象竞交参，侧耳惟聆师一诺。虚空扑落水流东，护塔松楸长旧丛。龟毛拂子三千丈，光彩流传太白峰。
宝陀山观音赞（宋·黄龟年）	稽首宝陀山，观音大菩萨。三十二妙应，垂福于人天。慧日廓圆明，隐微无不照。我等由宿植，于菩萨有缘。曩善一毫端，菩萨悉能鉴。今兹一何幸，联樯来宝山。淑景德惠风，沧海如鉴净。朝发东秦岸，须臾达莲宫。僧饭洗钵时，相与瞻远峤。□□跨巨浪，侧足骨毛□。自念尘坌身，得伴清净侣。同声讽密语，复念我师名。注目渴慈光，忽睹紫金相。崆峒石窟上，宴坐自在容。云雾不蔽亏，跪礼得良久。偕来无老稚，咸识应现尊。赞叹且忻惧，得所未曾有。我念现前众，中多大福人。久新迎我师，所祷如响应。为我忏众恶，遂亦见如来。同办起心香，复陈一日供。倘以昔善积，获此大吉祯。愿敦未来因，永托如来记。浮生如梦幻，孰处放教生。戒杀多素羞，广阅如来藏。分阴实可惜，栖迟必山林。料理般若舟，长想菩提岸。群生迷苦海，拯援使知津。共发向上心，无□同佛会①。
