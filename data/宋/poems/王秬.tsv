登绮霞亭（宋·王秬）　　五言律诗　押文韵	危亭临霁景，金碧迥纷纷。天映中原气，山横万古云。夕阳寒未敛，孤鹜远犹闻。俯仰怀前哲，清樽为苾芬①。
题王龟龄詹事祠堂（宋·王秬）　　七言律诗　押东韵	当时孤论偶相同，终始知心每愧公。才见安车延绮季，遽嗟石室祀文翁。百年公议分明在，一饷纷华究竟空。白发旧交衰甚矣，尚能留面对高风①。
登历下古城员外新亭二首（宋·王秬）　　五言排律　押侵韵	新亭结构罢，隐见清湖阴。迹籍台观旧，气溟海岳深。圆荷想自昔，遗堞感至今。芳宴此时具，哀丝千古心。主称寿尊客，筵秩宴北林。不阻蓬荜兴，得兼梁甫吟。
题不欺室张魏公为王龟龄书也何子应赋诗（宋·王秬）	君不见开元名相张九龄，岁寒松柏森苍鳞。胡尘澒洞言始验，世间回首思忠臣。堂堂魏公忠贯日，志欲平戎奖王室。归来无地展经纶，馀事文章挥健笔。玉节朱轓两君子，不以交情变生死。共将新句纪遗编，留与山林续诗史①。
句（宋·王秬）　　押侵韵	何时五亩成归计，来作邻翁伴艺林①。
