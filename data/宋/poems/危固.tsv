隐居（宋·危固）　　五言律诗	高士隐居处，迢迢绿水湾。数间玉川屋，七里子陵滩。出入是非外，醉醒文字间。千钟天子禄，不肯换清闲。
送僧归西林院（宋·危固）　　五言律诗　押微韵	振锡西林去，清闲称所依。高巢孤鹤返，深谷片云归。野色供吟笔，秋光射衲衣。长亭携别处，落日半沉晖。
广福院（宋·危固）　　七言绝句　押微韵	二月杨花满路飞，莺篁清巧弄晴晖。谁知骚雅寻芳客，寂寞东风马上归。
福山寺（宋·危固）　　七言绝句　押歌韵	覆船山色翠峨峨，栽石藏云不厌多。达理禅师超彼岸，莫疑身外有风波①。
