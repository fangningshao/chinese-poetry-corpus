岩桂（宋·杨与立）　　七言律诗　押元韵	自从月窟得灵根，使擅人间众木尊。万斛天香非世有，十分秋色至今存。林高直接孤轮影，枝老休寻旧斧痕。午夜楼头足心赏，天低风细欲飞魂①。
幽居（宋·杨与立）　　七言绝句　押歌韵	柴门阒寂人少过，尽日观书口自哦。馀地不妨添竹木，放教啼鸟往来多。
溪头（宋·杨与立）　　七言绝句	溪头石磴坐盘桓，时见修鳞自往还。可是水深鱼极乐，不须妄想要垂竿①。
