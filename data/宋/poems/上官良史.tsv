河梁值雨有怀严羽（宋·上官良史）　　五言律诗　押尤韵	苇岸逢残雨，河桥对暮流。停鞭一怅望，客思暂夷犹。枫叶满江色，夕阳终古愁。遥怜君亦苦，不共故园秋。
泊舟有怀（宋·上官良史）　　五言律诗　押萧韵	渺渺复迢迢，枫林带柞桥。沙寒初上月，浦暗已回潮。霜苇多先折，江花或后凋。今宵何处雁，相伴宿兰桡①。
寻严丹丘东潭居二首（宋·上官良史）	爱子东溪幽，抱被来同宿。山家无膏火，然薪代明烛。閒窗何所有，古书三五束。鸟栖月上时，还见檐前竹。
句（宋·上官良史）　　押尤韵	春城不尽头。
