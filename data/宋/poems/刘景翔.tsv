念奴娇 瑞香（宋·刘景翔）	甚情幻化，似流酥围暖，酣春娇寐。不数锦篝烘古篆，沁入屏山沈水。笑吐丁香，紫绡衬粉，房列还同蒂。翠球移影，媚人清晓风细。依约玉骨盈盈，小春暖逗，开到灯宵际。疑是九华仙梦冷，误落人间游戏。比雪情多，评梅香浅。三白还堪瑞。尘缘洗尽，醒来还又葱翠。
小重山 枕屏风（宋·刘景翔）	山翠晴岚曲曲偎。红香浮玉醉窝颓。不烦人筑避风台。潇湘路，随意自徘徊。春倦怕频催。琵琶私语近、问谁来。春风那隔锦云堆。梦中蝶，飞去又飞来。
玉楼春 落花（宋·刘景翔）	可怜又误江南景。雨腻风喧愁入暝。依稀碧玉水边魂，憔悴绿珠楼外影。点点随人飞远近。薄幸相逢情怎忍。年年三月化香尘，天上人间看梦醒。
如梦令（宋·刘景翔）	独立荷汀烟渚。一霎锦云香雨。似为我无情，惊起鸳鸯飞去。飞去。飞去。却在绿杨深处。
