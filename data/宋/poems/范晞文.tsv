题江湖伟观（宋·范晞文）　　七言律诗　押尤韵	西湖何处可消愁，快上人间百尺楼。千里山川浮王气，百年形势壮皇州。逋仙宅近梅应古，坡老祠空竹自秋。立遍阑干无限意，六桥歌舞懒回头①。
湖上（宋·范晞文）　　七言绝句　押删韵	湖边多少游湖者，半在断桥烟雨间。尽逐春风看歌舞，几人著眼到青山。
燕山闻鹃（宋·范晞文）　　七言绝句	燕山三月初三夜，听得啼鹃第一声。同是小楼孤烛下，主人熟睡客惊心①。
意难忘（宋·范晞文）	清泪如铅。叹咸阳送远，露冷铜仙。岩花纷堕雪，津柳暗生烟。寒食后，暮江边。草色更芊芊。四十年，留春意绪，不似今年。山阴欲棹归船。暂停杯雨外，舞剑灯前。重逢应未卜，此别转堪怜。凭急管，倩繁弦。思苦调难传。望故乡，都将往事，付与啼鹃。
