读昭君曲（宋·赵汝谠）　　七言律诗　押东韵	昭君死作千年土，曲在人间调不同。绝塞烟沙空玉质，深宫日月自春风。当时有恨传骚客，往事无心论画工。已分二坐终寂寞，雁飞曾过上林中①。
题会春苑（宋·赵汝谠）　　七言绝句　押东韵	草荒故苑几春风，尚想花开春树红。欲问当时马王事，寂寥残照野亭中①。
宿枕峰寺怀舅氏有作（宋·赵汝谠）　　押支韵	野竹有慈性，丛生不相离。永怀寒泉感，昨与渭阳期。寺阁共秋晚，山云独移时。尚想谈论閒，丹颧映雪髭。气豪机事少，所嗜平生诗。起居今何如，会合渺难知。霜清雁荡骨，春蔼天台姿。混融入老笔，远寄江湖思①。
为赵振文赋马塍歌（宋·赵汝谠）	旧闻城北有马塍，聚花成锦常留春。我家苕水近来到，输他年少寻芳人。相誇此地百金惜，閒出奇花万钱直。接贴翻腾费工巧，拣搆移将斗颜色。园翁爱花如子孙，寸生尺长勤培根。南邻北邻贫富改，独守养性经凉温。兄今已得閒居趣，扁舟暂向官塘路。攀条摘蕊娱性情，对月看云想风度。歌长词逸不可当，鬓发垂白吟沧浪。
和叶水心马塍歌（宋·赵汝谠）	昔年家住长安里，春风尽日香尘起。纷纷车马过绮陌，买花人多少人识。王侯第宅连苑墙，粲若琼蕊敷丹房。花窠近取马塍本，曲栏高槛深迷藏。主欢对客小举袖，击鼓吹箫满前后。真珠一斛聘国姝，琥珀千杯酌天酒。几年农器不铸兵，雨耕云穫歌且行。种花土腴无水旱，园税十倍田租平。挐音来近菰蒲住，演漾回溪通枉渚。霜晴沙浅橘林明，日暮水浑鱼网聚。东门故侯应自许，灞陵醉尉宁须怒。何当学稼随老农，荷锄驱犊田中去①。
和巩栗斋丰翠蛟亭（宋·赵汝谠）	众峰抱苍龙，蟠屈翠蛟水。放之两崖閒，奔汹不得止。涛澜生席上，雷雹转石底。恍疑天柱摇，将拔阴洞起。苏公雄气压，诗骨得山髓。指麾驱鲲鲸，赫奕动箕尾。纷纷下土人，蚁垤自封侈。骤观目睛眩，笔坠汗流泚。坐令空谷啸，声彻霄汉里。君来松根吟，仙者相去咫。老蛟破锁出，馀怒犹未已。决开涧千丈，散作雾五里。今年溪湖乾，草树生意靡。寸泉落山苗，灵药起垂死。遗吾云子饭，报汝青玉几。野人寻泉窦，筒坏方复理。泓然山巅池，冬夏常若此①。
冰壶亭（宋·赵汝谠）	孰是群动主，天机在灵关。深居默自照，瑕垢宁得干。昭昭素丝义，幕佐实郡端。身洁吏所贵，心精士其难。请将秋月拟，亦作冰壶观①。
游雷氏园怀吴公德夫（宋·赵汝谠）　　押阳韵	城丘焕朝景，郊甸熙春阳。谁能不行游，及尔聊徜徉。华栋敞中园，珍潭注方塘。惠风翼嘉殖，时鸟流音翔。岂伊丹卉间，而有修干苍。靡迤既徐步，萦纡亦深藏。忆与仁里亲，攀翻玩幽芳。抚迹已成故，斯人安可亡。前洲起新涨，远岫收残光。凭槛久怅望，江云眇何长①。
赠景建将入都赠别（宋·赵汝谠）	子先文章宗，秀种凌孔翠。观风多儒郡，籍籍罕与辈。客远纡劳思，交新惬清会。说诗延秋色，造极超古对。敏识入误（疑误字有误）领，玄功谢彫绘。颇云幼把笔，涛涌亦川汇。中探阴符髓，意蹑海蟾背。悄然忽坐愁，穷老少所遂。雄都始旋轸，上国专结佩。八纮张云罗，局士绳墨内。名场沾童肤，奇质委蒿艾。卿侯雅如（疑当作知）赏，荣爵宁尔爱。早拜王命归，声明耀群昧。吾衰愧尸职，笺劾力自退。奋身登金台，农野甘秉耒①。
谢叶水心作先铭（宋·赵汝谠）	隙驹日月驰，拱木霜露莘。孤生望苍旻，永念负慈地。内德不越阃，先铭欲存世。以兹沥丹素，延首冀嘉惠。大匠斡九京，篇成重覃思。发函已百拜，陈庙复三喟。石之表故阡，脩麓出光气。耿如瞻其亲，端用贻尔类。道归统会阔，躬探玄颐秘。云章开人文，天笔垂古制。照照训典立，亹亹伦纪备。遂登秦汉前，上与骚雅俪。碑板落东南，贝玉失瑰异。膏濡沦朽骨，黼藻被幽隧。史职补王明，陋巷压高位。馀波扬懿则，惧忝弗克嗣。士恢宇宙心，学竟圣贤事。整驾期远造，为基戒中坠。岳峻尚可攀，海深安可计。勖哉奉格言，没齿无敢替①。
遗虎皮谢（宋·赵汝谠）	龙岩县令亦好奇，腊月赠我生虎皮。霜牙电睛已寂寞，鹊形剪斑犹陆离。最珍肩脊不受箭，须爪皆具无缺亏。革工入手硝使熟，软可寝藉忘其威。想当枯草穷秋时，风皞谷震落日低。岂知与世玩文采，叹息摩挲为赋诗①。
屈原祠（宋·赵汝谠）　　押歌韵	忠深独逢尤，怨极翻作歌。岂云嗜好异，奈此芳洁何。郢都值末造，听惑贤佞讹。令尹专国事，君王信秦和。内思谋谏尽，旁困谗嫉多。秉道身必斥，徇时则同波。我生帝降直，臣节安敢颇。痛心易激烈，危步难逶迤。忍观宗绪坠，去复念本柯。采藻或涧滨，茹芝亦岩阿。下将从彭咸，终已投汨罗。湘水碧湛湛，湘山郁峨峨。昔存怀沙恨，今见垂纶过。仲夏草树蕃，初华粲莲荷。禅栖寄幽祀，羁思发长哦。风雅尚遗音，景宋寖殊科。远游一感叹，白首留江沱①。
高文庙（宋·赵汝谠）　　押阳韵	盛朝陵谷远，遗庙林麓长。美哉汉二君，百世常流光。功高拯涂炭，德盛敦农桑。兴礼表儒化，授经恢士方。尽令秦网坏，汔复周道康。下国崇明祀，令人荐嘉尝。豆笾列臣佐，冠佩参侯王。苍发商山中，素编谷城傍。曾云绛灌辈，敢厕萧曹行。奇才洛阳子，抱策意激扬。兰芷吊沉汨，风沙叹游湘。遇合从古难，赋骚空自伤。逮平袭衰绪，终献委绝纲。罔念开承初，巍巍炎祚昌。阶庭上藓迹，祝史陈椒浆。跪起敢不敬，咏歌独无忘①。
直州（宋·赵汝谠）　　押尤韵	时潦汇众川，朝暾耀中洲。岸回挐音急，水抱禅宇幽。竹树相覆带，云沙更荡浮。估船乘波发，渔艇沿潭游。他屿亦可登，爱此所览周。东轩既延伫，西阁复夷犹。归求种嘉橘，老欲守故丘。贾谊何远去，屈原竟深投。俗卑忌才高，世浊憎多修。请将招隐作，往和沧浪讴①。
溪次（宋·赵汝谠）　　押阳韵	雾开辨石色，日出还溪光。午炊苍林间，暮宿寒沙傍。山径叶自下，泠然若飘霜。鸟雀静四野，田家已冬藏。我车独未停，王命严所将。瞻云惧霰集，明复踰崇冈①。
斋居即事（宋·赵汝谠）	累石欲拟山，附垠爱生竹。半寻裁方沼，筒水注兹足。鸂鶒游其内，焉知海鸥浴。始收春葩丹，倏长夏条绿。观物各自遂，抚时一何速。深居有广思，纡履无远瞩。圣出营世宁，哲潜避身辱。高情或贻诮，散迹乃见局。逝将从负樵，归老寒涧曲①。
郁孤台（宋·赵汝谠）	杖藜登高台，四远披天风。清川漾光远，碧嶂含姿浓。闾井满后前，雉谯夹西东。雄为一州表，阔会群境从。摧颓久笼鹤，迅逸遐征鸿。矫首望丹阙，烟氛多翳蒙。南方少佳月，竟岁四五逢。稍喜今夕霁，迥当凉秋中。衰影朗在照，空庭恣鸣蛩。石栏叶露下，吟思殊未终①。
南湖书院（宋·赵汝谠）　　押虞韵	捍川始成邑，巡甸遂建都。千载倚脩堤，三吴达高涂。卫军弛马牧，令尹司官湖。浚中深有蓄，丰外坚无虞。往者水冒没，伤哉人愁吁。雨常夏潦盈，旱必秋田枯。民功念久隳，邦患谂预图。忽惊华构敞，岂为纵览娱。溪落露鲂鲤，草长戏鸥凫。丹霞出云表，翠巘亘天隅。缅怀谢公言，希迹岩栖徒。且复与闾里，共守桑麻区①。
寄题王宗卿答春堂（宋·赵汝谠）　　押真韵	天德不可名，煦濡在三春。母恩不可报，爱慕极终身。粲粲白华士，筑堂奉其亲。堂前种丛兰，堂后植脩筠。列卿禁武近，出牧藩条新。起居佩慈训，平谳宣皇仁。属怀音书遥，曷慰色笑频。驰神越海峤，竦睇彻昏晨。鼎钟曾足多，滫瀡良未珍。请将蓼莪义，一为君子陈①。
楼望（宋·赵汝谠）	倚墙茂树阴，交覆状垂盖。面岑可为楼，所惜著亭隘。试凭工师手，高取空阔界。材章来何山，得补榱栋坏。泮宫对突兀，雉堞隐萦带。老榕剪东枝，遂破群碧碍。闲云入秋眺，远霭增暮慨。心知飞鸟边，历历归路在①。
