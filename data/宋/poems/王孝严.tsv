石门洞（宋·王孝严）	天下洞天三十六，玄鹤洞天一仙谷。两山对峙一如门，深崖百丈垂飞瀑。青牛往矣不复见，白云空锁故山麓。奇哉胜地得人胜，至今俗客来忘俗。向来我实劳梦想，一旦登临快心目。寻师访道语未罢，扶藜上朝玄水渌。九天云绽漏𩆵雨，一沼波翻溅琼玉。亭高喷雪逼人寒，地冷风霜满空蔌。老龙底事不知倦，雷泽千年无断续。必是分潢天上来，便欲穷源驾黄鹄。康乐曾登最高处，谪仙几向岩前宿。壁间禅压已有诗，想见思泉倾万斛。安得前人不道句，更与羲仙醉时读。千峰如峡苍波束，二十四滩犹箭速。转头溪风一棹寒，但效双凫到山曲①。
舫斋（宋·王孝严）　　押阳韵	我本湖漘一漫郎，生来住处波茫茫。时寻画舸破烟水，菰蒲满路荷花香。一川窈窕诧红蓼，两岸芦苇明秋霜。船头鸥鸟日来往，溪上风月相迎将。一行作吏便相失，合眼灵运春池塘。纷纷雁鹜实可厌，纸尾姓字随低昂。簿书终是俗人甚，江湖到了难相忘。公馀赖有数椽在，疏棂两行如船装。不知风波世路险，稳著万斛随风樯。人生短篷何日近，向来苕霅今括苍。江山转柁千万里，故人两地遥相望。谁能为我幻竹叶，顷刻泛宅归沧浪。祇凭平生气湖海，随所寓处为艅艎。夜寒满载明月窗，北风打头人不忙。动来况自不如静，悔吝不到虚舟傍。胸襟五湖与三江，是中莫测谁望洋。直须唤取李郭辈，相与共泛无何乡①。
念奴娇（宋·王孝严）	昨宵灰动，有阶前春草，侵凌春雪。碧玉堂前为寿处，齐祝遐龄千百。夜冷笙箫，庭深灯火，应照梅妆额。容华依旧，向来姑射标格。独恨绾系日边，东风回首，还有溪山隔。怅望云飞，凝伫久，空使怀英心折。遥折一枝，饱斟花露，再拜瞻南极。愿言来岁，凤池同看春色。
