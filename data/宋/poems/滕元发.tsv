送程给事知越州（宋·滕元发）　　七言律诗　押阳韵	又领州麾过故乡，谁怜肝胆异班行。患销南海城先具，气压胡天国自强。造膝华褒辉黼黻，跋朝佳句敌琳琅。圣君求治如星火，休斗新诗万丈光①。
送俞汝尚致仕还乡（宋·滕元发）　　七言律诗　押尤韵	清明冲节是身谋，御史郎官不肯留。回首轩裳双脱屣，放怀天地一轻沤。卞云苕月柴门静，菱雨蘋风野艇秋。仰羡冥鸿空自愧，区区图报未知休①。
寄越州范希文太守（宋·滕元发）　　七言绝句　押东韵	江山千里接仁风，都在东南秀气中。为问玉皇香案吏，蓬莱何似水晶宫①。
浮云楼（宋·滕元发）　　七言绝句　押东韵	举头便是长安日，弄袖时飘梦泽风。茂苑久抛飞鸟外，楚台遥在碧云中①。
句（宋·滕元发）	万国休兵外，群生奏凯中①。
