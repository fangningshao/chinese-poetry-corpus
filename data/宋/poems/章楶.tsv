运司园亭十咏 山堂（宋·章楶）	古木郁参天，苍苔下封路。幽花无时歇，丑石终朝踞。水竹散清润，烟云变晨暮。何必忆山林，直有山林趣。
水龙吟 杨花（宋·章楶）	燕忙莺懒芳残，正堤上、柳花飘坠。轻飞乱舞，点画青林，全无才思。闲趁游丝，静临深院，日长门闭。傍珠帘散漫，垂垂欲下，依前被、风扶起。兰帐玉人睡觉，怪春衣、雪沾琼缀。绣床旋满，香球无数，才圆却碎。时见蜂儿，仰粘轻粉，鱼吹池水。望章台路杳，金鞍游荡，有盈盈泪。
声声令/胜胜令（宋·章楶）	帘移碎影，香褪衣襟。旧家庭院嫩苔侵。东风过尽，暮云锁，绿窗深。怕对人、闲枕剩衾。楼底轻阴。春信断，怯登临。断肠魂梦两沈沈。花飞水远，便从今。莫追寻。又怎禁、蓦地上心。
句（宋·章楶）　　押删韵	湖当荆楚百川会，江自岷峨万里山①。
