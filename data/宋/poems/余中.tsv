送程给事知越州（宋·余中）	会稽太守垂金鱼，玉杯宴客离京都。曾骑天马出沙漠，万里行冰渡河朔。归来却厌承明庐，欲学鸱夷蹈寥廓。三吴风物故乡关，人望旌旗何日还。壶浆劳问有耆老，杖策登临知旧山。清江一水分吴越，越山岧峣更孤绝。禹穴烟霞翠不收，往往云中见仙阙。秋风剡溪生早凉，鉴湖一夜飞清霜。綵舟系缆浣纱石，绮筵应得调笙篁。此时诗兴谁能禦，照耀骊珠月宫吐。祇恐彤庭急诏催，桃源不许长为主。都门疏雨柳轻明，送客萧萧千马鸣。须臾画鹢东飞去，欻见淮山天外青①。
