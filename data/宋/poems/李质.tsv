艮岳百咏 艮岳（宋·李质）　　七言绝句　押阳韵	势连坤轴近乾冈，地首东维镇八方。江不风波山不险，子孙千亿寿无疆。
艮岳百咏 介亭（宋·李质）　　七言绝句　押先韵	云栈横空入翠烟，跻攀端可蹑飞仙。介然独出诸山上，磊磊排衙石满前。
艮岳百咏 极目亭（宋·李质）　　七言绝句　押寒韵	千里飞鸿坐上看，山川风月在凭栏。不知地占最高处，但觉恢恢天宇宽。
艮岳百咏 圌山亭（宋·李质）　　七言绝句　押冬韵	轩楹正在翠微中，欲雪云生四面峰。璀璨地铺红玛瑙，巑岏山耸碧芙蓉。
艮岳百咏 跨云亭（宋·李质）　　七言绝句　押删韵	地高天近怯凭栏，下视浮云咫尺间。只怪轻雷起岩际，不知飞雨过前山。
艮岳百咏 半山亭（宋·李质）　　七言绝句　押冬韵	凭高玉辇每从容，中路尝闻憩六龙。尘外有人如到此，便须行彻最高峰。
艮岳百咏 萧森亭（宋·李质）　　七言绝句　押灰韵	晓日玲珑宿雾开，四檐时有好风来。不应班竹林中见，却似松根琥珀堆。
艮岳百咏 麓云亭（宋·李质）　　七言绝句　押真韵	山下深林起白云，白云飞处断红尘。伴行直到高峰上，舒卷纵横不碍人。
艮岳百咏 清赋亭（宋·李质）　　七言绝句　押歌韵	四海熙熙万物和，太平廊庙只赓歌。欲追林下骚人意，却是临流得句多。
艮岳百咏 散绮亭（宋·李质）　　七言绝句　押麻韵	断虹飞雨过天涯，碧落浮云不复遮。明日阴晴真可卜，倚栏来此看馀霞。
艮岳百咏 清斯亭（宋·李质）　　七言绝句　押真韵	天波万斛泻镕银，跨水横桥丽构新。但取真堪濯缨意，玉阶金阙本无尘。
艮岳百咏 炼丹亭（宋·李质）　　七言绝句　押齐韵	药炉龙虎正交驰，五色云生固济泥。凡骨欲逃三万日，君王曾赐一刀圭。
艮岳百咏 璿波亭（宋·李质）　　七言绝句　押虞韵	水影摇晖动碧虚，日华凌乱上金铺。安知不是鲛人宝，往往渊中得美珠。
艮岳百咏 小隐亭（宋·李质）　　七言绝句　押庚韵	古木回环石路横，居山初不在峥嵘。圣人天下藏天下，小隐聊为戏事名。
艮岳百咏 飞岑亭（宋·李质）　　七言绝句　押寒韵	微云将雨洗层峦，石磴莓苔路屈盘。正是江南最佳处，仰看苍翠俯澄澜。
艮岳百咏 草圣亭（宋·李质）　　七言绝句　押阳韵	落笔纵横走电光，近臣时得赐云章。龙盘凤翥皆天纵，渴骥惊蛇不足方。
艮岳百咏 书隐亭（宋·李质）　　七言绝句　押东韵	吾皇圣学自天衷，载籍源流一一通。宵旰万机营四海，更将心醉六经中。
艮岳百咏 高阳亭（宋·李质）　　七言绝句　押删韵	仙舟时倚碧溪湾，花外青旗映浅山。不醉阆风缘底事，要看豪饮似人间。
艮岳百咏 噰噰亭（宋·李质）　　七言绝句　押庚韵	圣主从来不射生，池边群雁恣飞鸣。成行却入云霄去，全似人间好弟兄。
艮岳百咏 忘归亭（宋·李质）　　七言绝句　押真韵	玉景金霞长不夜，松篁泉石更留人。广寒宫殿秋偏好，待看林梢月色新。
