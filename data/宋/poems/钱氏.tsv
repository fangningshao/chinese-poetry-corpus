诗一首（宋·钱氏）　　七言绝句　押真韵	士悲秋色女怀春，此语由来未是真。倘若有情相眷恋，四时天气总愁人①。
题壁（宋·钱氏）	落日西风照楚关，断魂残魄吊衰颜。自从鸿鹄分飞后，无复鸳鸯并枕间①。腕玉瘦宽金缕袖，鬓蝉慵掠翠云鬟。秋天冬暮风雪寒，对镜懒把金蝉簇。梦魂夜夜到君边，觉来寂寞鸳衾独。此时行坐闲纱窗，忍泪含情眉黛蹙。古人惜别日三秋，不知君去几多宿。山高水阔三千里，名利使人复尔耳。昔年曾拨伯牙弦，未遇知音莫怨天。去年又奏相如赋，汉殿依前还不遇。时人不知双字讹，平川倏忽风波起。当时南宫报罢音，教妾沉吟杵中心。为君滴下红粉泪，红罗帐里湿鸳衾。愤愤调琴蝉鹊噪，默默吟诗怨桂林。千调万拨不成曲，争奈胸中气相掬。千思万想不成诗，心如死灰谁得知。料得君心当此际，事国繁华闲田地。朝朝暮暮望君归，日在东隅月在西。碧落翩翩飞雁过，青山切切子规啼。望尽一月复一月，不见音容寸肠结。又闻君自河东来，夜夜不教红烛灭。鸡鸣犬唳侧耳听，寂寂不闻车马声。自此知君无定止，一片情怀冷如水。既无黄耳寄家书，也合随时寄雁鱼。日月逡巡又一年，何事归期竟杳然。鲛绡裛遍相思泪，眉黛无心画远山②。
