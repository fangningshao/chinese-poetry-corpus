题浯溪中兴颂二首（宋·陈容）　　七言律诗　押微韵	银旗金甲渡巴西，灵武城楼已万几。一札祗闻元帅命，五笺合待使臣归。未闻请表更追表，且看黄衣换紫衣。天性非由人伪灭，何缘尚父结张妃。
题灵丰庙壁（宋·陈容）　　七言绝句	紫马仙人跨白犀，翻经台映钓鱼矶。千年老树风雷坼，独有红泉洗断碑。
为人赋横舟二首（宋·陈容）	古悲歌，泪如血，渡河无船气欲绝。古非歌，泪如泉，河激汤汤声彻天。峨舸大艑载琛贝，锦缆迷楼催管弦。人生苦乐不相等，风波血刃蛟流涎。神虺九首能三足，巨鳌触怒群帝迁。纵有扁舟竟何往，乘桴意在沧洲上。祇缘辙朽无人知，入海居夷每惆怅。三间破屋名横舟，三呼不答江水流。一帆径渡溯天去，不系斜阳古渡头。
题云龙图（宋·陈容）　　押东韵	骑元气，游太空。普厥施，收成功。抉河汉，触华嵩①。
