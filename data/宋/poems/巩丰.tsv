晓起甘蔗洲（宋·巩丰）　　五言律诗　押元韵	晓起东风恶，晴岚忽变昏。船随山共走，雾与水相吞。钲鼓遥知寨，桑麻略辨村。雨来无准则，容易湿柴门。
夜雨晓起方觉（宋·巩丰）　　七言律诗　押庚韵	夜雨鸣檐送五更，不惊高卧最多情。窗间细视花无恙①，墙外随听屐有声。数把柔丝堤柳嫩，一奁方镜闸波清。出门眼界殊明洁，但觉春寒处处生。
晨征（宋·巩丰）　　七言律诗　押灰韵	静观群动亦劳哉，岂独吾为旅食催。鸡唱未圆天已晓，蛙鸣初散①雨还来。清和入序殊无暑，小满先时政有雷。酒贱茶饶新面熟，不妨乘兴且徘徊。
离建（宋·巩丰）　　七言律诗　押庚韵	旅中多得早朝晴，野润衣襟苦未清。时时数点雨犹落，隐隐一声雷不惊。山入夏来差觉老，花从春去久无情。长汀又涉来时路，麦陇桑村小问程。
湖岭下十里是为湆澹滩行者多至此舍舟（宋·巩丰）　　七言律诗　押阳韵	急流方了又高冈，日永周旋未觉忙。壁上字多知店老，岭边松茂喜车凉。丛丛乱筱承攲石，帖帖新荷恋小塘。湆澹恶滩应笑我，为虞鱼腹犯羊肠。
寒夜（宋·巩丰）　　七言律诗　押蒸韵	瓦欲飞霜水欲冰，蒲团今夜有尘凝。炉寒閒取薪添火，窗暗时将烛助灯。久欲归田游宦客，未能忘肉在家僧。于书更觉心情懒，病眼愁看细字蝇。
中旬休日呈岩老（宋·巩丰）　　七言律诗　押尤韵	近见东郊出土牛，烧灯已过又旬休。酸风鳞面慵开眼，细雨毛空怯上楼。百岁光阴真蚁穴，一年寒燠未鸿沟。偷闲文字聊遮眼，勋业悠悠且掉头①。
咏豫章蕉叶素扇（宋·巩丰）　　七言律诗　押庚韵	宝月乘鸾空复情，颇嫌携重爱携轻。犀皮赤柄终伤俗，细骨洪蕉竟入清。格调不殊蒲处士，工夫全藉楮先生。文饶空赋桐花凤，绚丽虚成画史名①。
炊熟日有怆松楸（宋·巩丰）　　七言绝句　押灰韵	小楼吹断玉笙哀，春半馀寒去复来。五岁不浇坟土上，望江心折刺桐开。
雪汀见二鸥三鹊对立（宋·巩丰）　　七言绝句　押先韵	二鸥三鹊羽毛鲜，立在方沙更可怜。全似烂柯棋势里，白棋初让黑棋先①。
晚晴便有春意（宋·巩丰）　　七言绝句　押肴韵	风正波平可进桡，水光山影暮相交。残阳欲去犹回首，一抹斜红曳竹梢①。
洞霄即事（宋·巩丰）　　七言绝句　押真韵	积藓青踰一寸痕，山灵守护几千春。长藤横系岩边木，何日重来挂葛巾。
翠微亭（宋·巩丰）　　七言绝句　押支韵	行迹年来到处希，独于岩壑有深期。鹅溪道士能相属，请和空山木落诗①。
题阮孚墓（宋·巩丰）　　七言绝句　押灰韵	千古高风挽不回，故山花落又花开。莫欺亭畔苍苍藓，曾印高人屐齿来①。
海棠（宋·巩丰）　　五言排律　押虞韵	衔子来东海，仙巢有凤雏。华开新棣萼，莟结小茱萸。富贵天专与，娇柔韵不粗。轻盈飞燕赵，韶丽彩鸾吴。入谱虽千品，倾城但一株。雾藏云体魄，霜染雪肌肤。酒晕欺西子，冰姿笑藐姑。暖风唇破玉，寒雨泪凝珠。蝶喜穿油幕，蜂羞赋蜜租。叶如疏复密，香似有还无。净灌岷江锦，浓施禁国朱。欲眠须客去，佯醉索人扶。剑外空逢杜，黄州却遇苏。已多归绮绣，唯未入氍毹①。金谷非佳妾，雕阴是丑奴。自珍红颊辅，应怪白髭须。照树呼银烛，浇丛命玉轳。有诗曾送别，无力为嘘枯。尤物空凡马，芳春过白驹。尚凭花藻鉴，摘句已成图。
哀吕东莱（宋·巩丰）	呜呼吕夫子，天姿素颙昂。文献绍家学，刻意稽虞唐。看书眼如月，洞照所未详。云雾养豹质，彝尊瑑龙章。椎锋裹头岁，蹑足游四方。取友半楚越，笃志日自强。著眼嚣尘上，口不挂否臧。坚车遵大路，骖辔多王良。笔阵万人敌，严严亚夫营。既壮道愈焯，维斗揭太常。朝路阅时变，有意夫明昌。呜呼命非耶，一病俄殂丧。百年能几见，痛在予衷肠。恭惟经济学，日就而月将。便便五经笥，笑视古锦囊。订史参理乱，一一堪施行。圣伏道绝塞，繄我为发明。无心著师说，独逊时辈声。盘礴九云梦，胸次莫与京。炉烟对姬孔，脱落翰墨场。耳目所纂辑，如春之发生。退然避时誉，敛衽不肯当。居忧寄萧寺，举俗载其名。户外履常满，摄齐愿升堂。树阴敷昼户，静对书一床。是中亦何有，乃独不可量。吾则不尔拒，岁寒永相望。嗟丰幼甚愚，圣读初滥觞。先生与之进，闻见昔未尝。抠衣莫我旧，岁籥今几更。山林有陈迹，尚想曳杖声。精衷无渝泐，气序有翕张。俯仰十数载，淹留竟奚成。群趋竞场屋，意气无激扬。荏苒去函丈，有愧弟子行。册府罗鹭羽，寻拜尚书郎。明堂资众木，待公举脩梁。丰时游庠序，门墙迩康庄。偕我二三子，振袂时骞翔。黄尘乌帽底，自觉神观清。每伺趋局暇，进揖班马香。先生为酬酢，讲贯忘暄凉。于时萃英髦，王路均且平。苏醒忧国病，斟酌鉴古情。门外有过辙，颇怪来往并。再岁感末疾，长江理归航。江滨多送客，飞盖惊凫鸧。走实厌众味，食鱼必河鲂。岂其嗜野蔌，而置稌与粳。敬愿持此心，不厌道阻长。及归供洒扫，药饵常侍旁。庶几秉一炬，上接星宿芒。师门谢宾客，童稚亦叹惊。唯有旧学徒，尚俾承馀光。神闲造冲邈，气定绝慨慷。啸傲羲皇上，税驾无何乡。今岁二月中，丰入须女城。床下拜庞老，城隅有幽坊。维时春气和，天宇新霁晴。先生呼我俱，缓步临前楹。露菊擢翠羽，风篁韵繁筝。昼坐欣至夕，话尽一再更。诲言皆砭石，易知复难忘。委曲到肝鬲，如啜黄昏汤。出门九徘徊，三复心遑遑。提撕不予弃，感切涕泗横。先世有遗书，故墟有山房。尚冀疾有间，挈领提其纲。敢以学为嬉，坐使素业荒。誓当服明训，为衣不为裳。笔著将脱稿，后生有宪章。家传人诵之，岂但师张程。研精固有造，栖迟讵无成。呜呼寝门恸，兹祸谁使令。天高不可诉，仰视空茫茫。枯琴在东壁，遗履陈西厢。未续千古泪，桂魄三阙盈。慨昔身健日，浮言多谤伤。黄钟自疏越，郑卫徒铮铮。事定盖棺了，玄黄閟青箱。堂堂那复见，薄奠摅寸诚。斯文倘有继，师道其张皇。矢心荐明蠲，精爽庶歆飨①。
芋洋岭背闻雨声满山细听林上槁叶风过之相戛击而成音后先疏数中节清绝难状篷笼夜雨未足为奇（宋·巩丰）	日未出扶桑，云犹屯海岳。宛是欲雨时，朝阴凛岩壑。霜林乱叶多，荏苒乾未落。飒飒满空山，细听微雨作。一叶初自吟，万叶竞相谑。就彼最高枝，相摩应宫角。燥响欲相凭，风来能领略。须臾不闻风，但听雨索索。是雨亦无奇，如雨乃可乐。风停叶静时，雨从何处著。霜野物声乾，终带尘土浊。篷音非出虚，瓢音太伤朴。得似此声清，潇洒过笙鹤。天籁者非耶，夔襄不能学。
送汤麟之秀才往汉东从徐省元教授学诗（宋·巩丰）	士游乡校间，如舟试津浦。所见小溪山，未见大岛屿。一旦远游学，如舟涉江湖。所见寖以广，变怪惊龙鱼。人生本自有丘壑，陋巷栖迟穷亦乐。何必三江暨五湖，始助胸中疆界拓。我言随寓耳目移，马迁所以游会稽。向令俯偻但京国，未必大放雄深词。君今濯秀双溪水，下语不凡真可喜。若使循为举子文，定自棘门儿戏耳。古来妙技如屠龙，不疗饥馁徒为工。不如高科取富贵，如一枣叶持针锋。挟册将游随子国，亲贤况是诸侯客。曾将好手冠南宫，行当阔步趋文石。奋飞欲往气莫降，蒹葭莽莽天雨霜。扬澜左蠡吞九泽，大孤小孤插长江。请停诗笔莫容易，大义联翩且周礼①。路途千里负笈人，并以经涂相指似。
大孤（宋·巩丰）	大孤小孤在何许，大矶小矶忽当浦。颠风吹浪未肯停，厌听萧萧打篷雨。今春积雪深复深，烂银犹照庐山阴。狐裘欲脱未可脱，蚁醁当斟谁与斟。晚来潮面乌如石，遥看知是长鱼脊。篙人且下铁狸奴，更与风波斗今夕。
二虫吟（宋·巩丰）	鲲鹏至大兮，形载于庄周逍遥之篇。蟋蟀至小兮，名托于周公七月之雅。一则变化徙天池，一则悲鸣入床下。周公作诗陈艰难，琐屑如与妇子言。天经地纬发真藻，特驱小物归毫端。鹏大无伦世无有，挥斥八极隘宇宙。世人有眼不见鹏，直赖庄周为不朽。当年蟋蟀吟秋时，秦家宫殿隋家墀。鹏飞虽占九万里，得地稳密谁如伊。大鹏击水翔寥漠，蟋蟀逢春死篱落。二虫得失何厚薄，天晴日午槐花落。
