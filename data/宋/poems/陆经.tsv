震山岩（宋·陆经）　　五言律诗　押尤韵	稍变春罗色，还追云壑游。俯探青玉窟，傍挹翠绡流。九夏日车冷，四时龙气浮。隐沦今不见，钓叟浪垂钩①。
晚泛秀水（宋·陆经）　　五言律诗　押尤韵	落日进扁舟，沿回碧玉流。未能追白鸟，贪共数游鯈。翠壁玲珑倒，青天表里浮。谁湔世间热，洒出洞庭秋①。
丁中允宰剡（宋·陆经）　　七言律诗　押删韵	尘土官曹几处閒，今君得邑好开颜。落帆直向剡溪口，入境先登天姥山。鱼鸟半和风俗处，云霞多杂簿书閒。雪晴须去寻安道，不作经宵兴尽还①。
化成岩（宋·陆经）　　七言律诗　押删韵	交臂寻幽岁已残，瘦藤枯石重跻攀。忽逢晴①洞龙开室，冷②瞰寒溪玉绕山。猿鸟窥人③知旧识，藤萝引径入无④间。游车⑤自向红尘去，日暮老僧催闭关⑥。
冬夕小斋联句寄梅圣俞（宋·陆经）　　押哿韵	寒窗明夜月（欧），散帙耿灯火。破砚裂冰澌（陆），败席荐霜笴。废书浩长吟（欧），想子实劳我。清篇追曹刘（陆），苦语侔岛可。酣饮每颓山（欧），谈笑工炙輠。驾言当有期（陆），岁晚何未果。幽梦乱如云（欧），别愁牢若锁。雪水渐涟漪（陆），春枝将婀娜。客心莫迟留（欧），苑葩即纷堕。何当迎笈前（陆），相逢嘲饭颗（欧）。
雷潭（宋·陆经）	山郭五里馀，气象忽异色。蛟龙尝此蟠，潭水至今黑。变化验莫穷，白昼起霹雳。山形抱江来，怪石莫倾侧。有寺出其间，户牖立丹壁。微云垂鉴中，彩色画不得。小阁才数弓，吐纳半江碧。日光涵游鱼，到底如不隔。老竹风萧萧，长根擘青石。送声寄哀弦，往往动魂魄。载酒同遨游，逢奇得搜索。形体相与忘，山林信吾适。乃知人世间，舍此固怵迫①。
句 其二（宋·陆经）　　押尤韵	薄有田园归去好，苦无官况莫来休①。
