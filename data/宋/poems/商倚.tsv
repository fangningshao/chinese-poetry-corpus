和慎思诗呈同院诸公（宋·商倚）　　五言律诗　押微韵	秋日同文馆，群贤道足依。心游黄卷静，目送白云归。宝玉荆山尽，文星禁掖稀①。清谈欣屡接，纷若落琼玑。
和慎思秋日同文馆（宋·商倚）　　五言律诗　押齐韵	秋日同文馆，高堂燕集齐。杯盘供鲁酒，殽核欠①张梨。杨孟持新论，韩庄鄙旧题。须知宗匠手，文采冠朝闺。
和慎思未试即事杂书率用秋日同文馆为首句（宋·商倚）　　五言律诗　押微韵	气候逢秋晏，蛩鸣入户闱。檐空看雀斗，天阔暮鸦归。风急飘庭叶，寒光①著客衣。重阳故人境②，应念赏心违。
和慎思初入试院（宋·商倚）　　七言律诗　押庚韵	承诏抡材敢倦行，广庭深锁待群英。分场自敌三千客，决胜谁降七十城。夜案尚閒涂卷笔，晓堂方听读书声①。归时还有黄花否，已觉秋风满袖生。
次韵余干试院即事呈诸公（宋·商倚）　　七言律诗　押歌韵	风生帘幕撼层波，况值清秋一半过。堂上簪裾方鹭集，案间图史已星罗。东篱采菊朝尝酒，北里吹竽夜听歌。早晚奏名闻黼坐，望中无奈白云何。
再呈慎思诸公兼以言怀（宋·商倚）　　七言律诗　押歌韵	南窗寂若隐山河，时枉金门步见过。谈笑且看挥麈玉，篇章宁惜洒笺罗。已羞轩冕婴身住，更问功名抚剑歌。赊得凉秋好风月，不成吟醉奈愁何①。
次韵重九之什（宋·商倚）　　七言律诗　押冬韵	英豪献策广庭中，问辨纷纷似叩钟。名奏九重书密上，士欣千载运亲逢。莺鸣定获乔林乐，凤举应容众羽从。盛世文章由此变，坐看风俗反醇浓。
和慎思同舍问及故山景物用钟字韵诗以答（宋·商倚）　　七言律诗　押冬韵	先生家住翠微峰，万卷诗书酒一钟。壁挂葛巾无客到，云藏古洞有仙逢。溪边晚钓呼鸥伴，花底春吟引鹤从。只恐旧山归未得，帝恩朝夕露浓浓①。
