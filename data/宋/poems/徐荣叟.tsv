题月山新居（宋·徐荣叟）　　五言律诗　押删韵	宠任辞枢极，新居卜月山。人从生处乐，天与老来闲。翠拥千峰秀，罗萦一水湾。佳哉得真乐，恨不早知还①。
琼花（宋·徐荣叟）　　七言律诗　押麻韵	琼甤走送宝瓶花，愧乏诗情用拜嘉。一种清香来月殿，十分雅态出仙家。细看后土春冰薄，未觉刘郎日影斜。拟跨胎禽尘几隔，珠帘十里自繁华①。
牡丹（宋·徐荣叟）　　七言绝句　押麻韵	姚魏从来洛下誇，千金不惜买繁华。今年底事花能贱，缘是宫中不赏花①。
茶（宋·徐荣叟）　　七言绝句　押支韵	官焙春绿入贡时，担头猎猎小黄旗。甘香不数尝阳羡，密侍天颜喜可知①。
赠常庵江羽士（宋·徐荣叟）　　七言绝句　押阳韵	曾跨金牛入帝乡，归装金薤富琳琅。唤回客枕邯郸梦，涧草岩花亦自香①。
