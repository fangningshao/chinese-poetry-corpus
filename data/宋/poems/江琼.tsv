磨崖碑（咸淳六年）（宋·江琼）	凄凉浯水迹如扫，漫郎宅荒崖畔草。雨淋日炙山骨癯，磨得人间岁月老。粤从天地开辟来，经济何代无奇才。若得高名烂青史，底恨白骨埋黄埃。孽臣边将乱国纪，郭公千载凛不死。纪在中兴第一功，三绝宁论文与字。吁嗟古往而今来，插天何处无石崖。两京未复百战罢，铜驼荆棘谁能开。世事轮云可悲慨，文学老生品何在。君不见零落寒溪几世孙，自打元家古碑卖①。
