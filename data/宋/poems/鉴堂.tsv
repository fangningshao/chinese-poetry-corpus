菩萨蛮 其一 春（宋·鉴堂）	落花丛外风惊鹊。鹊惊风外丛花落。乡梦困时长。长时困梦乡。暮天江口渡。渡口江天暮。林远度栖禽。禽栖度远林。
菩萨蛮 其二 夏（宋·鉴堂）	竹枝高映荷池绿。绿池荷映高枝竹。流水碧浮鸥。鸥浮碧水流。酒尊陪旧友。友旧陪尊酒。吟客坐时斟。斟时坐客吟。
菩萨蛮 其三 秋（宋·鉴堂）	砌风鸣叶繁霜坠。坠霜繁叶鸣风砌。山外水潺潺。潺潺水外山。冷衾愁夜永。永夜愁衾冷。砧响更蛩吟。吟蛩更响砧。
菩萨蛮 其四 冬（宋·鉴堂）	浦南回桨归庭户。户庭归桨回南浦。帘卷欲晴天。天晴欲卷帘。月光交映雪。雪映交光月。残漏怯宵寒。寒宵怯漏残。
