淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得气字（宋·周梅叟）	九峰洪范篇，雅是书之纬。顷尝一读之，懵然云雾蔚。晚校中秘藏，讲此愧犹未。喜逢尚书郎，家传得之既。何以名内篇，一扣倘知味。无几即语离，匆匆怪何谓。天子仁圣心，闻过未常讳。岂嫌有直疏，斥彼恶之汇。矧兹龙卷前，正欠王与魏。得见丹凤鸣，士党意乃慰。黯也不居中，物论几鼎沸。虽然上所命，所重在民事。暨淑问皋陶，持平尔廷尉。突使江东人，德泽尽沾溉。惟公有古心，所守至弘毅。我不畏孔壬，污吏必我畏。所愿敷好生，物物皆吐气。回思揽味甘，诏书登七贵①。
