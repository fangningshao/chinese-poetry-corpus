霜月（宋·李维）　　五言律诗　押萧韵	银床叶暗飘，霜月夜迢迢。寒极犀①难辟，忧多酒漫消。荀炉残更换，湘瑟罢仍调。谁道河流浅，盈盈万里遥②。
送张无梦归天台（宋·李维）　　五言律诗　押青韵	金骨一何轻，瞳方鬓复青。楼居隐岩桂，飙驭别阶蓂。玉宇藏丹诀，雕觞泛绿醽。霞城中夕梦，悬想在彤庭。
送僧归护国寺（宋·李维）　　五言律诗　押萧韵	香刹隐霞标，斋房见落潮。归思海众绕，来应辅臣招。倚策吟云合，乘杯咒浪销。曹溪久得法，游戏自逍遥①。
休沐端居有怀希圣（宋·李维）　　七言律诗　押鱼韵	银阙琳房视草馀，龙门岑寂断轩车。彩毫闲试金壶墨，青案时看玉字书。王令①风流希谢傅，子云词赋敌相如。琼枝不见萧斋晚，蕙草烟微度绮疏。
送舒殿丞（宋·李维）　　五言绝句　押庚韵	读碑经岘首，贳酒过宜城。莫问依刘事，休伤吊屈情①。
王左丞新菊（宋·李维）　　五言排律　押阳韵	青规①前席暇，归沐兴何长。北第秋将晚，东篱菊正芳。幽丛霏薄雾，桂色艳轻霜。已近黄金印，兼临白玉堂。甘疑掩萍实，秀肯让芝房。有佞还应指，无忧可要忘。蕊浮丞相酒，气馥令君香。好固松椿寿，仙经识秘方。
句（宋·李维）	清朝纳禄犹强健，白首还家正太平①。
