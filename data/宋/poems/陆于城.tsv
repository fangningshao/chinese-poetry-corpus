和孙氏池亭（宋·陆于城）	断崖青松林，林下覆烟草。一径扪绿萝，数里寻芳藻。岩开野人屋，结构凭孤岛。石断寒泉流，亭幽翠巘绕。攫拿龙虎状，宛若鬼神造。隔崖闻湍声，当窗见夕照。巴南绝景处，胜似东溪好。万籁清心胸，孤云豁烦恼。樽邀骢马客，写物穷探讨。琴匣闲时开，柴门不须锁。孰云造化工，永与天地保。长揖谢王侯，尘氛徒浩渺①。
