次袁说友巫山十二峰二十五韵（宋·毌丘恪）	缣素巧貌溪山姿，宝藏肯笑虎头痴。何人夜半胠箧去，信为羽化无疑迟。魏明不惜万夫力，凿山累土誇神奇。景阳突起芳林苑，谷城文石光参差。叶公好龙广射虎，大方安能不笑之。至人于物特寓目，远象过眼心弗随。我公看山正如此，肯趁儿童脚力疲。胸中五岳镇地轴，眼底三辰昭旂旗。擢由汉庭宠分钺，来抚蜀土初褰帷。巫山一览窥妙处，写入长歌赓竹枝。坐令十二峰增重，已觉气压嵩华低。太室少室敢辈行，小孤大孤何儿嬉。岱宗日观峻徒尔，昆崙天柱高安为。出云作雨均有是，泥金镂玉彼一时。所谓造化一尤物，不在九华真在兹。中山前言恐遂废，公之妙论已四驰。半语犹存大公正，蟠胸经济看设施。要令利济均四海，无间山崖与水湄。只今苍生方属望，休戚在公颦伸眉。愿公更为天下重，所养自养观诸颐。量陂谁复能澄挠，德表居然无磷缁。岩石巍巍具瞻在，孰不叹仰声噫嘻。又何必东望瀛，南望嶷，北有天后之峻岭，西有云表之峨嵋。与公高名并不朽，配以今日巫山诗①。
