祥光寺（宋·朱京）　　五言律诗　押元韵	山寺藏遗刻，尘埃字半昏。空挥岘首泪，谁起谢公门。白石千年像，苍头五世孙。他年想陈迹，卜筑向云根①。
题清芬阁（宋·朱京）　　七言律诗　押庚韵	我爱君家似洞庭，却疑身在小蓬瀛。白波潭上鱼龙舞，红叶村中鸡犬声。大雅篇章无弟子，高门事业有公卿。后来若要知优劣，千古何人继盛名①。
麻姑山（宋·朱京）　　押翰韵	仙都朝百灵，奇绝众峰冠。朝随五马游，万里卷云幔。春阳散地脉，指顾群阴泮。刻玉露巉岩，严严色足惮。怪木走狞虬，老藤连朽贯。峰势忽骞腾，天马脱脩绊。飞流三百尺，馀沫拂霄汉。空谷隐晴雷，聒耳笑语乱。所愿化日长，谁忧斧柯烂。况复值此时，桃竹分相半。乘兴事幽寻，顿觉神还观。信步忘险易，履袜遭污漫。恣观融结巧，疑费阴阳炭。暝色生四垂，孤烟起樵爨。千骑去如飞，夕阳人影散。
句（宋·朱京）	削成双峰玉骨清①。
