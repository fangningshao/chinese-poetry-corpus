次韵江府判游阳华江丈□春间携家再来（宋·李长庚）　　五言律诗　押先韵	尘外非无境，壶中自有天。从来招别驾，于此漱寒泉①。铭已得元结，记须烦子年。重游知更好，出谷趁莺迁。
丁卯清明约邓致道游阳华（宋·李长庚）　　七言律诗　押麻韵	我来挈挈倦尘沙，下马无心更忆家。不怨客中逢熟食，只知醉里是生涯。花边顿觉春光老，柳外还惊日脚斜。甚欲与君寻胜去，何妨著脚到阳华。
己巳七月游阳华（宋·李长庚）　　七言律诗　押麻韵	遥指断崖如削瓜，碧云一朵是阳华。莫言空洞中无物，须信崭巉不可家。已听泉声响环佩，更看山色媚烟霞。一邱一壑平生事，不觉归鞍带暝鸦。
与致道约游阳华寻以雨阻追和山谷集中岑公涧二绝句韵（宋·李长庚）　　七言绝句　押庚韵	垂垂雨脚几时晴，便拟扁舟乘兴行。想得斜川今更好，胜游恨不继渊明。
陈士淳主簿举似与严庆曾主簿邓伯允仙尉同到阳华佳句且有岩下弄琴舟中吹笛之乐长庚虽不奉胜游辄继高韵（宋·李长庚）　　七言绝句　押庚韵	说着幽岩意已清，那堪地近一牛鸣。尘萦俗累不容到，若见山灵烦寄声。
绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事（宋·李长庚）　　七言绝句　押歌韵	春风今日扇微和，触目江山发兴多。如画幽岩无十里，轻衫短帽得婆娑。
绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归（宋·李长庚）　　七言绝句　押麻韵	朝游狮子晚阳华，玩水看山乐可涯。野鹤沙鸥惯看客，一双对立渡头沙。
乙丑仲冬自宁远来游阳华（宋·李长庚）	沿崖渡水六七里，划见幽岩画屏倚。却蹑长虹信步行，下瞰浅清皆脚底。漫郎泉石之董狐，妙语品题良不诬。千岩万壑果何似，吾家九疑真不如。
长庚绍兴十九年七月十九日尝游阳华后十有二年复以是月是日从乡曲诸公再到岩下感今追昔因成十韵（宋·李长庚）　　押先韵	阳华近七里，不到馀十年。乃知声名锁，能障山水缘。今日与邻曲，胜游追斜川。瘦藤穿荦确，一叶弄潺湲。岩扃隐翠竹，梵宇净青莲。一笑蹑飞虹，毛骨清欲仙。婆娑宝璎珞，放浪玉壶天。曲肱卧盘石，涤耳听流泉。片云飞雨来，更觉秋凛然。酒尽与归去，千林昏暝烟。
