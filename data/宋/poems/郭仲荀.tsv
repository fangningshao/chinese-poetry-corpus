题张子正观察溪风亭（宋·郭仲荀）　　五言律诗　押灰韵	广岸流波远，清飙襟袖开。登临忘畏景，宴息绝纤埃。逐渡轻云去，零空细雨来。斯亭不受暑，归客意裴回①。
窃观太守内翰尚书佳什因以元韵述怀（宋·郭仲荀）　　七言律诗　押庚韵	蚤学诗书愧不成，慨然投笔就功名。少年征逐临穷塞，晚岁优游寓赤城。世路炎凉何足校①，宦途宠辱固堪惊。祠庭得请君恩重，退老江山佚性情②。
奉和宫使内翰佳什（宋·郭仲荀）　　七言排律　押东韵	老来乞得奉祠宫，退食何妨不自公。任使世情分冷煖，无劳品秩论穹崇。功名至此休看镜，战伐于今喜挂弓。梨枣具陈呼稚子，笙歌闲作乐衰翁。芳菲莫负三春赏，聚散难逢一笑同。小圃栽培粗伦理，频须把酒殢东风。
