游贾氏南园（宋·韩缜）　　七言律诗　押覃韵	江堤杨柳碧毵毵，闲访名园郡郭南。垄麦生齐知雨足，海棠开遍觉春酣。门前幽径通芳蕙，竹里虚亭对远岚。风物有情应笑我，不携歌酒只清谈。
庚子八月八日再游东山寺（宋·韩缜）　　七言律诗　押侵韵	蜀师当日戍黄金，此地由来险阻深。漾水东流自纡直，泰山北望正嵚崟。凉风肃物初秋意，膏泽愆期旦昼阴。同是天涯未归客，荒烟斜日正登临①。
游东山寺（宋·韩缜）　　五言排律　押尤韵	久有东林约，因乘暇日游。眼明初出郭，神王欲凌秋。野旷鶱孤隼，江清飏远鸥。近山青嶂合，多稼绿云浮。鸡犬声相接，沟塍水乱流。度桥喧从骑，环树转鸣驺。问俗惊尧壤，寻僧到沃洲。深沈开宝闼，磅礴𨋗华辀。像设严珠殿，经声隐绛帱。仰看香刹直，徐步画廊修。遇物皆周览，逢轩即少留。前庭初显豁，后径转深幽。野岭苍筠丽，霜枫赤叶稠。隔墙闻好鸟，循沼玩游鯈。翠干棕才剥，红芒稻半收。凌虚登陛道，匝境对岑楼。暗谷藏危栈，平沙际别州。川原同聚沫，身世剧浮鸥。回首飘乡思，临尊浣客愁。清闲资善奕，决胜在冥搜。影动穰苴表，风生曲逆筹。归鞍不敢缓，斜日照文楸①。
崇法寺（宋·韩缜）	久闻云际山，中有古招提。新秋喜远览，锐意穷攀跻。出郭值微雨，凉风晓萋萋。陂陀越大岭，沙路净无泥。野沃稻田秀，耒耜沿沟畦。登岑复入谷，渐过西山西。举首望华屋，双岸郁相携。虚桥驾烟霭，峻闼排虹霓。下马踏危级，褰裳涉修梯。超然层阁外，仰视穹苍低。俯眺亦何有，森森乔木齐。喧嚣从吏语，嘲唽惊禽啼。既饭复搜讨，林间得幽蹊。岩阿访灵迹，大士常高栖。古殿蚀苔藓，丹青暗尘㙠。俯身践危蹬，侧足缘深溪。老树阴潭黑，风修乱蝉嘶。悬泉洗阴壁，瑩色如玻瓈。佳观诚可恋，迟留惧颠挤。扪萝出天险，始免魂神睽。缓步淩巀嵲，双旌随杖藜。回瞻花雨地，已被烟云迷。顿辔下平陆，晴川留马蹄。新篁映碧宇，野寺临长堤。乘倦驻归策，荒园步柔荑。婆娑两高树，磊落垂红离。汲井漱甘液，拂尘观旧题。出门尚斜日，隐隐闻城鼙。胜概亦陈迹，茫然失端倪。为诗记彷佛，吾友无诃诋①。
凤箫吟（宋·韩缜）	锁离愁连绵无际，来时陌上初熏。绣帏人念远，暗垂珠泪，泣送征轮。长行长在眼，更重重、远水孤云。但望极、楼高尽日，目断王孙。消魂，池塘从别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野、嬉游醉眼，莫负青春。
句（宋·韩缜）	君恩未报身何有，且寄扁舟梦想中（《石林诗话》卷上）。
