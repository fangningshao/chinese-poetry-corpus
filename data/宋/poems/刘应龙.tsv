游五云观（宋·刘应龙）	雨绝春风和，沉栖慕遐瞩。野火开丛荆，遥岑路径熟。极顶如掌平，群峰四环矗。人言古观基，突兀此有屋。半岭汲饷劳，跻攀怨僮仆。一朝风霆怒，捲落置前麓。至今五云宫，宛在平原曲。年代远莫稽，儿童记樵牧。每闻风雨时，钟声隐岩谷。披寻杳无迹，灵境信非俗。苔花蚀碎瓦，字迹不可读。居人传神奇，客子骇心目。振襟坐危磐，阆风想晞沐。转石落悬岩，砰雷震山腹。徘徊不能去，登览兴未足。一笑下田家，题诗寄游躅①。
