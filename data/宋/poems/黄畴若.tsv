泽卿示兰亭考作萧翼取兰亭辞（宋·黄畴若）　　押支韵	长廊睥睨来者谁，出门解后渠得知。不言使者求遗书，只言浴茧当及时。从容与语益款洽，论到翰墨尤瑰奇。山僧技痒不自禁，稍出脩禊兰亭词。启函展玩未及竟，袖有黄纸天庭追。口呿气褫僵欲死，一骑趣向咸阳驰。虬须天子喜折屐，诏许两禁同观之。龙腾凤集在御榻，平生触眼何曾窥。自从茧纸归昭陵，宝气夜夜光陆离。千年议论经几手，极力追仿分毫釐。博闻强志子桑子，上下纂辑无或遗。清臞不满六尺长，中有文字无津涯。归君此编忽自笑，山东学究真黠儿，而今御史还书痴①。
