常庵题（宋·范心远）　　七言律诗　押寒韵	路入清溪第二湾，东风犹自逗馀寒。白云粘地扫不去，黄叶恋枝吹未乾。沙上湿痕谁涉水，天边长啸独凭阑。道人酒意无醲薄，饮尽携琴月下弹。
题云溪庵（宋·范心远）　　七言律诗　押麻韵	云溪高隐卧烟霞，默饮阳晶与月华。雾敛丹台生瑞草，云收灵腑结琼葩。青龙吐火烹金茗，白虎跑泉溉玉芽。龙虎媾交功九转，刀圭一粒捧丹砂①。
