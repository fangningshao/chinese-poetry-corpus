暮春游火星岩同尹瞻联句（宋·柳拱辰）　　五言排律　押侵韵	千里熙醇政，灵岩喜访寻（瞻）。登临云拥座（拱辰），穿径笋成林（瞻）。乐逐天风远（拱辰），尘随宿雾沈（瞻）。绮罗红作锦，冠盖绿交阴（瞻）。下顾关河小，寒知洞壑深（拱辰）。松枯存旧节，花老见初心（拱辰）。旌棨岚光润，樽罍野气侵（瞻）。朋游敦雅契，吏隐共知音（拱辰）。自愧翁归拙，难攀子厚吟（瞻）。城楼传晚角，绮陌骑骎骎（拱辰）。
