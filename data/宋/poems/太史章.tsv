题幽石（宋·太史章）　　五言律诗　押虞韵	痕疑神所凿，不与众岩俱。镇地形何直，参天势自孤。鹤栖乔木稳，猿揽古藤粗。欲得丹青手，和云画作图。
石桥（宋·太史章）　　七言律诗　押先韵	涧底轻雷喷玉泉，石桥僧度是何年。灵峰斗隔人间世，真境潜分洞里天。施食曾闻龙就掌，谈空应有虎当筵。道猷雪涕非无谓，谁见湔肠挂木颠。
题望飞泉（宋·太史章）　　七言绝句　押微韵	既晴安得雨霏霏，百道流泉落翠微。侧帽试看绳引处，破烟千点湿人衣。
题宴坐石（宋·太史章）　　七言绝句　押真韵	白云曾罩定中身，石上云归不见人。应有山神常守护，松风时为埽埃尘①。
桐柏崇道观（宋·太史章）	神仙隐居尚深渺，径迂不欲与世通。必求峭拔出林杪，俯视左右环群峰。飞泉不测源所自，瀑注一落千丈虹。步跻石磴旋①盘折，翠荫蒙密多长松。唐闻马练师，晋传葛仙翁。丹灰已死不复炽，独有翰墨留遗踪。定知华表立归鹤，谁见灵湫藏蛰龙。白云子，信亦稀，藐②视声利如尘泥。仕途捷径非我乐，不死之乡终欲归。玉霄峰前烟扑扑，金庭宫外云霏霏。哀猿啸断月不古，桃杏得春还满枝。风驭寥寥何处在，孤坟棺殓只空衣。
