夜宴（宋·钱惟济）　　五言律诗　押微韵	清宴夜何其，南亭露欲晞。蹁跹霞袖舞，潋滟羽觞飞。镂楶摇花落，金珰照月辉。瑶光未西落，休赋醉言归①。
苦热（宋·钱惟济）　　七言律诗　押侵韵	蘋末风休飞阁深，亭亭日御渐流金。火云接影横银汉，水鸟无声下翠阴。渴想孤山同饮露，烦思楚殿独披襟。柘浆粔籹都无味，卫玠清羸欲不任①。
护国寺（宋·钱惟济）　　七言律诗　押青韵	穹窿台岳压重溟，中起青鸳接福庭。新好天花经雨坠，清凉甘露隔宵零。金绳界道连飞布，碧树周阿绕翠屏。异日功成解缨去，伫期同撷五芝馨①。
送从进长老归天台（宋·钱惟济）　　七言律诗　押豪韵	枢府多年识相毫，又飞镮锡出神皋。霞标起处瞻鸳刹，风信平时过鹭涛。月露空濛迷桧楫，天香芬郁湿兰袍。道猷法窟从兹始，应叹吾生空二毛①。
灯夕寄献内翰虢略公（宋·钱惟济）　　七言律诗　押阳韵	峣阙翚飞河汉傍，勾陈遥认赭袍光。九枝火树连金狄，万里霜轮上碧珰。匝地行车珠网细，照光晨燎紫沈香。祇开鳌岭神仙客，再拜云边捧寿觞①。
句（宋·钱惟济）　　押元韵	凤箫通碧落，星石辨灵源（故主第）。
