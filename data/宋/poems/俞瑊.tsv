中山别墅（宋·俞瑊）　　五言律诗　押阳韵	村居何所乐，我爱读书堂。阶草侵窗润，瓶花落砚香。凭栏看水活，出岫笑云忙。野客时相过，联吟坐夕阳①。
孙氏池亭（宋·俞瑊）	壁介山水间，幽栖愧尸禄。眠食行坐处，山光水声足。嗟我心未厌，出郊搜胜躅。尝闻隐者居，未为人所目。素商适丁序，天空老林麓。飞鞭走崇冈，惟恐到不速。扪萝出孤险，果得烟霞谷。神仙何玄怪，刻划乾坤腹。囊括幽绝景，所谓天下独。门前白石溪，丁当漱寒玉。山泉落云头，漫漫泛馀绿。静听宿乌吟，闲看浮鸥浴。万古仇池穴，何日此镌筑。欲探龙颔珠，潭深怯狞毒。瀑布想匡庐，香山葺茅屋。松窗风浪摇，石径苔藓覆。楼藏未见书，园挺耐寒木。清风谁共延，墙头万个竹。造化曲尽情，远引空江束。阴寂窟蛟蜃，雨雹生晴燠。孙氏何代贤，据此傲浮俗。崖留五君诗，尘埋不可读。殷勤补讹缺，磨写笔屡秃。开亭追古踪，仙游一朝复。自惭缚冠冕，暂到不得熟。何时酬素心，归来免荣辱①。
句（宋·俞瑊）　　押先韵	壁山僻陋户口少，两衙之外惟高眠（北园杂咏）。
