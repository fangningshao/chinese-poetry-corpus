云岩次朱晦庵韵（宋·罗禧）　　五言律诗	陟彼中和山，无人不感仰。庭中檀麝盈，洞里珍珠满。两腋清风生，一腔春意爽。焚香祝圣回，袖带炉烟暖。
咏雪岩（宋·罗禧）　　七言律诗	山回百折路难跻，远望楼台烟树迷。满地白云封洞口，一轮红日照天梯。龟蛇伏气时难老，鸾鹤归来夜倦飞。万壑千岩游不尽，且将词句壁头题。
咏宗统（宋·罗禧）　　七言律诗	豫章谱系派流长，积德贻谋百世昌。子孝臣忠昭史册，人文士义著名邦。根源有自支流盛，辞赋无穷翰墨香。一阅此书一兴叹，令人千古仰馀光①。
