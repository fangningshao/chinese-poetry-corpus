题义门胡氏华林书院（宋·吕文仲）　　七言律诗　押阳韵	世世趋庭列雁行，烟萝泉石绕书堂。分题月下联书版，聚宴花前献寿觞。旌表异恩逢圣代，隐居佳致接仙乡。因知孝治垂风化，青史留名道允光。
禁林宴会之什（宋·吕文仲）　　七言排律　押先韵	青葱温树非尘境，鳌岫金銮近日边。石壁天章垂雨露，璇题宸翰动云烟。西垣贾马徵辞客，东观蓬瀛集列仙。宴喜酡颜飞玉斝，铿锵奋藻擘花笺。唐虞盛化高千古，葵藿倾心祝万年。自顾薄才诚有愧，不知何以奉群贤①。
