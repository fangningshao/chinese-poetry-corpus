赐秦国大长公主挽词三首（宋·赵顼）　　五言律诗　押微韵	海阔三山路，香轮定不归。帐深空翡翠，佩冷失珠玑。明月留歌扇，残霞散舞衣。都门送车返，宿草自春菲。
赐太师文彦博（宋·赵顼）　　五言律诗　押东韵	四纪忠劳著，三朝闻望隆。享兹难老祉，报在不言功。富矣勋弥大，居焉貌甚冲。西都旧士女，白首伫瞻公①。
题封桩库（宋·赵顼）　　五言绝句	每虔夕惕心，妄意遵遗业。顾予不武资，何以成戎捷①。
赐大理丞梁士基横州宅生连理荔枝（宋·赵顼）　　五言绝句　押先韵	横浦江南岸，梁家闻世贤。一株连理木，五月荔枝天①。
瑶台第一层（宋·赵顼）	西母池边宴罢，赠南枝、步玉霄。绪风和扇，冰华发秀，雪质孤高。汉陂呈练影，问是谁、独立江皋。便凝望、壶中圭璧，天下琼瑶。清标。曾陪胜赏，坐忘愁、解使尘消。况双成与乳丹点染，都付香梢。寿妆酥冷，郢韵佩举，麝卷云绡。乐逍遥。凤凰台畔，取次忆吹箫。
四言诗一章（宋·赵顼）	五季失图，猃狁孔炽。艺祖造邦，意有惩艾。爰设内府，基以募士。曾孙保之，敢忘厥志。
句（宋·赵顼）　　押东韵	一方文武魁天下，万里英雄入彀中（赐薛奕徐铎）。
