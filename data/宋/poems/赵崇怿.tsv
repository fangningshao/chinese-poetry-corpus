金精歌（宋·赵崇怿）	东风飞霖雨，一洗桃李尘。快马紫游缰，来赏金精春。连林翠气妙不动，时作佛髻螺头青。劖劖天壁面削起，中可建旗坐万人。豁然呀呀，怫然凭凭。蹲蹲者为虎豹，兀兀者为墉城。千年老狖学春吟，白日龙雷藏树阴。莲花峰下久无路，时有樵子攀藤寻。丹光出屋水涔涔，白鹤飞去栖桃林。桃今几熟枝尚青，石田玉子无龙耕。云蒸甑腹烂青䭀，雪冻地骨迷黄精。灵君久矣鞭玉麟，今作天上何公卿。崖前老竹屡生米，夜有石犬当阶鸣。我亦三生家石鼓，花落花开不知数。人间渔沫吹秦桥，漫有姓名刻洞府。试为灵君觅杯水，水中白昼青虬起。便令紫雾生风霆，一举直上九万里①。
