遇雨（宋·游九言）　　五言律诗　押东韵	一雨摧时节，微凉暑气通。天青云澹薄，山迥日空濛。听讼多馀暇，韦编足细穷。却惭为宦拙，閒处得秋风。
庆余思永冠（宋·游九言）　　五言律诗　押庚韵	圣经陈冠义，万世示章程。是礼最为重，无丧始许行①。三加仪特备，四行责非轻。此意知谁会，寥寥千古情。
暮春（宋·游九言）　　七言律诗　押先韵	已过清明谷雨天，燕忙莺懒蝶蜂翾。风和日暖才三月，花落春归又一年。得意自应谈事业，有怀谁肯卧林泉。荷锄带月行歌处，付与孤踪百世传。
登巾山（宋·游九言）　　七言律诗　押微韵	环走层冈马脱鞿，两峰平地玉颀颀。南临澥岛金鳌涌，东望丛祠白鹤飞。日出市声朝雾散，云沈海气暮潮归。居尘却立尘埃表，徙倚天风振客衣①。
新作盆池戏书（宋·游九言）　　七言绝句　押江韵	瓦盆片石垒青苍，兴入湖山寄小窗。细看纤鳞无限乐，不妨斗水学西江。
题上蓝西堂秀老壁（宋·游九言）　　七言绝句　押东韵	槎牙此老是枯松，衲破寒窗百病攻。赢得雪霜皮骨在，几看桃李谢春风。
美人倚楼图（宋·游九言）　　七言绝句　押寒韵	檐头燕子说春寒，蝴蝶悠悠午梦残。睡起高楼多少恨，天涯小雨怯阑干。
溪上（宋·游九言）　　七言绝句　押尤韵	烟开晓日照溪头，溪上人家岸下舟。啼鸟不知春已老，数声自喜碧岩幽①。
秀州道中（宋·游九言）　　七言绝句　押东韵	一春烟雨歇空濛，高下川原杳霭中。毕竟春光遮不得，满村花柳自青红。
园鹤（宋·游九言）	掷米不盈掬，群雀下阶除。昂昂圃中鹤，饭糗不可呼。嬉翔白云外，饮啄青山隅。日淡烟水乡，风晒翎羽舒。群鸡汝自况，乘轩我何拘。秋原忽清唳，杳杳闻碧虚。志士甘水菽，三四羞猿狙。寄语飞鸣侣，悠悠差自如。
乌鹊（宋·游九言）　　押药韵	鸦乌鸣屋山，平生不为恶。乾鹊噪庭树，一世常牢落。安有无妄福，凶灾或无作。身贫乏名誉，屋漏无愧怍。春风拂茅檐，听汝相嘲谑。祸福心悠悠，曲肱常自乐。
秋雨叹（宋·游九言）	戊午七月阴气寒，重云低湿天漫漫。高檐流泻下檐溢，旅人愁绝居人冤。市井滂沱岂足计，老农涕泣犹辛酸。两年巨川舟楫乱，田莱风过生微澜。会稽涌溢鉴湖水，黄岩移徙陶家山。积骸荒沟如敝屣，馀生骨立皮肤乾。秋来黄云蔽满野，瘦妻弱稚期朝餐。谁知造化不可料，恩加鱼鳖嬉禾田。日光弗睹动逾月，瓦鸣昼夜愁珊珊。安得长梯扫氛翳，云汉万里清光还。腐儒抚事泥灾变，频搔白首空𩯮𩯮。
夜色（宋·游九言）	夜色正幽悄，梦回常自悲。悠悠节物改，冉冉心事非。儿嬉意不足，搔首忽成丝。炎寒扇洪垆，橐籥日煎治。冥鸿戏云路，蜗蝇蚀昏卑。功名难力致，志勉与心期。旦昼多营营，至此盍停思。谁能澄夜气，一息存端倪。五更百虑起，嘹嘹听啼鸡。
引镜（宋·游九言）	引镜忽自照，山野良足嗤。定无貂蝉冠，罩此麋鹿姿。寒饥走世路，须发罥蚕丝。归来频自叹，久别舍前溪。输与傍邻子，钓舸弄涟漪。空怀万卷富，共叹三纲攲。秋原山杳杳，脱叶风披披。早路已相失，好取桑榆西。
听郑三弹双韵子歌（宋·游九言）	寒窗积雪生虚明，玉壶风折层檐冰。朱霞秀色妙公子，理弦灯下声亭亭。游丝两两挂孤月，双声应手无留停。月寒照户砌虫泣，云冻出浦边鸿征。苍蝇扑纸窗欲透，蜾蠃穴桑儿未成。琵琶宽详双韵切，含凄尽向弦中说。酒酣疏绮杂娱嬉，谁道壮夫心更折。一从敌骑下河南，学得声容难辨别。鹧鸪金屋沸歌吹，鼠头宝陌行靴袜。帕腰慢舞作弯弧，捉耳釂觞真折馘。眼前犹听旧歌辞，凤韶岂独锵虞时。罢弹三喟寝不熟，风定寒江静夜悲。
读法华经示巽上人（宋·游九言）	上上不须说，我法妙难思。汝师释迦文，深欲警群痴。有如优昙花，可玩不可持。瑶车驾大武，火宅鸣狐狸。中道息化城，宝坊须竟跻。将令脱尘网，诱设华多辞。吾事不须尔，父子相恬嬉。常行存日用，妙处参天倪。一性本昭彻，春台自熙熙。汝亦有父母，弃去他人依。免怀报何日，敬养终无时。先灵为馁鬼，由汝身披缁。如云识此心，有生皆秉彝。谓升兜率天，无路谁能知。试于清夜阑，回首诵吾诗。
义灵庙迎享送神曲（宋·游九言）	北固山兮朝晖，鼛鼓奏兮吹篪。盼夫君兮来止，纷老稚兮扶携。敛芳馨兮荐豆，君弗语笑兮我怀悽。聊相羊兮引釂，慰我愿兮无违。
访薛道士不值（宋·游九言）	三茅俯千山，杖藜山气佳。来寻薛道士，空房锁烟霞。微霜染红叶，晞露浥黄花。舞逐西风去，湖水夕阳斜①。
杨忠襄墓（宋·游九言）	山云起兮阴阴，木啸风兮萧森。骨荒榛兮颓隧，野鸟怨兮清音。噫丙午兮燕安，蔼荐绅兮多盘。系苞桑兮弗戒，渝旧好兮开边。衅生兮召戎，澒大地兮尘蒙。粲承干兮百载，莽夷门兮庙宫。我踰邠兮梁山，蛇荐食兮江干。拥貔貅兮首鼠，纷雅拜兮后先。独立兮慨陈，人自靖兮此身。宁为鬼兮赵氏，肯涅缁兮虏庭。肴醑饲兮苟哺，弗自知兮貌赪。握玉麟兮拜犬豕，曾莫嗅兮膻腥。岂曰余兮独死，汝尸坐兮偷生。振英声兮阶下，气烈动兮清宁。凛名义兮身世，九鼎重兮一羽轻。翳翳兮幽藏，颓阳照兮山荒。发毛爪齿兮一世同腐，庙貌圭衮兮千古之光。春秋兮代谢，勿替兮烝尝①。
华阳洞辞（宋·游九言）	河汉澈，碧霄晴，九华仙子到凡尘。凉夜山头吹玉笛，纤云卷尽月分明。
