建中靖国辛巳八月十日独游碧落洞遂成拙句（宋·谭粹）　　七言律诗　押尤韵	碧落嵯峨石室幽，到难嗟我未尝游。两崖卷束云霞满，一水通流秋色浮。宛矣壶中延日驭，凝然乳窦滴泉旒。徘徊注目孱颜久，疑有真仙在上头。
望仙（《金石补正》卷一○四作山）亭成再书一绝（宋·谭粹）　　七言绝句　押灰韵	一亭新构耸崔嵬，水墨屏图四面开。洞口白云无锁钥，州人寻胜任频来。
重建南山亭辄成小诗乃建中靖国元年孟冬五日也（宋·谭粹）　　七言绝句　押寒韵	南山亭榭复修完，上枕苍崖下碧澜。此景诗人吟不尽，丹青图写也应难①。
景泰禅阁（宋·谭粹）　　押翰韵	二山相传成，禅阁出山半。仰观青冥逼，俯见白石粲。锡杖涌玉泉，铁桥通银汉。巍然概诸天，恍若登彼岸。无人解菩提，松涛自昏旦①。
