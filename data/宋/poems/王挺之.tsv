题黄山二首（宋·王挺之）　　五言律诗　押东韵	叠巘障南国，攒峰顶半空。朝昏长见日，晴晦预知风。树蘖千年在，岚光四面通。名山今日睹，奇秀两无穷。
至道初元六月不雨为民冒暑乞灵龙湫投辞未竟云气已作雷雨继之（宋·王挺之）　　七言律诗　押先韵	欲呼云雨沃焦田，袅袅篮舆入翠烟。万仞孤高随鸟道，一潭澄碧快龙眠。浮丘黄帝真成道，汉武秦皇谩学仙。但愿甘霖慰枯槁，岂知衰朽得神怜。
