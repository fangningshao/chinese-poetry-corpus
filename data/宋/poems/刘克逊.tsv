送杨帅（宋·刘克逊）　　五言律诗　押冬韵	累诏登华省，当时已避踪。身闲名转重，道大世难容。南国因锄薤，东山得倚筇。何当投劾去，短褐许相从①。
题林司户寒斋（宋·刘克逊）　　七言律诗　押鱼韵	高绝寒斋虽未到，但观名扁定非虚。连床夜语炉无火，四壁秋声案有书。要与西塘同苦淡，更容东野伴萧疏。区区粗得归闲趣，每见高风愧不如①。
寿枢使（宋·刘克逊）　　七言律诗　押麻韵	喧喧文价握灵蛇，凛凛词锋挺镆铘。出遇万年天子圣，生从七叶侍中家。君臣相悦同鱼藻，兄弟连荣比棣华。岁岁重三前六日，寿觞何惜泛流霞①。
寿异（异字疑讹）宪（宋·刘克逊）　　七言律诗　押庚韵	元气钟为一代英，天休节后是公生。撑肠何止五千卷，满腹犹藏十万兵。懒向仕途为佞熊①，肯将祠秩倦闲情。芹溪不是横舟处，四海风波正要平②。
寿泉使（宋·刘克逊）　　七言律诗　押支韵	新春三九左弧垂，惟有东皇造化知。不为等闲花柳计，独应长养栋梁姿。擎天一柱宁论价，伴月孤根永不移。自昔中书贵多考，愿公难老过□期①。
三贤堂（宋·刘克逊）　　七言绝句　押麻韵	堂成土木极精华，壮观先生处士家。只恐三贤还一笑，不留隙地种梅花①。
江城（宋·刘克逊）　　七言绝句　押麻韵	过了元宵景自佳，东风轻拂酒旗斜。江城可是春先到，已有盈街卖杏花①。
水调歌头 同黄主簿登清风峡刘魁读书岩赋水调歌头调（宋·刘克逊）	解变西昆体，一赋冠群英。清风峡畔，至今堂已读书名。富贵轻于尘土，孝义高于山岳，惜不大其成。陵谷纵迁改，草木亦光荣。与仇香，穿阮屐，试同登。石龛虽窄，可容一几短檠灯。千仞苍崖如削，四面翠屏不断，云雾镇长生。最爱岩前水，犹作诵弦声。
