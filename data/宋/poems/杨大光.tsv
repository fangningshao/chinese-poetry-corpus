梅林分韵得陶字（宋·杨大光）	蟠根寄荒绝，擢干空椮萧。乡来闻妙语，剪拂到儿曹。垂老犹叵堪，开落几徒劳。不谓动杖屦，惠然排蓬蒿。尚能领诸生，相就醉澄醪。真赖旁辉映，并觉标韵高。酒阑兴未已，分韵看挥毫。籍湜俱可人，冥搜争过褒。乃知天地间，一等为贤豪。横飞与陆沉，亦各系所遭。再烦起穷边，国柄行当操。尽期如此花，晓夕幸甄陶。得备和羹用，宁不出伊皋。百年几春风，勿令心忉忉①。
