春日焦山观瘗鹤铭（宋·吴琚）	昔爱山樵书，今踏山樵路。江边春事动，梅柳皆可赋。荦确石径微，白浪洒衣履。临渊鱼龙惊，扪崖猿鸟惧。古刻难细读，断缺苍藓护。岁月岂易考，书法但增慕。摩挲复三叹，欲去还小住。习气未扫除，齿发恨迟暮。华亭鹤自归，长江只东注。寂寥千古意，落日起烟雾①。
牡丹（宋·吴琚）	牡丹乘春芳，风雨苦相妒。朝来小庭中，零落已无数。魂销梓泽国，肠断马嵬路。尽日向栏干，踟蹰不能去①。
念奴娇 题浮玉石箄山（宋·吴琚）	我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。今古潮落潮生，问英雄多少，与江俱逝。直欲乘风归阆苑，疑是三生习气。未办鱼蓑，先盟鸥鹭，奈卜邻无地。从今清夜，梦魂应绕空翠。
柳梢青 元月立春（宋·吴琚）	彩仗鞭春。鹅毛飞管，斗柄回寅。拂面东风，虽然料峭，毕竟寒轻。戴花折柳心情。怎挨得、元宵放灯。不是今朝，有些残雪，先去踏青。
水龙吟（宋·吴琚）	紫皇高宴萧台，双成戏击琼包碎。何人为把，银河水剪，甲兵都洗。玉样乾坤，八荒同色，了无尘翳。喜冰销太液，暖融鳷鹊，端门晓、班初退。圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。
酹江月/念奴娇 观潮应制（宋·吴琚）	玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。
浪淘沙令（宋·吴琚）	云叶弄轻阴。屋角鸠鸣。青梅著子欲生仁。冷落江天寒食雨，花事关情。池馆昼盈盈。人醉寒轻。一川芳草只销凝。时有入帘新燕子，明日清明。
句（宋·吴琚）　　押真韵	细看爽气无朝暮，浪说元规尘污人（南楼）。
