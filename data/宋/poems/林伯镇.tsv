喜迁莺（宋·林伯镇）	百年卿族。更七叶桂籍，蝉联相续。早冠鳌峰，入持魁柄，却商野耕岩筑。搢绅望山瞻斗。勋业铭书金竹。倦陶冶，暂镜湖舒啸，琳宫休足。催促。归秉轴，须与君王，同享无疆福。缓访赤松，莫留绿野，宇县待公恢复。手把命圭堂印，腰束精镠寒玉。愿岁岁，看和羹梅绽，古阶槐绿。
凤栖梧/蝶恋花 施司谏冬生日（宋·林伯镇）	破腊星回春可数。天佑中兴，岳降神生再。造膝一言曾寤主，翱翔历遍清华路。盖代功名知自许。倦把州麾，小向琳宫任。早晚诏催归禁署，致身宰相双亲具。
南乡子（宋·林伯镇）	弥诞秩初筵。催舞春雷杂管弦。惊破梅梢香喷雪，都缘。王母瑶池会列仙。残腊嫩寒天。恰在正朝两日前。搀借椒花先献寿，新元。重数壬辰第一年。
