升山即事（宋·方士繇）　　五言律诗　押微韵	一径西风里，闲房客未归。砌苔侵野屐，林叶上秋衣。黄卷经心懒，青纶入梦稀。还书报妻子，莫厌故山薇①。
答故人（宋·方士繇）　　七言律诗　押元韵	天涯春色已平分，桃李阴阴昼掩门。黄素久无人问字，绿醽时有客来樽。栖迟未叹流光远，寂寞还令此道存。珍重故人勤问讯，暮年忧乐任乾坤①。
偶成长句（宋·方士繇）　　七言律诗　押元韵	北风日日闭柴门，落尽梅花雨暗村。虚阁留春宜夜永，寒炉拨火借春恩。贫知身外亲交少，老觉人间岁月奔。空负平生江海意，只今心事与谁论①。
寒栖馆（宋·方士繇）　　五言绝句	苍崖凌绛霄，横席坐高迥。遥夜闻吹箫，山空月华冷①。
鸡豚社（宋·方士繇）　　七言绝句　押真韵	稻叶青青水满塍，夕阳林下赛田神。投身便入鸡豚社，老去人间懒问津①。
崇安分水道中（宋·方士繇）　　七言绝句　押麻韵	溪流清浅路横斜，日暮牛羊自识家。梅叶阴阴桃李尽，春光已到白桐花①。
丹崖（宋·方士繇）	丹崖石气凝高秋，碧溪上引天河流。金堂石室不可到，玉棺莓苔生古愁。仙人昔乘紫云去，白马摇鞭在何处。茫茫尘世那得知，幔亭空记当年事。君不见茂林松柏已萧疏，乾鱼犹祭同亭祠①。
竹（宋·方士繇）　　押鱼韵	凤尾森森半已舒，玳文滴沥画难如。虚心不贮相思恨，还作风流向绮疏①。
句（宋·方士繇）　　押东韵	肯向渊明拚一醉，何妨乘兴过篱东①。
