甘州/八声甘州 心传索词屡矣，久以缮金字之冗，未暇填缀。玉田生乃歌白雪之章，汴沈钦就用其韵（宋·沈钦）	有吴僧、醉倒墨池边，西风暗吹芳。对苍髯冷挂，龙珠万颗，清映经窗。却似仙人黄鹤，笛里换时光。静处观生意，竹老梅荒。犹说当年分种，是枯槎远驾，万里途长。信留真何许，烨烨楮毫香。□前度、离宫别馆，正金铺、深掩绿苔床。都休问，一番展卷，清昼生凉。
