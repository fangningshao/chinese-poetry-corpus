次韵奉和给事中（宋·吴育）　　七言律诗　押真韵	律上阳和虽始煦，樽前人意已生春。濠梁且欲观鱼乐，淮郡何能致鹿驯。为访心朋犹纵棹，况逢时隽与均茵。别车岂必辞沉醉，更有高阳倒载人①。
送梵才上人归天台（宋·吴育）　　七言律诗　押微韵	几年瓶钵帝城栖，看尽尘劳息尽机。诗妙偶因馀力到，名高却与本心违。云深路入千山去，岁晚身携一锡归。林下应逢旧猿鹤，得无惊见紫檀衣①。
过郭店谒文靖公墓（宋·吴育）　　七言绝句　押庚韵	汉相岩岩真国英，门庭曾是接诸生。阳秋谈论四时具，河岳精神一座倾①。
烟雨楼（宋·吴育）　　七言绝句　押真韵	一上危楼七泽分，胜游平日此怡神。荆台芜没千年地，楚望云披四面春①。
重建羊太傅祠和王原叔句（宋·吴育）　　七言绝句　押侵韵	羊公千载得清吟，芳迹虽遥契昔心。更与岘山为故事，凛然风格照来今①。
承原父以凤凰篇为况谨用来韵和酬（宋·吴育）	丹山郁世表，岩岩千仞巅。自非常雏辈，安得参周旋。胡为此弱羽，越簉祥仪鲜。飞鸣过所据，飙骇俄翻然。退则安栖地，翔风娱楚天。始病孰俦侣，乃与朱鸾攀。英英日相照，老翮徒愧前。少别正倾听，览辉当圣年①。
句（宋·吴育）　　押侵韵	石存裴令老臣心①。
