昌国寺来景堂（宋·张绶）　　七言律诗　押支韵	青山曲转抱寒溪，重磴跻攀鸟道危。石灶未烹鸿渐茗，云亭先纪长卿诗。千峰列坐生词笔，万象当空落酒卮。更约清宵共来宿，琵琶亭上月明时①。
钓台（宋·张绶）　　七言绝句　押豪韵	范蠡功成始遁逃，渊明五斗便辞劳。先生二事俱无一，名与青山万古高①。
题奣岩（宋·张绶）　　七言绝句　押灰韵	岩口呀然向日开，小桥飞入势萦回。幽深自可逃烦暑，况有寒泉石下来①。
泻洪亭（宋·张绶）　　七言绝句　押先韵	潺潺石磴泻红泉，路蹑丹梯入紫烟。岩有高人无问处，庵罗双树碧参天①。
游层岩（宋·张绶）	群峰耸回环，一径上萦曲。顾瞻得层岩，庨豁凿山腹。片云雨雹飞，勺水蛟龙缩。惟昔乘兴游，颇叹归鞍促。念方困簿领，敢不勤栉沐。四时各有趣，一赏岂能足。朅来俯二纪，经行遍四渎。每怀佳山水，澜僻聚燕蝠。高才兹南来，胜赏欣所欲。披寻到幽秘，徘徊或信宿。忘归须众同，寓意乃余独。泉声惬幽听，翠色明远目。夕鸟归且鸣，牧牛骇而触。此行固有得，何用论祸福。应同丁家兴，肯效穷涂哭。堂下食张仪，绨袍哀范叔。大任或感发，一饭奚省录。邮筒奉佳篇，兀坐聊踯躅。勉率继高韵，愿同刊涧澳①。
句（宋·张绶）　　押尤韵	江山清绝冠吴头①。
