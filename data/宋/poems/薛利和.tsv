文惠公独游亭（宋·薛利和）　　七言律诗　押支韵	轩槛前临一水湄，此亭谁见独游时。春风坐处无人伴，秋月行来有影随。文酒等闲辜会友，溪山赢得自裁诗。城东老屋今仍旧，当日高踪孰可追。
韩亭（宋·薛利和）　　七言律诗　押元韵	岭脊孤亭势倚云，前临城邑后荒村。八千里外人归久，四百年间木尚存。直北恶溪泉滚滚，落南瘴海雾昏昏。先生伟绩传青史，万古民怀逐鳄恩。
西湖亭（宋·薛利和）　　七言律诗　押先韵	一泓泉色涨漪涟，窃号西湖几百年。泛出芰荷钱万叠，洗开杨柳眼三眠。雪鸥卧听禅僧磬，锦鲤行惊钓客船。若比钱塘江上景，欠他十里好风烟。
谢王介甫（宋·薛利和）　　七言绝句　押真韵	一路生灵陡顿贫，庙堂康济岂无人。君王若问茶租日，请把茶租乞与人。
句（宋·薛利和）　　押微韵	傍人笑我无蓝袖，今日朱衣岭上归。
