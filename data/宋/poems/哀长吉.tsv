水调歌头 贺人新娶，集曲名。（宋·哀长吉）	紫陌风光好，绣阁绮罗香。相将人月圆夜，早庆贺新郎。先自少年心意，为惜殢人娇态，久俟愿成双。此夕于飞乐，共学燕归梁。索酒子，迎仙客，醉红妆。诉衷情处，些儿好语意难忘。但愿千秋岁里，结取万年欢会，恩爱应天长。行喜长春宅，兰玉满庭芳。
齐天乐 贺人入赘（宋·哀长吉）	青鸾海上传芳信。蓝田路入仙境。万卷书传，六奇计运，冰玉炯然清润。帷褰凤锦。□镜启鸾台，烟横鸳枕。一笑相迎，一双两好恰厮称。风流人在仙隐。更一县、陶柳春近。梦想金桃，宴分玉果，指日送尝汤饼。枌榆接畛。管此去亲盟，镇长交聘。自古朱陈，一村惟两姓。
朝中措 贺生第三子（宋·哀长吉）	自从佳偶共黄姑。几见设门弧。方喜阶庭联玉，又闻老蚌生珠。一门三秀，贾家虎子，薛氏鸾雏。从此公侯衮衮，看看百子成图。
西江月 贺人生日生孙（宋·哀长吉）	百和香凝宝络，长生酒满金尊。葱葱佳气霭庭萱。同把椿龄祝愿。玉树已生谢砌，孙枝复长于门。伫看百子共千孙。此去公侯衮衮。
瑞鹤仙 其一 寿南康钱守正月初六（宋·哀长吉）	天基佳节后。又诗咏嵩生，贤歌天佑。千龄运非偶。庆一堂风虎，云龙感召，相门华胄。盛少屈、一钱太守。听吏歌、一径棠阴，民颂两岐麦秀。知否。海峰天柱，道骨仙风，总天所授。席虚机右。金瓯下，署名久。伫泥封飞下，沙堤归去，指日家声复旧。年年献、金鉴千秋，玉卮万寿。
瑞鹤仙 其二 寿萧通判十月初一日（宋·哀长吉）	小春天未雪。见两蕊三花，放梅时节。昴宿孕人杰。对梅花雪片，平分风月。冰清玉洁。天赋与、仙风道骨。更等闲、来访刘仙，觅取秘传真诀。闻说。辉联台宿，瑞应文昌，世承阀阅。相门事业。有祖父、旧风烈。管泥封飞下，沙堤归来，光复青毡旧物。庆家传、八叶联芳，又添一叶。
