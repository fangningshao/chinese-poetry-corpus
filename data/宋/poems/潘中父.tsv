题钓台（宋·潘中父）	焚坑祸作逃园绮，明哲保身宁饿死。溺冠嫚骂又一春①，织畚鼓刀恬不耻。子房托疾封留归，齐鲁大臣那可知（同上书作比）。此意寥寥二百载，阿谀往往居帝师。中兴天幸有光武，下士谦恭冠千古。布衣本以道义交，不问故人登九五。朅来过我路几程，征衫犹作战血腥。睡馀伸足稍加腹，安得细事关天星。归与宜审苞桑戒，勿念洁身增叹慨。君持柔道理乾坤，我把丝纶老湍濑②。
