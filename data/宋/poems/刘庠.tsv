碧沼寺（宋·刘庠）　　五言排律　押先韵	万叠群山里，招提独屹然。远依花岭构，高与上方连。钟磬云霄外，檐楹杳霭边。佛宫皆古像，诗版尽唐贤。乘兴公馀日，间来首夏天。池清初过雨，沼碧乍生莲。薜荔垂青幄，芭蕉展翠笺。溪声寒漱玉，岚气冷堆烟。信步宜松径，烹茶喜石泉。虚堂不知暑，净境合通仙。自得幽栖趣，翻嗟俗事牵。红尘懒回首，落日尚迁延①。
