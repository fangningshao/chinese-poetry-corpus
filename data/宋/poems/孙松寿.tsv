观古鱼凫城（宋·孙松寿）　　五言律诗　押元韵	野寺依修竹，鱼凫迹半存。高城归野垄，故国霭荒村。古意凭谁问，行人谩苦论。眼前兴废事，烟水又黄昏①。
过张白云先生故居（宋·孙松寿）　　七言律诗　押支韵	世外烟霞未易期，可人平野淡秋曦。篮舆出郭梦差好，竹杖临流意共迟。已觉此怀飞缥渺，不须明月问盈亏。仙翁骑鹤归来否，旧隐林高绿更奇。
赋成都张氏蜀锦园（宋·孙松寿）　　七言绝句　押庚韵	池南池北蜀宫春，红湿花枝压锦城。袖手纵观花似笑，相看一脉话尤情。
赋蘧仙观古楠（宋·孙松寿）　　七言绝句　押先韵	风雨纵横八面看，巍然此柱欲擎天。壮心已与云龙会，弹指消摩八百年①。
赋成都碧鸡坊李氏石君（宋·孙松寿）	造化小儿斲山骨，几年流落蛟龙窟。太湖一碧浸玻璃，澜吞浪吐穷奔突。瑰奇未许困泥沙，漂出江皋空㟮屼。清寒偃蹇如高人，肯向蓬蒿念埋没。曩闻上苑饶奇珍，千形万状高嶙峋。当年搜索困山海，毡包席裹车辚辚。规模岂但肖五岳，气象直欲凌三神。一朝胡马窥城下，例随矢石荒荆榛。怜君分落幽人手，不逐尔辈污尘垢。首阳寂寞伯夷清，潇湘冷落三闾瘦。李侯胸中饱云梦，得君不用斯琼玖。馆之旧隐与周旋，竹士松宾三益友。相看一洗名利心，眉宇更清元德秀。君今几世德未衰，霜寒玉立癯而寿。咄嗟世眼多嗜好，玩形忘理十八九。奇章所蓄森琅玕，名标甲乙空纷然。到溉奇礓高崒嵂，一掷徒为负进钱。石君于汝非不厚，较其所得无何有，愿公世济此君为不朽。
赋张白云先生故居溪上菊（宋·孙松寿）	金衣绿裳仙，不嗅春风馀。飘摇清江练，服佩玄圃珠。欲骖冲霄鸾，鞭起横海鱼①。天游浩无际，妙寄良可娱②。
纪申提学高行（郫人）（宋·孙松寿）	忆昔儿童饱梨栗，斑衣偃伏先君侧。每闻正色说我翁，口口奇奇长太息。先君墓草今芊芊，尚想遗言过庭日。恨无佳传掬芳馨，洗我肝心百非僻。一朝幽镌晃入手，刓忍如怀夜光璧。男儿大节要奇伟，一日成就天所锡。我翁当年鸾鹤雏，一别旧巢无处觅。桑弧射处掩蓬蒿，独把窅窊飞俊翮。杨宗不绝仅如线，大义欲归归不得。凝香夜半祷灵空，愿杨有子归宫室。果然天助两飞鸿，翁喜当兴子云宅。绛霄回首拟归来，抚我恩深重嗟惜。弃官十载营旨甘，送死养生无一失。寸心安矣指白云，百拜双亲泪濡席。茅檐虽陋生处所，此心不以万钟易。几年夜泪湿衾裯，今作儿啼情自适。登堂悲喜动行人，里巷喧呼手加额。珠还合浦已无憾，老蚌沙泥忍遗逸。穷檐忽见相抱持，孺慕丹心始云毕。一子来归咏白华，三家孝爱融春色。雍容去就良可观，无乃扶持有神物。始知造化惜颓波，畀以难能令一出。玉堂丈人风教手，一日得之几折屐。何不荐之陛下圣，蜀有孝子声藉藉。奇人异行感至尊，凤诏褒华宠其实。人间一日传万口，坐使浇风四方激。佥谋方欲置廊庙，病卧王州嗟易箦。短生梦幻何足悲，此念未随生死隔。百身莫赎叹朝露，端合天公任其责。真人慨念录其孤，椽笔大书光史策。丈夫乃尔亦何憾，鬼哭人号空怨忆。萧萧绿野长安道，万里羁魂动行客。只今四海归宗议，字字秋霜凛寒日。一言我欲招翁魂，香骨有灵宜可格。圣朝当今以孝治，好树丰碑旌洁白。磨崖百丈置岩阿，当有山灵夜呵诘。诸郎况是足风规，请叩帝阍为此策。长使千秋孝子碑，屹与岷峨对翁室①。
