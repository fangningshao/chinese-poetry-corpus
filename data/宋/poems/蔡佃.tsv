雨轰漈（宋·蔡佃）　　七言律诗　押灰韵	水流石激拟鸣雷，洞里乾坤别有台。玉舄扶风飞复下，琼花带雨落还开。钟声敲断白云袅，树影盘回黄鹤来。笑道神仙无觅处，空留丹灶冷苍苔。
豁然阁（宋·蔡佃）	长风东南来，浊浪挠清镜。小轩寂寞人，默视心境静。扁舟暂淹留，思与孤鸿迥。洞庭眼中物，何必更乘兴。顽石漫巑岏，终惭泗滨磬①。
