寄成都蒋密学（宋·向传式）　　七言律诗　押先韵	钦闻宥密缀荣班，西顾分忧辍钜贤。乍领蜀都新印绶，应怀越国旧风烟。流觞雅趣人多羡，正俗佳名世永传①。圣主倚毗閒未得，重来游赏是何年②。
渌波亭（宋·向传式）　　五言排律　押齐韵	我爱东南郡，恩容守会稽。府当秦望北，园枕卧龙西。水为流觞引，亭因正俗题。松篁清有韵，桃李密成蹊。一沼开方鉴，双桥亘采霓。晓波平漾漾，春草碧萋萋。城上兴崇构，林端露半梯①。登疑青汉近，坐与白云齐。山色回头是，湖光照眼迷。笙歌随分有，樽斝逐欢携。月夜宜飞盖，花时醉似泥。蓬莱风景异，此地好长栖②。
