重建羊侯祠和王原叔句（宋·连庠）	大江西来绕重城，犹如丛花疋练萦。左山右阜若开避，曾是岘首当头横。江湍冲山山不动，滔滔雪浪东南倾。聩然巨势压汉境，万楚不得专雄名。四时美景千百状，登临可以摅襟灵。近麓挼蓝秋水绿，幽岩团缬春葩明。寒林萧疏四面合，夏木延袤长川青。危巅碑垫龟螭蛰，阴崖桧老蛟龙形。俯瞰洲岛相向背，风恬江面罗纹生。渔舠数百集其下，瞥然来往一叶轻。波底峥嵘沈翠影，槎头凫雁敛霜翎。天然佳致信可尚，直是丹青写不成。叔子当年乐山水，每来置酒空垆罂。贤达胜士共爱此，谓此风景魁南荆。荆人被化思不已，立祠山椒共祭牲。尔来绵亘几千载，瓦飞栋挠谁经营。守臣罕肯著脚到，遂至完固属兼并。非惮鸠工缮完葺，诚知仁政难继声。帝眷襄阳曰重镇，宜从馆阁择名卿。明公之来百城悦，壶浆竹马相欢迎。政成公休屡登览，山前车骑长晶荧。傃空寓目看不足，诗豪佚发输精诚。乃敕寮属复祠宇，仍从岭上新虚亭。岁时游憩备言咏，荆人爱之犹钜平。羊公之政公之化，异时一致当同评。两贤继美何以况，山之永兮水之清①。
