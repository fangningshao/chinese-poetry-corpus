龟山祷雨（宋·徐梦发）　　五言律诗　押先韵	久困焦熬里，持香谒二禅。会留一宿觉，了得寸心缘。鹤识小溪路，钟闻上界天。龙湫分勺水，法海遍三千。
凤山禅寺（宋·徐梦发）　　五言律诗　押寒韵	百役红尘吏，过门一解鞍。频来无事干，孤坐有山看。留月不掩户，招风长倚栏。马嘶催去路，吾道尚盘桓。
超览亭（宋·徐梦发）　　五言律诗　押真韵	壬子岁二月，亭成始宴宾。扁题原用旧，轮奂喜更新。远眺江逾碧，静观山自春。亭边山更好，一洗簿书尘①。
支提禅寺（宋·徐梦发）　　七言律诗　押阳韵	来谒支提古道场，几年袍锦韵犹香。芙蓉梦里僧趺坐，薝卜林中佛放光。禅语了参一宿觉，尘缘顿悟半生忙。若分座下龙王水，免使春田待插秧。
