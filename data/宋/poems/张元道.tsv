春愁（宋·张元道）　　五言律诗　押灰韵	烟翠饱青实，雨红黏绿苔。杨花随梦去，莺语唤愁来。吟事春三月，风光酒一杯。芳心久消歇，已作蕙炉灰。
摇落（宋·张元道）　　五言律诗　押尤韵	摇落梧桐恨，哀吟络纬愁。星河横静夜，天地入新秋。冉冉岁云迈，滔滔江自流。惊风和雁影，吹梦过南楼。
不如归去（宋·张元道）　　七言绝句　押真韵	岷峨路远万重云，锦水繁华一聚尘。帝子但知归去好，故家城阙已他人。
春深见雁（宋·张元道）　　七言绝句　押麻韵	杜若生洲荻已芽，随阳片影向天涯。如今不用思归去，江北江南是一家。
秋意（宋·张元道）　　七言绝句　押阳韵	古铎摇风语夜凉，露漙莎径咽寒螀。更长展转难成寐，拟问希夷觅睡方①。
