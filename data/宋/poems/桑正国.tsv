春日湖上书事（宋·桑正国）　　七言律诗　押先韵	卮倾好酒逢时盛，早遇春融媚景天。龟暖戏挨初绿草，燕飞轻拂乍晴烟。迟迟昼影花笼槛，郁郁香风蝶舞筵。眉似柳开眸似水，怡情自爱赏湖边。
会课乾明寺（宋·桑正国）　　七言律诗　押东韵	悠悠意得自疏通，寂地因居乐性空。幽思晓风清迫枕，静听寒雨细沾桐。修茎竹韵澄箫玉，绿影松垂乱鬓蓬。俦侣好邀同此适，搜吟得到几匆匆。
夏日同少游诸友登楼即事（宋·桑正国）　　七言律诗　押支韵	情闲共悦良朋好，溽暑消来过雨时。萍水远流青点小，柳堤横暝翠丝垂。轻烟晚透疏林迥，嫩卉芳迎皎月迟。清思廓然欣赏地，瞰观遥阁静联诗①。
