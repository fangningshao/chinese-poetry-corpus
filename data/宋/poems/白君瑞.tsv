满江红（宋·白君瑞）	木落林疏，秋渐冷、芙蓉新拆。傍碧水，晓妆初鉴，露匀妖色。故向霜前呈艳态，想应青女加怜惜。映朝阳、翠叶拥红苞，闲庭侧。岩桂香，随飘泊。篱菊嫩，陪幽寂。笑春红容易，被风吹落。满眼炯然宫锦烂，一身如寄神仙宅。把绿尊、莫惜醉相酬，春工力。
水调歌头（宋·白君瑞）	凉吹拂衣袂，助我上高台。云檐风栋，窗户绝纤埃。四绕江山雄丽，万古盘龙踞虎，壮气锁崔嵬。二水中分远，艇子自归来。望白云，迎碧汉，俯长淮。铎声到耳，亭亭孤塔现林隈。烟惹宫城深树，日照酒楼帘幕，物象眼前排。长啸下梯径，欲去更徘徊。
柳梢青 曹溪英墨梅（宋·白君瑞）	玉骨冰姿，天然清楚，雪里曾看。物外幽人，细窥天巧，收入毫端。一枝影落云笺。便似觉、清风夜寒。试向松窗，等闲一展，俗虑都捐。
风入松 寄故人（宋·白君瑞）	一冬不见雪花飞。爱日荡晴晖。腊残未解寒塘冻，东风细、已露春期。正是年时策马，相随村落寻梅。故人别久信音稀。排闷有新诗。雁声北去江城暖，暗舒展、花柳容仪。屈指烧灯不远，等闲休锁双眉。
念奴娇 寄临安友（宋·白君瑞）	江干蹭蹬，镇寻常、怀想京城春色。静倚山亭凝望处，惟见鸟飞云幂。拂面埃尘，跳□□□，老却风流格。年来却有，短蓑轻棹胸臆。闻与俊逸嬉游，笙歌丛里，眷恋中华国。况是韶阳将近也，应办青骢金勒。丰乐阑干，西湖烟水，遍赏苏堤侧。举觞须酹，天隅犀渚孤客。
