防风庙（宋·章杰）	弭楫山水县，驱马东南隅。候当溽暑至，乘凉出郊墟。晓月醒魂梦，轻飔动襟裾。气爽体自轻，纵意驰坦途。俄然远嚣尘，平野酾青渠。突兀见广殿，解鞍试入趋。厥祝唯防风，庙貌侔王居。槃杅残椒糈，惆怅走鼪鼯。像设匪丰硕，胡能骨专车。媲以二小君，宥坐五丈夫。壮者黝而武，少者美且都。所被皆甲胄，所执皆予殳。列侍立众鬼，昂头竞睢盱。我欲诹本因，遗民孰与呼。袪服立庑下，亟询乃淫巫。指数为我陈，其辞诞以迂。吾闻夏后氏，经启良勤劬。泽水戢大患，巡狩遍中区。稽山考制度，轨物示宏图。冕弁拱黼座，玉帛罗庭除。群臣并奔奏，臣职当罄输。如波朝沧溟，混混川流俱。于时独此侯，后至行趑趄。天王赫震怒，萧斧命显诛。其后越千祀，吴越相吞屠。山隳出巨骨，睹视咸惊呼。使轺聘上国，彻俎咨真儒。先圣与辩说，门人著于书。愚生邈三季，复历千载馀。管窥偶致疑，鄙抱思略摅。王制重述职，期会诚难踰。川途或淹阻，驰骤有疾徐。推诚不逆诈，大度宜纳洿。尉佗怠朝贡，汉庭方剖符。刘濞称内病，几杖赐勾吴。矧在先王时，宪令期简孚。贬爵与削地，轻重分差殊。迨至三不朝，六师始诛锄。薄乎后期罪，何至绝头颅。文命敷四海，祗德垂典谟。班师远格苗，下车亲泣罪。奚独汪芒氏，遽忍加金鈇。吾观此邑壤，如环尽崎岖。左方小类玦，众流复萦纡。意彼漆姓君，继世居封禺。负固资险阻，勇悍由魁梧。虎视远京邑，狼贪生觊觎。清跸来海峤，神兵卫龙舆。势穷力已屈，席藁往自拘。士师有常刑，明罚讵可逋。异哉雄伟姿，恃以丧厥躯。羿奡不得死，斯人殆其徒。犀角裹象万，终然被醢菹。长狄正俗类，伯也为侨如。舂喉逢富父，埋首当子驹。诸国近剿灭，鄋瞒无遗孥。斯事足可證，斯理谅非虚。夫子作春秋，近详远则疏。隐威事已略，廤兹姓氏初。繁简据旧史，疑信戒厚诬。或讥陷刑戮，尸祝真谄谀。答云无轻议，在礼存楷模。黄能遭亟死，祀典其舍诸。侯虽犯天宪，私惠曾沾濡。束手赴棘水，靡烦动戈戵。一国实被赐，重恩谁敢孤。春秋荐蘋藻，抱送嘈笙竽。血食庇此方，永世终无渝①。
