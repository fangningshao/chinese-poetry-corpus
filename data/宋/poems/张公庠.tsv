郡斋宴坐（宋·张公庠）　　五言律诗　押庚韵	为州容散诞，真慰野人情。撼①膝禅初悟，摇头句未成。试香秋院静，斗墨午窗明。已有东归计，柴扉掩姓名。
游白鹤山（宋·张公庠）　　七言律诗　押侵韵	初眠宫柳未成阴，马上聊为拥鼻吟。远宦情怀消壮志，好花时节负归心。别离长恨人南北，会合休辞酒浅深。欲把春愁闲抖擞，乱山高处一登临①。
宫词（宋·张公庠）　　七言绝句　押侵韵	学士经筵论古今，花塼日上两三寻。天颜有喜人知否，认得唐虞用意深。
晚春途中（宋·张公庠）　　七言绝句　押东韵	一年春事又成空，拥鼻微吟半醉中。夹路桃花风雨过，马啼无处避残红①。
宫词（宋·张公庠）　　七言绝句　押阳韵	牡丹尊贵出群芳，销得宸游奉玉觞。侍宴佳人相与语，姚黄争及御袍黄。
