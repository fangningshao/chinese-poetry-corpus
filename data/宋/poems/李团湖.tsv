沁园春（宋·李团湖）	六桂传家，三槐植庭，箕裘大儒。甚二郎意气，似同稷契，一时庆会，致主唐虞。百揆登庸，双亲未老，此乐人间还有无。那堪更、有棣华韡韡，听履亨衢。朝来天上传呼。便写作、衣冠盛事图。有声容备乐，传宣锡动，充庭牲饩，簇拥欢娱。整顿乾坤，巩安宗社，亦有臣功如此乎。中书考，愿年年此日，春满蓬壶。
