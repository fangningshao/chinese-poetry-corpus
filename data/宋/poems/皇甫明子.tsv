水国（宋·皇甫明子）　　五言律诗　押先韵	水国凄凉住，秋宵烂熳眠。归云犹带雨，堕月忽明船。社稷资长算，髭须近莫年。乱离栖不定，百口托浮田。
海口（宋·皇甫明子）	穷岛迷孤青，飓风荡顽寒。不知是海口，万里空波澜。蛟龙恃幽沈，怒气雄屈蟠。峥嵘抉秋阴，挂席潮如山。荧惑表南纪，天去何时还。云旗光惨澹，腰下青琅玕。谁能居甬东，一死谅非难。呜呼朝宗意，会见桑土乾。
京口行（宋·皇甫明子）	京口兵可用，酒可饮。一语参差族成血，忠贼相持各凛凛。岂知好丑隔形骸，父为孔鸾子为鸩。人众天定理则那，遗臭流芳且高枕①。
