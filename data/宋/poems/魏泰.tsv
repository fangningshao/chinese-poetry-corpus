挽王平甫二首（宋·魏泰）　　五言律诗　押文韵	海内文章杰，朝廷亮直闻。黄琼起处士，子夏遽修文。贝锦生迁怒，江湖久离群。伤心王佐略，不得致华勋。
荆门别张天觉（宋·魏泰）　　七言律诗　押庚韵	秋风十驿望台星，想见冰壶照坐清。零雨已回公旦驾，挽须聊听野王筝。三朝元老心方壮，四海苍生耳已倾。白发故人来一别，却归林下看升平。
寄米元章（宋·魏泰）　　七言律诗　押歌韵	绿野风回草偃波，方塘疏雨净倾荷。几年萧寺书红叶，一日山阴换白鹅。湘浦夕同要月醉，泂湖还忆扣舷歌。缁衣化尽故山去，白发相思一倍多①。
题黄鲁直集（宋·魏泰）　　五言绝句	端求古人遗，琢抉手不停。方其拾机羽，往往失鹏鲸①。
诗一首（宋·魏泰）　　五言绝句　押屑韵	博山烧沉水，烟烬气不灭。日暮白门前，杨花散成雪①。
龙兴仁王佛舍携酒肴纳凉联句十六韵（宋·魏泰）	宿雨且初霁，微凉吹广庭。嘉宾忽相遇（方），午梦惊扣扃。长松森翠影（德），修竹参青冥。飘云度空急（仲），残日穿林明。幽墙隔江浦（公），远屿定风舲。城市厌烦暑（道），山樊念伶俜。角巾代公绂（方），草具踰侯鲭。园实摘的皪（德），厨酝斟晶荧。烹鲜缩颈大（仲），海错著器腥。笑谈得真乐（公），采撷逢幽馨。云阴剥初霁（道），夕岚收远青。窗卧忆元亮（方），诗成怀景升。日须河朔饮（德），当解高阳酲。烦襟顿忘释（仲），嘉咏不少停。闉阇发严鼓（公），穹碧垂繁星。一笑跨鞍去，奚论楚人醒（道）。
赠韦公（宋·魏泰）　　押鱼韵	韦公八十馀，位至六尚书。五福惟无富，一生谁得如。桂枝攀最久，兰省出仍初①。
朝阳洞（宋·魏泰）　　押庚韵	七凿混沌死，万变从此生。海水能几何，呿口下混鲸。归期不可晚，霜日背林明①。
句（宋·魏泰）　　押纸韵	麻源山压盱江水，高楼迥对江山起①。
