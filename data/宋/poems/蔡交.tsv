洋州（宋·蔡交）　　五言排律	武定新雄阃①，丰宁旧奥墟②。地兼秦蜀美，川会汉洋纡③。翠垒环封岭，清流跃野渠。安知下斜谷④，别得上华胥。乾酒香村落⑤，生金富里闾⑥。晴轩迎螮蝀，夜管送蟾蜍。啼乌弦幽坞，芳花绣碧墟。路飞游女盖⑦，巷曳隐人裾。陆会寻穿石⑧，江遨揭聚鱼⑨。缴将藤解坼⑩，耗用谷驱除⑾。双竹溪翁杖⑿，柔芎坝户蔬⒀。镇留仙婿恨⒁，岩邃佛人居⒂。照市成都锦，盈庠阙里书。采茶惊雉鹧⒃，护橘趁狨狙⒄。俗洽庭无讼，年丰廥有储。大资州将懒，藐与世贤疏。统总村何有，甘酣分有馀。正宜心自怍，更有位谁如。未执归田耒，犹乘集事车。好于闲静处，积渐学樵渔⒅。
