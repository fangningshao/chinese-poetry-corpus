道过遂县泊舟瞻大像有作（宋·赵夔）　　五言律诗　押阳韵	成佛经千祀，镌崖已一章①。为怜尘世病，故作大医王。黄面无苔藓，青螺奈雪霜。滩声门外转，万古阅舟航②。
诗一首（宋·赵夔）　　七言律诗　押东韵	青嶂横开高几重，巉岩直上半天中。虚明洞口千年久，澄澈流来一溜通。海蚌张颐方吸月，云龙奋迹遂乘风。隼旗出有随轩雨，指日秋成贺岁丰①。
赠海陵佘公老人（宋·赵夔）　　押先韵	为人八十有三岁，游历名山几洞天。若问老翁何所得，无心学道不求仙。不求仙，仙自然，炼气炼形精亦炼，精全神旺合长年①。
桂山诸岩歌（宋·赵夔）	秦皇开郡为桂林，古号名邦五岭阴。山琢玉簪攒万叠，江分罗带绕千寻。青青四顾列群山，生自天工巧若𨬖。玲珑拔地耸层秀，峥嵘嵯峨星斗间。其中有岩十二所，伏波灵显存祠宇。颜公读书窟室中，叠彩北山如列布。何年龙隐冲霄去，鳞鬣形模镵石路。仙人刘公飞升时，岩壁宛然遗旧题。穿云仙迹次左右，□虚道气多南溪。白雉听经生人类，萧寺丰碑有元记。信知一性无不通，石窦阴阴苔藓蒙。西南中隐尤胜绝，穿处得名因吕公。曾公程公皆旧迹①，遗爱在民传古昔。沈沈岩谷有馀光，炎方胜槩神难藏。周回不远郛郭下，轮蹄追赏何忙忙②。
桂山诸洞歌（宋·赵夔）	宜人之地少陵诗，阅玩前贤词意奇。烂然五咏非虚语，位压坤方占一维。青青四顾列群山，生自天工巧若𨬖。玲珑拔地耸层秀，峥嵘嵯峨星斗间。其中有洞十二所，七星山下栖霞府。日月华君显迹灵，遇者当时郑冠卿。归到人间已三载，仙洞光阴时未改。至今旧记传无穷，玄岩蟠蛰闻白龙。一泓沈碧寒潭瑩，水月圆明下翠峰。枕城楼观环俯视，绿锁乔林春日媚。秦碑柳记已难观，漓水南流泛渺漫。庆林巽穴玄风出，华景高明隐丹室。西方虚秀贯山腰，南华朝阳风景饶。夕阳北牖通仙径，白雀嘉莲池渌净。许多佳致卒难题，留与词人赓雅咏①。
