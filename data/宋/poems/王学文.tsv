摸鱼儿 送汪水云之湘（宋·王学文）	记当年、舞衫零乱，霖铃忍按新阕。杜鹃枝上东风晚，点点泪痕凝血。芳信歇。念初试琵琶，曾识关山月。悲弦易绝。奈笑罢颦生，曲终愁在，谁解寸肠结。浮云事，又作南柯梦彻。一簪聊寄华发。乾坤桑海无穷事，才历昆明初劫。谁共说。都付与焦桐，写入梅花叠。黄花送客。休更问湘魂，独醒何在，沈醉浩歌发。
