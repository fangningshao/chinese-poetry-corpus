金山寺（宋·倪应渊）　　五言律诗　押青韵	金锡飞来日，灵鳌负地形。涛翻四面白，寺裹一山青。海月窥檐箔，天风语塔铃。倦怀思煮茗，谁与汲中𤃩①。
古扬州（宋·倪应渊）　　七言律诗　押麻韵	雉堞平来堑拥沙，绿芜阙处见人家。山河旧影藏秋月，关塞新声起暮笳。玉蕊已为亭下草，蒺藜不是眼中花。当年凤舸经行地，枯柳无枝寄宿鸦①。
雷塘（宋·倪应渊）　　七言律诗　押阳韵	天留遗迹鉴兴亡，出郭伤心见此塘。废苑无萤秋寂寂，坏陵有树月苍苍。绿悽霜重摧荷盖，紫怯波寒褪芰裳。唤醒锦帆当日梦，一声水调隔云长①。
多景楼（宋·倪应渊）　　七言律诗　押萧韵	狠石苍顽岁月遥，几人触境想英标。欲知三国兴亡事，但看一江来去潮。南土尘飞通岭海，中流砥立独金焦。云山绕槛期深隐，不受刘安作赋招①。
