九日登翰苑台（宋·曾渊子）　　七言律诗　押微韵	翰苑台边拂旧题，岁华荏苒壮心违。看萸喜得亲长健，对菊犹惭令未归。秋水一江鸥共瘦，云山千里雁初飞。宦情有暇无风雨，把酒相酬此会稀①。
疏山（宋·曾渊子）　　七言绝句　押寒韵	草径蜿蜒十里间，云间若在画图看。万松密翠地无影，一水长清空自寒①。
客安南见进奉使回口占（宋·曾渊子）　　七言绝句　押灰韵	安南莫道是天涯，岁岁人从蓟北回。江北江南亲故满，三年不寄一书来①。
漳南示义军寄邑人谭野臣（宋·曾渊子）	漳州城南烟雾深，漳州城北氛气侵。忆从奸邪卖和议，汉廷君臣愁至今。乘舆播迁天地怒，残军掩泣眠星雾。黄金无收白骨多，指点枯骸拟亲故。昨夜羽书如电飞，报道三城又被围。皇家恩深重如山，英雄奋起披铁衣。万人同心猛如虎，关山震动挝鼙鼓。百战须当百胜归，凯歌唱满中原土。论功赏爵将宪章，汾阳异姓封侯王。鞠躬尽瘁固常事，愿教一涌歼豺狼。莫上高楼偶长望，壮怀忽忽思乡丈。琴台落日私语时，丹心耿耿今能忘。惜君忠义老无官，山河破裂泪欲乾。衰容未画麒麟阁，目尽故园心转酸。
