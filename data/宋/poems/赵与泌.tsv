劝孝（宋·赵与泌）	三复蓼莪思二亲，亲恩天地无比伦。生我鞠我长育我，出入腹我何艰辛。为人之子欲报德，昊天于我心罔极。顺承犹恐莫酬恩，况敢忘恩为悖逆。此邦由来多孝义，县西元有曾参里。后来因避大贤名，却易里名为养志。乃知里有孝顺人，至今名号犹芳芬。人心天理不相远，前贤孝行胡不遵。习俗薄恶良可叹，枭獍之徒肆其悍。不念父母劬劳恩，悖德悖礼如习惯。在汝当为反哺乌，汝乃叱之若狗奴。在汝当为羊跽乳，汝乃詈之如嚇鼠。此事虽云未必然，我乃闻之毛发寒。一朝引咎深自责，由我教化有未格。思昔曾为贵乡令，见人母子偶相竞。令因涕出受孝经，母子翻然起新敬。余今告汝以因缘，汝宜悉把旧恶悛。从前果报言难尽，孝顺之中自有天。五刑不孝最为大，汝宜猛省听予诲。官法昭昭在眼前，轻则编置重则配。假如幸免遭官刑，必有天刑及汝身。六丁霹雳飞雷霆，此时无路可自新①。
