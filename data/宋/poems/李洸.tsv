题清芬阁二首 其二（宋·李洸）　　七言律诗　押真韵	备员何奉再依仁，仰慕亨衢速若神。万里云龙遭圣世，三年苫块报慈亲。卢茨山水风骚国，獬豸衣冠法令臣。谁谓趋朝虚几席，长兄歌酒更延宾①。
题清芬阁二首 其一（宋·李洸）	诗亡向千载，礼义谁维持。唐人得名者，沈宋称绮词。卓哉先生才，邈视数子卑。抗怀信高洁，出事皆清奇。不矜险绝句，意远窥无涯。春归鉴湖绿，水落严子矶。往来寄渔钓，遁世心独知。松月绕云山，尽入骚人思。白雪雅调高，俗耳听不宜。群儿谩嘲毁，百岁名愈驰。裔孙有清风，宛若先生诗。搔头试一吟，古意犹能追。
