挽崔舍人（宋·李祥）　　五言律诗　押支韵	声闻江淮满，文章燕许期。棣华联秀萼，椿老见芳枝。璧水风流尽，金銮宠遇私。哀崇极闵饰，埋玉更成悲①。
高宗皇帝挽词（宋·李祥）　　五言律诗　押蒸韵	赤伏恢炎绪，珍符属绍兴。武功归艺祖，仁治法昭陵。弓堕龙髯断，云蟠鹤驭升。巍巍名不有，清庙若为称。
孝宗皇帝挽词（宋·李祥）　　五言律诗　押冬韵	上历轩皇凤，初潜建邸龙。系隆元艺祖，付托大高宗。幸学重鸣跸，明禋九奠琮。未酬恢复志，遗恨隘疆封。
挽韩尚书（宋·李祥）　　七言律诗　押虞韵	社稷元勋绝代无，夙瞻先德在龟趺。风云感遇依鳞翼，鸾鹄栖停映竹梧。偃武承平开圣治，投戈委质尚文儒。紫荷旧向芳年折，遗恨犹稽到六符。
挽郭知府（宋·李祥）　　七言律诗　押真韵	平生孤苦范希文，盖世功名自立身。要识乡闾称孝子，定知宗社作忠臣。一麾未足抟云翼，五鼎犹怀念棘薪。怅望新阡无路到，他年宿草亦沾巾①。
