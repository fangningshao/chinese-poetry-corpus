国清寺（宋·毕士安）　　五言律诗　押庚韵	三四百年寺，今来国又清。若非逢圣祚，徒自有嘉名。月殿五峰色，风松十里声。不缘君命束，便好脱尘缨①。
答王黄门寄密蒙花（宋·毕士安）　　七言绝句　押麻韵	多病眼昏书懒寄，烦君远寄密蒙花。愁无内史兼词翰，为写真方到海涯①。
禁林宴会之什（宋·毕士安）　　七言排律　押齐韵	好文英主古难齐，宠重词臣意弗低。睿藻清新刊翠琰，神踪飞动在璇题。芸签许效蓬莱阁，花槛容模罨画溪。乐圣朋侪开绮席，爱君诚抱挂金闺。买臣晚遇知多幸，犬子端忧思转稽。天地恩私无以报，只将兢慎对芝泥①。
