寄题永福董宰溪庄图（宋·方大琮）　　七言律诗　押支韵	羡君胸次有丘壑，眼底尘凡一洗之。地献溪湖供入画，天私风月要昌诗。贵人岂复知盘谷，名世应须学武夷。政恐主翁方宦达，买山虽早入山迟。
挽赵南塘（宋·方大琮）　　七言律诗　押先韵	初开学禁预招延，俄滞周南四十年。大振文词惊海内，肯将训诂让儒先。孤忠自许汉遗老，高气直凌唐谪仙。凤昔览辉今已矣，危楼百尺尚依然。
寿乡守张秘阁（宋·方大琮）　　七言律诗　押庚韵	秋气高寒公始生，禀姿多得圣之清。官箴未许冰为洁，心事真堪月比明。久合紫囊还再世，却令皂盖历三城。凭谁尽纪前张政，只听村谣里唱声。
送俊明李提举（宋·方大琮）　　七言律诗　押鱼韵	有美羊城一钜儒，菊坡气脉最关渠。村高懒宿郎官被，色养姑乘使者车。曩日绿林功未赏，今年清社事堪书。福星何事轻移去，久矣世无公毁誉。
送李兄赴省（宋·方大琮）　　七言律诗　押庚韵	乃翁场屋负高名，里许工夫共讲明。谢氏弟兄辉玉树，韦侯父子薄金籯。世科莫讶争寒畯，少作曾看到老成。此去亲传衣钵在，想非温饱志平生①。
宴徐大参（宋·方大琮）　　七言律诗　押先韵	麟符久合换貂蝉，又向乡邦拥十年。眼赤腰黄天宠泽，颜红鬓绿地神仙。极知昼绣堪行染，见说宵衣正渴贤。好事还殊门外路，人看四辈下翩翩①。
寄题董宰读书轩（宋·方大琮）　　押庚韵	坐衙弹琴和且平，退衙读书锵有声。琴声书声两相和，和气散作花满城。示知言游不可作①，雅俗二者难兼行。曩余不敏坐此处，轩窗尘土安有名。堂前薇花寂寂笑，此殆文吏非书生。君非异人何能尔，吏事不废心转清。牒纷案聚判笔走，庭空吏散诗句成。尝闻欧公居夷陵，日讨故牍翻研精。金陵宰鄞政习礼，天津客已愁鹃鸣。怀哉尹君志古道，请把此案为商评。
送广东赵舶使（宋·方大琮）　　押尤韵	百禽收舌后，一鹗凌清秋。沧波渺浩荡，中有万斛舟。劫灰烧不尽，宗老擅风流。典刑尚千载，雅奥根九畴。忠愤疏中垒，功名起武侯。载彼北方学，来为南国游。膻风痛洗濯，蛮俗赖怀柔。偶然得联事，顾影岂其俦。逢迎时一笑，倾吐不复留。抵掌说西事，强颜愧楚囚。见晚别何早，含情酒浇愁。惟有加餐祝，作歌住行辀。有诏愿亟起，且莫事锄耰。顾我何为者，一毛在九牛。
