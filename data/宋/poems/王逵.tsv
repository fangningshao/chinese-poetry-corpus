万（《方舆胜览》作方）山寺（宋·王逵）　　五言律诗　押阳韵	众状皆穷险，兹形独擅方。坦夷中砥砺，端正外青苍。上帝围棋局，炎君避暑床。回嗟太行路，更近利名场①。
冲虚宫（宋·王逵）　　五言律诗　押阳韵	修炼曾君些，传闻固异常。坛留皂筴树，人去白云乡。龟得胎中息，神藏肘后方。辽东鹤未返，华表夜苍苍①。
上巳游东禅诗（宋·王逵）　　五言律诗　押真韵	紫陌破清晨，雕鞍映画轮。因修洛阳禊，重忆永和春。锦绣荀香度，楼台梵宇新。忙中得闲暇，来见解空人。
嘲苗振（宋·王逵）　　七言律诗　押灰韵	伯起雄豪世莫偕，官高禄重富于财。田从汶上天生出，堂自明州地架来。十只画船风破浪，两行红粉夜传杯。自怜憔悴东邻叟，草舍茅檐真可咍①。
鳌顶峰（宋·王逵）　　五言绝句　押豪韵	眼看沧海近，身与白云高。回影连三岛，盘根压六鳌①。
钓台（宋·王逵）　　七言绝句　押庚韵	一句能通万世情，若非高位即嘉声。如何自古留题者，不悟严光解钓名①。
中元燕百丈小楼诗（宋·王逵）　　七言绝句　押齐韵	薛老峰南更近西，小楼高阁与云齐。中山酒熟中元节，归去从他醉似泥①。
句（宋·王逵）　　押豪韵	下临广陌三条阔，斜倚危楼百尺高①。
