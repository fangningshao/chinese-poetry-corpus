尹洛日作（宋·吕蒙正）　　七言律诗　押微韵	昔作儒生谒贡闱，今提相印出黄扉。九重鹓鹭醉中别，万里烟霄达了归。邻叟尽垂新鹤发，故人犹著旧麻衣。洛阳谩道多才子，自叹遭逢似我①稀。
行经鸿沟（宋·吕蒙正）　　七言律诗　押文韵	沟中流水已成尘，沟畔荒凉起暮云。大抵关河须一统，可能天地更平分。烟横绿野山空在，树倚高原日渐曛。方凭征鞍思往事，数声风笛马前闻①。
题阙里（宋·吕蒙正）　　七言律诗　押麻韵	南沂西泗绕晴霞，北岱东蒙拥翠华。万里冠裳王者会，千年邹鲁圣人家。高林蔽日无巢鸟，古碣埋云半吐花。瞻望宫墙空佝偻，敢从沧海问津涯①。
读书龙门山土室作（宋·吕蒙正）　　七言绝句　押微韵	八滩风急浪花飞，手把渔竿傍钓矶。自是钓头香饵别，此心终待得鱼归①。
岳阳楼望洞庭（宋·吕蒙正）　　七言绝句　押东韵	八月寒涛溅碧空，片帆悠飏信秋风。探珠直待骊龙睡，莫遣迷津浩渺中①。
祭灶诗（宋·吕蒙正）　　七言绝句　押先韵	一碗清汤诗一篇，灶君今日上青天；玉皇若问人间事，乱世文章不值钱。
句（宋·吕蒙正）　　押删韵	怪得池塘春水满，夜来风雨起南山（题西京龙门利涉院）。
