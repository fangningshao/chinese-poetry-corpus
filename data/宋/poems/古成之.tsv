怀石楼（宋·古成之）　　五言律诗　押删韵	相思天一边，知在石楼间。高卧客稀到，数峰人共閒。仙方新更试，易疏旧曾删。好探鳌①头信，时应有鹤还②。
贪泉（宋·古成之）　　五言律诗　押庚韵	贤良知足辱，为尔戒贪名。一酌不能惑，千年依旧清。深涵秋汉色，冷浸古松声。珍重荒碑在，何人曾泪倾①。
游天通真身塔（宋·古成之）　　五言律诗　押庚韵	洁志登高塔，西南对海城。一真虽有相，万法本无生。梅雨侵窗冷，天风入海清。临回慵更语，祖意自分明①。
忆罗浮（宋·古成之）　　七言律诗　押冬韵	忆昔罗浮最①上峰，当年曾得寄仙②踪。凭阑月色出沧海，攲枕秋声入古松。采药静寻③幽涧洗，寄书闲仗④白云封。红尘一下拘名利，不听山间午夜钟。
五仙观二首 其一（宋·古成之）　　七言律诗　押先韵	拨破浮①尘入紫烟，五羊坛上访神仙。人间自觉无闲地，城里谁知有洞天。竹叶影繁笼药圃，桃花香煖映芝田。吟馀池畔聊攲枕，风雨萧萧吹白莲。
临卒书诗（宋·古成之）　　七言绝句　押尤韵	物外乾坤谁得到，壶中日月我曾游。留今留古曾留得，一醉浮生万事休①。
五仙观二首 其二（宋·古成之）　　五言排律　押庚韵	玄元分古观，南镇越王城。五石空留瑞，群仙不记名。丹砂虽久炼，鸡犬自长生。槛簇鳌头景，门通鹤颈程。烟霞随①砌起，花木逐时荣。古井涵虚碧，疏钟入户②清。荒芜怜夜色③，寒溜引秋声。丹灶封苔老，芝田积雨平。风光齐岳麓，音信接朱明。愿将④身从此，乘云到玉京⑤。
句（宋·古成之）　　押真韵	寰中有道逢千载，岭外观光祇一人（劝驾）。
