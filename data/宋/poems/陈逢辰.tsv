题九锁山（宋·陈逢辰）　　七言律诗　押侵韵	九山互锁碧烟深，路转花香恼客吟。归鹤带云回谷口，潜蛟飞雪喷亭心。洞中无计寻芝鼠，箬底犹闻捣药禽。莫叹仙凡几尘隔，菊花岩畔是知音①。
乌夜啼（宋·陈逢辰）	月痕未到朱扉。送郎时。暗里一汪儿泪、没人知。揾不住。收不聚。被风吹。吹作一天愁雨、损花枝。
西江月（宋·陈逢辰）	杨柳雪融滞雨，酴醾玉软欺风。飞英簌簌扣雕栊。残蝶归来粉重。罨画扇题尘掩，绣花纱带寒笼。送春先自费啼红。更结疏云秋梦。
