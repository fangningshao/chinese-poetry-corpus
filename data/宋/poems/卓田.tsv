谢人贺生子（宋·卓田）　　七言律诗　押庚韵	古云锦被无儿息，此语从来太没情。熊梦方惭徒吉叶，弧门尚冀或功成。拙躯增累何须庆，寒舍添丁未是荣。不意谦光如此厚，彩笺一幅瑞华盈。
贺人生女（宋·卓田）　　七言律诗　押先韵	德积于门庆必延，果然瓜瓞自绵绵。方钦瑶春膺繁祉，又喜仙娥降九天。和气欣欣盈三果，祥烟蔼蔼满犀钱。已知喜事占今日，伫听熊罴好梦传。
贺人生孙（宋·卓田）　　七言律诗　押鱼韵	兰荪秀茁谢庭初，善积五教庆有馀。此子异时□跨灶，乃翁今日验充闾。怀中玉燕梦符说，天上石麟祥应徐。未得踵门索啼看，先投林甫弄獐书①。
谢惠白鹭（宋·卓田）　　七言律诗　押微韵	红船鸂鶒已惊飞，何幸今朝得雪衣。烟雨风标元自贵，云霄气格那须肥。闲花数亩聊供步，净水三泓足可依。莫忆凤凰池上路，个中步步是花①机。
赠易卦者（宋·卓田）　　七言律诗　押东韵	自恨今秋赋不工，功名分付酒杯中。已知得失关乎数，始把荣枯问此翁。未必一夫司予夺，由来六画管穷通。果然许我真端的，从此君行易已东。
赠星命严叔遇（宋·卓田）　　七言律诗　押庚韵	聪明要是读书人，占艺名家事事精。试问五星严叔遇，更无三个蜀君平。的言尽中尤其中，真术如生不是生。有伎不须人借重，伎高翻觉我言轻。
送人赴上庠解试（宋·卓田）　　七言律诗　押齐韵	南浦从来管别离，可伤此地判东西。恨无短羽追鹏翮，一任狂风送马蹄。明月层楼双旅思，青天万里一云梯。到头千佛名经上，年弟年兄取次题。
贺人生孙（宋·卓田）　　七言律诗　押阳韵	德积千门后必昌，孙枝此日果储祥。休誇注水生麒骥，自度丹山产凤凰。蓬矢桑弧今已举，犀钱玉果孰能忘。寒荄久荷沾濡赐，更藉春风为发扬。
和姚监丞斫鲙（宋·卓田）　　七言绝句　押庚韵	冰盘飞缕落芳馨，雪色微红糁玉霙。唤起笭箵十年梦，诗肠手截鹭波清。
送山药与友人（宋·卓田）　　押先韵	阳公得种自蓝田，种在深山不计年。雅爱茯神为伴侣，更邀枸杞作比联。俗名谩自呼山羊，佳品由来号玉延。啜尽羊羹殊可厌，藉渠风味涤腥膻①。
麻姑山七古寿主簿母（宋·卓田）	麻姑之山高接天，世言中有麻姑仙。朱颜玉爪镇长在，不知阅世经几年。问此仙今在何许，当初果是谁家女。似因一念到人寰，已作人间夫妇缘。初说道人亦仙客，帝遣人间司翰墨。后来生得宁馨儿，意其得此仙为妻。祗今源源产仙裔，芝兰玉树生庭砌。翩翩已作鸾凤飞，看看又是麒麟瑞。麻姑本是神仙妻，祗今又产神仙儿。阿儿举酒为母寿，问母出世当何时。母言不记年与代，但知景物依然在。于时天宇重清霜，更经浃日生新阳。祥烟蔼蔼瑞气拥，后张宝盖前旌𣄢。乐声隐隐钧天长，满空鸾鹤交飞翔。月娥神女更导送，琼琚玉佩声丁当。明星一点光满室，此是仙妃诞生日。霜标雪操冰玉姿，生与梅花共时节。定知不比百卉凡，结子和羹味应别。君不见君家鼻祖唐兴初，日与房杜为朋徒。阿母见之惊且呼，亟将馔殽供欢娱。后来夹辅龙姿主，果作凌烟名宰辅。至今孙子又复然，史君开府知其贤。一朝罗（原误作罢）致来幕下，鲜鲜绿水同红莲。我闻吉星聚会民之福，它年事业于今卜。萱堂戏彩雅意足，日月临长醉醽醁。更将何物比遐龄，麻姑山色年年青。
送人廷对（宋·卓田）	古来几段奇功名，不付寻常龌龊人。将军本是度外事，登坛四顾今人惊。夹道莺花三月暮，浊酒离亭送君去。临歧执手无他言，更向前头加两步①。
好事近 三衢买舟（宋·卓田）	奏赋谒金门，行尽云山无数。尚有江天一半，买扁舟东去。波神眼底识英雄，阁住半空雨。唤起一帆风力，去青天尺五。
昭君怨 送人赴上庠（宋·卓田）	千里功名歧路。几緉英雄草屦，八座与三台。个中来。壮士寸心如铁。有泪不沾离别。剑未斩楼兰。莫空还。
眼儿媚 题苏小楼（宋·卓田）	丈夫只手把吴钩。能断万人头。如何铁石，打作心肺，却为花柔。尝观项籍并刘季，一怒世人愁。只因撞着，虞姬戚氏，豪杰都休。
酹江月 寿詹守生日在武夷设醮（宋·卓田）	武夷山字，是使君衔上，新来带得。便觉闲中多胜事，满眼烟霞泉石。云卷尘劳，风生芒竹，去作山中客。晓坛朝罢，自然五福天锡。当此弧矢悬门，步虚声远，直透云霄碧。替却燕姬皓齿，洗尽人间筝笛。九曲溪深，千岩壁峭，大寿应难匹。辑车有待，日边飞下消息。
品令 其三 新秋（宋·卓田）	立秋十日，早露出新凉面。斜风急雨，战退炎光一半。月上纱窗，疑是广寒宫殿。无端宋玉，撩乱生悲怨。一年好处，都被秋光占断。你且思量，今夜怎生消遣。
沁园春 庆友人陈碧山（宋·卓田）	才大文豪，朱衣暗里，今须点头。奈兰宫一跌，槐黄时候。银袍逐浪，韦带随流。过尽鹤书，阅周鹗表，必竟都无名字留。空长恨，蕡终不第，齿且先侯。休愁。有路堪由。最喜徐卿百不忧。正椿松未老，芝兰竞秀，奇毛雏凤，骍角犁牛。汉殿少年，新丰逆旅，岂肯卑微名位休。行将见，长沙召贾，御史除周。
满庭芳 寿富者三月十八（宋·卓田）	柳暗千株，蓂翻三荚，当年神岳生申。画堂庆会，今日贺生辰。宝鸭檀烟薰馥，颂椒觞、醽醁频斟。殷勤劝，歌喉宛转，恣乐醉红裙。荣华兼富贵，如君素享，胜似簪缨。虽田彭倚顿，未足多称。好是钱流地上，仓箱积、赈济饥贫。多阴德，子孙昌盛，指日绿袍新。
