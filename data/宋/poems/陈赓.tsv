游龙祠（宋·陈赓）	黄河如丝导昆崙，万里南下突禹门。枝流潜行大地底，派作八道如霆奔。吾闻川真岳灵有冥宰，况乃利泽开洪源。神龙窟宅瞰平野，千古庙貌何雄尊。深林含蓄雷雨润，冷殿似带波涛痕。我来南州走尘坌，执热未濯忧思烦。试𣂏甘洌洗肝肺，一勺注腹清且燉。悠然晞风坐东庑，倏见绘画如飞骞。仙官华裾乘朱轩，旗纛掩蔼蛟伏辕。雷公电母踏烟雾，天吴海若驱鼍鼋。何时借取霹雳手，倒挽银汉清乾坤。庙前老翁顾我语，孺子未易排天阍。胡为高论乃如此，一笑满面春风温。是时三月游人繁，男女杂遝箫鼓喧。搴茭沉玉答灵贶，割牲酾酒传巫言。巫言恍惚庙扉阖，拜手上马山烟昏。
