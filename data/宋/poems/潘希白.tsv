送蒋朴之维阳（宋·潘希白）　　七言律诗　押尤韵	隋家天子爱扬州，四十离宫取次游。荆棘久迷秦陇路，柳丝空拂汴河流。君才清似庾开府，世事难于孙仲谋。莫为青衫怯骑马，却将风景付閒愁。
积霭（宋·潘希白）　　五言绝句　押尤韵	积霭收残雨，千峰在小楼。忽然空远思，野服上渔舟。
入南溪（宋·潘希白）　　七言绝句　押齐韵	沙头落月照蓬低，杜宇谁家树底啼。舟子不知人未起，载将残梦上青溪。
凉夜（宋·潘希白）　　七言绝句　押尤韵	凉夜无云星自流，池塘促织早知秋。远更不受重城隔，时逐西风到小楼。
题云山图（宋·潘希白）　　七言绝句　押齐韵	谷口无人烟树迷，雨添新瀑下前溪。思家只作归程看，疑有春深杜宇啼①。
广德早行（宋·潘希白）	草屦穿篱过，衣湿槿花露。千里浙东人，今踏江南路。晓程犹带夜，众星照高树。家中犹未醒，梦我青云去。
大有（宋·潘希白）	戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不是、登临时候。一片宋玉情怀，十分卫郎清瘦。红萸佩，空对酒。砧杵动微寒，暗欺罗袖。秋色无多，早是败荷衰柳。强整帽檐攲侧，曾经向、天涯搔首。几回忆、故国莼鲈，霜前雁后。
