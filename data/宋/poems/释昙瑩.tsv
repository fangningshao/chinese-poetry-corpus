宿香积寺（宋·释昙瑩）　　五言律诗　押微韵	拂榻香凝夜，清眠拥衲衣。五更闻唤起，一路听催归。山雨寒仍重，溪云湿不飞。幽花短临水，蜂蝶冷相依①。
南张道中（宋·释昙瑩）　　七言绝句　押阳韵	北山松粉落轻黄，濯雨虾须麦吐芒。槐火石泉寒食后，十分春事属农桑。
睡起（宋·释昙瑩）　　七言绝句　押寒韵	蕙帐烟凝昼掩关，落花时节雨阑珊。客来惊起还乡梦，绕屋春风绿树寒。
姚江（宋·释昙瑩）　　七言绝句　押萧韵	沙尾鳞鳞水退潮，柳行出没见渔樵。客船自载钟声去，落日残僧立寺桥。
示超然上人（宋·释昙瑩）　　七言绝句　押冬韵	往事明明是梦中，发霜那有旧形容。客床对卧秋深雨，听得邻僧半夜钟。
颂古二首（宋·释昙瑩）　　押麻韵	溪山尽处夕阳斜，溪上冬风雪满沙。便是江南旧行路，和烟隔水见梅华①。
