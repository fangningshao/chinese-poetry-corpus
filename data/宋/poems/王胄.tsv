罗浮（宋·王胄）	传闻此山分蓬岛，锦绣青霞叠相向。飞云通天两绝奇，更出上界三峰上。凌乘汗漫不可得，倩谁图画丹青状。朝真学道走俗子，纪实留题出宗匠。何当步虚蹑太微，森列金庭五云仗。祇园琳宇出崔嵬，郁葱佳气天容开。回头却立睨人境，渺渺瘴雾驱氛埃。非惟此地相引领，叹我为尔胡为来。他年欲访经行处，请看姓字镵岩隈①。
