次黄日岩韵（宋·王舫）　　五言律诗　押东韵	孤舟闲野渡，竹外小桥通。不涉终南径，独高彭泽风。云闲钟梵里，月静笑谈中。千载留清节，谁云吾道穷。
次韵答陈石泉（宋·王舫）　　五言律诗　押尤韵	炎气涨空碧，散作藕花秋。幽趣兰为佩，浮生芥作舟。可人从远别，何日许重游。奁玉清无底，楼居第几州。
晚憩石门洞（宋·王舫）　　五言律诗　押侵韵	舣棹石门外，天风吹夕阴。疏钟醒客梦，危瀑洗尘襟。龙去洞云薄，鹤归松露深。旧碑看米字，犹带藓痕侵。
次愚谷雪韵（宋·王舫）　　七言律诗　押寒韵	榾柮炉头夜未阑，冰壶全觉漏声乾。前山草木疑长白，下界楼台尽广寒。骚客忽惊梅片落，老农先作稻花看。何当一奏平淮颂，坐使皇图九鼎安。
春日郊行次平野韵（宋·王舫）　　七言律诗　押先韵	楚泽凄凉笑屈原，行吟如在浣花川。风回别墅闻桐角，烟冷荒郊挂纸钱。麰麦正香田舍乐，茅柴初熟酒家连。锦囊收拾归来晚，踏月闲敲款段鞭①。
