送何辂归钱塘兼简辩端（宋·释智仁）　　五言律诗　押庚韵	家指西陵外，沧波去几程。独行山雪下，孤泊夜潮生。问路寒林迥，移舟宿雁惊。到逢天竺客，为话别来情。
留题云门寺（宋·释智仁）　　五言律诗　押删韵	秦峰千古寺，岂易得跻攀。一梦几回到，片心长此闲。溪光涵石壁，秋色露松关。静室孤禅后，寒钟夜满山。
暮冬旅宿寄赵秀才（宋·释智仁）　　五言律诗　押寒韵	旅宿荒凉甚，幽怀可自宽。风窗灯易灭，雪屋夜增寒。空迥鸿声急，更馀旅梦残。却思君旧隐，欲到恨飞难①。
句（宋·释智仁）　　押灰韵	寒声病叶落，晓色冻云开（溪居）。
