拟岘台（宋·黎道华）　　七言律诗　押尤韵	我因访古独来游，万顷风烟一目收。灵谷诸峰排槛出，巽溪几曲抱城流。帆樯影乱汀洲晚，芦苇声寒雁鹜秋。堕泪丰碑那得见，片云落日是襄州。
明水寺（宋·黎道华）　　七言律诗　押元韵	寒日荒荒野外昏，乱山深处访祇园。一条涧水穿龙洞，十里松阴蔽寺门。衲子茹蔬惟①鹤瘦，吾侪饮酒作鲸吞。夜阑笑语喧空阔，惊起栖鸦过别村②。
疏山（宋·黎道华）　　七言律诗　押阳韵	杖藜徐步兴何长，宛宛岚光接水光。蝉噪荒林桐叶老，风回半野稻花香。却过萧寺寻僧话，又入松轩卧晚凉。雨后微云山更好，与君行李未须忙。
门外（宋·黎道华）　　七言绝句　押侵韵	门外黄尘尺许深，痴儿抵死竞浮沈。谁知一寸茅檐日，天付闲人值万金①。
谢惠兰花（宋·黎道华）　　七言绝句　押鱼韵	晓起微凉病骨苏，国香和露到贫居。我今不向当门种，免被时人取次锄①。
谢惠五月菊（宋·黎道华）　　七言绝句　押麻韵	道人移菊到山家，细袅薰风带露华。便有渊明篱下趣，谁人着眼看荷花①。
金石台遥碧堂（宋·黎道华）	三真驾鹤朝上清，金童前导双霓旌。去如抟风不复返，至今雾雨愁青冥。空山楼观才烟霭，山根水作青罗带。道人绿发映方瞳，呼吸岚光餐沆瀣。瀛洲有路接蓬壶，欲往从之无飞车。白浪如山海风恶，此时目断空愁予。何如散发一堂上，水色山容相荡漾。赋诗把酒弄清晖，酒人奇胸诗益壮。三真在天今几秋，瑶林琪树连琼楼。会看云鹤下尘世，金石岩前寻旧游①。
