游巾子山诸刹（宋·石公弼）　　五言律诗　押侵韵	杖策游山寺，终朝事讨寻。地危敧石磴，殿古倚云岑。曲径行松杪，禅房过竹林。奈何幽兴在，他日更登临①。
游日山（宋·石公弼）　　七言律诗　押庚韵	岚光咫尺见山扃，候得潮来一苇轻。惨惨晚堂看日色，森森古殿对江城。风敲寒玉惊僧睡，岩落澌冰认雨声。不是平生曾到处，因缘今日此中行。
题北山松轩（宋·石公弼）　　七言绝句　押东韵	梢云阻日引清风，抱石盘根造物工。凌厉四时同一色，不知何岁植岩中。
游嘉祐院登般若台（宋·石公弼）　　七言绝句　押尤韵	萦回岩岫拥高楼，饮海拿云走翠虬。欲问此台名般若，一轮明月照中秋①。
题樗轩线泉及闻琴（宋·石公弼）　　七言绝句　押先韵	竹引高山一线泉，细如丝发亦涓涓。莫嫌此去沧溟远，流水更听琴上弦。
题无垢院（宋·石公弼）　　七言绝句　押微韵	沿磴穿岚造竹扉，一轩幽敞坐忘机。池镵琼骨容清泚，凭槛时看翡翠飞。
