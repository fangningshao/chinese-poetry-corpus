无题二首（宋·王千秋）	雄姿画麒麟，朽骨分蝼蚁。争似及生前，常为莺花醉。云山静有情，天地宽无际。且放两眉开，万事非人意。
贺新郎 石城吊古（宋·王千秋）	吊古城头去。正高秋、霜晴木落，路通洲渚。欲问紫髯分鼎事，只有荒祠烟树。巫觋去、久无箫鼓。霸业荒凉遗堞坠，但苍崖、日阅征帆渡。兴与废，几今古。夕阳细草空凝伫。试追思、当时子敬，用心良误。要约刘郎铜雀醉，底事遽争荆楚。遂但见、吴蜀烽举。致使五官伸脚睡，唤诸儿、昼取长陵土。遗此恨，欲谁语。
沁园春 晁共道侍郎生日（宋·王千秋）　　押麻韵	豆蔻娇春，烟花羞暖，物华渐嘉。也不须莺怨，桃封绛萼，也不须蜂恨，兰郁金芽。料是东君，都将和气，分付清丰诗礼家。充闾庆，有青毡事业，丹凤才华。乘槎。早上云霞。侍祠甘泉瞻羽车。试笑凭熊轼，嘉禾合穗，进思鱼钥，菡萏骈花。萧寇勋名，龚黄模样，入拜行趋堤上沙。今宵里，且觥船满棹，醉帽敧斜。
风流子（宋·王千秋）	夜久烛花暗，仙翁醉、丰颊缕红霞。正三行钿袖，一声金缕，卷茵停舞，侧火分茶。笑盈盈，溅汤温翠碗，折印启缃纱。玉笋缓摇，云头初起，竹龙停战，雨脚微斜。清风生两腋，尘埃尽，留白雪、长黄芽。解使芝眉长秀，潘鬓休华。想行宫异日，衮衣寒夜，小团分赐，新样金花。还记玉麟春色，曾在仙家。
醉蓬莱 送汤（宋·王千秋）	正歌尘惊夜，斗乳回甘，暂醒还醉。再煮银瓶，试长松风味。玉手磨香，镂金檀舞，在寿星光里。翠袖微揎，冰瓷对捧，神仙标致。记得拈时，吉祥曾许，一饮须教，百年千岁。况有阴功在，遍江东桃李。紫府春长，凤池天近，看提携云耳。积善堂前，年年笑语，玉簪珠履。
南歌子 寿广文（宋·王千秋）	鹊起惊红雨，潮生涨碧澜。水晶城馆月方圆。谁唤骑鲸仙伯、下三山。笔势翔鸾媚，词锋射斗寒。向来文价重贤关。便合批风支月、紫薇间。
虞美人 寄李公定（宋·王千秋）	流苏斗帐泥金额。我亦花前客。谪仙标韵胜琼枝。一咏一觞、常是得追随。自从风借云帆便。冷落青楼宴。石桥风月也应猜。过尽中秋、不见晚归来。
西江月（宋·王千秋）	心事几多白发，客情无数青山。廉纤细雨褪馀寒。正是花期酒限。一自瓶簪信杳，空留钿带香残。我今多病寄江干。瘦似东阳也惯。
念奴娇 荷叶浦雪中作（宋·王千秋）	扁舟东下，正岁华将晚，江湖清绝。万点寒鸦高下舞，凝住一天云叶。映筱渔村，衡茅酒舍，淅沥鸣飞雪。壮怀兴感，悔将钗凤轻别。遥望杰阁层楼，明眸秾艳，许把同心结。东畎西倾浑未定，终恐前盟虚设。爇兽炉温，分霞酒满，此夕欢应狎。多情言语，又还知共谁说。
青玉案 送人赴黄冈令（宋·王千秋）	雪堂不远临皋路。怅仙伯、骑鲸去。燕麦桃花更几度。横桥虽在，种松无有，谁是关心处。解鞍君到冬虽暮。传语无忘晒蓑句。起手栽花花定许。艺香披翠，灌红疏绿，趁取清明雨。
水调歌头（宋·王千秋）	迟日江山好，老去倦遨游。好天良夜，自恨无地可销忧。岂意绮窗朱户，深锁双双玉树，桃扇避风流。未暇泛沧海，直欲老温柔。解檀槽，敲玉钏，泛清讴。画楼十二，梁尘惊坠彩云留。座上骑鲸仙友，笑我胸中磊磈，取酒为浇愁。一举千觞尽，来日判扶头。
减字木兰花（宋·王千秋）	阴檐雪在。小雨廉纤寒又㬠。莫上危楼。楼迥空低雁更愁。一杯浊酒。万事世间无不有。待早归田。欲买田无使鬼钱。
风流子（宋·王千秋）	同云垂六幕，啼乌静、风御玉妃寒。渐声入钓蓑，色侵书幌，似花如絮，结阵成团。倦游客，一番诗思苦，无算酒肠宽。黄竹调悲，绮衾人马，岂堪梅蕊，索笑巡檐。一杯知谁劝，空搔首、远是忆旧青毡。问素娥早晚，光射江干。待醉披鹤氅，高吟冰柱，剡溪何妨，乘兴空还。只恐橹声咿轧，栖鸟难安。
清平乐（宋·王千秋）	吹花何处。桃叶江头路。碧锦障泥冲暮雨。一霎峭寒如许。归来索酒浇春。潮红秋水增明。却自不禁春恼，偎人低度歌声。
贺新郎（宋·王千秋）	短艇横烟渚。梦惊回、凄凉尚记，绿蓑鸣雨。拍塞愁怀人不解，只有黄鹂能语。复拟待、乘槎重去。无奈东君刚留客，张碧油、缓按香红舞。生怕我，顿遐举。故溪冉冉春光度。想晚来、杨花云际，白蘋无数。竹里樵青应是怪，目断鸣榔去路。料为我、羞烦鳞羽。好趁小蛮针线在，按纶巾、归唤松江渡。重系缆，醉眠处。
忆秦娥（宋·王千秋）	云破碧。作霜天气西风急。西风急。一行征雁，数声横笛。挑灯试问今何夕。柔肠底事愁如织。愁如织。紫苔庭院，悄无人迹。
虞美人（宋·王千秋）	琵琶弦畔春风面。曾向尊前见。彩云初散燕空楼。萧寺相逢各认、两眉愁。旧时曲谱曾翻否。好在曹纲手。老来心绪怯么弦。出塞移船莫遣、到愁边。
好事近 其一 和李清宇（宋·王千秋）	六幕冻云凝，谁剪玉花为雪。寒入竹窗茅舍，听琴弦声绝。从他拂面去寻梅，香吐是时节。归晚楚天不夜，抹墙腰横日。
水调歌头 九日（宋·王千秋）　　押尤韵	壮日遇重九，跃马□欢游。如今何事多感，双鬓不禁秋。目断五陵台路，无复临高千骑，鼓吹簇轻裘。霜露下南国，淮汉绕神州。钓松鲈，斟郢酒，听吴讴。壮心铄尽，今夕重见紫茱羞。月落笳鸣沙碛，烽静人耕榆塞，此志恐悠悠。拟欲堕清泪，生怕菊花愁。
好事近 其二（宋·王千秋）	明日发骊驹，共起为传杯绿。十岁女儿娇小，倚琵琶翻曲。绝怜啄木欲飞时，弦响颤鸣玉。虽是未知离恨，亦晴峰微蹙。
