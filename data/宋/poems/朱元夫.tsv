沁园春 从臾还亲（宋·朱元夫）	心上浮香，轩前度影，约久传梅。奈月意风情，枝南枝北，云婚雨嫁，年去年来。几望溪桥，屡肥芳信，历尽冰霜春自回。朝来报，报梢头儿女，并蒂花开。佩环飞下妆台。喜今度佳期不用催。羡行李三千，金屏翠幄，仙姿第一，玉骨琼腮。雌蝶纷纷，雄蜂逐逐，争道工为使与媒。翁知么，有西楼过雁，暗为徘徊。
壶中天/念奴娇 寿贺晓山五下九岁，四月十二日生，先年有横讼（宋·朱元夫）	人生有酒，得闲处、便合开怀随意。况对寿、龟仙鹤舞，犹直壶天一醉。蚕麦江村，梅霖院落，立夏明朝是。樽前回首，去年四月十二。依旧洛里吟窝，华台书隐，心事无怀氏。偃鼠醯鸡空扰扰，海月天风谁寄。珠璧祯祥，斗牛光景，预可占斯世。先生出否，明年方六十岁。
