与仲弥性同次唐人二诗韵（宋·李衡）　　五言律诗　押阳韵	尽日困登陟，跏趺聊对床。岩空眩层碧，草细函幽香。吊古谩秋思，开尊延月光。随身有竿木，作戏且逢场。
乐庵所藏柳影及松梅二画因作二绝摹作砑花笺至今盛行于吴门（宋·李衡）　　七言绝句　押微韵	三月江南花满枝，风轻帘幕燕争飞。游人休惜夜秉烛，杨柳阴浓春欲归。
赠学者（宋·李衡）	学诗如参禅，初不在言句。伛偻巧承蜩，梓庆工削鐻。借问孰师承，妙处应自悟。向来大江西，洪徐暨韩吕。山谷擅其宗，诸子为之辅。短句与长篇，一一皆奇语。卓尔自名家，无愧城南杜。君诗亦可人，羞作女工蠹。正临百尺竿，到此方进步。我性文字空，志在学农圃。老矣甘摧颓，肯复事雕组。少读三百篇，每自叹无补。一念绝邪思，得处忘我所。学诗如参禅，无舍亦无取。立雪谩齐要，断臂徒自苦。君欲问活法，活法无觅处①。
短项翁（宋·李衡）	我生懒放世无偶，身即嚣尘志林莽。寒饥未免困啼号，束带深惭为升斗。先生闭户傲羲皇，云梦胸中吞八九。抟风暂尔抑雄飞，万事纷纷付卮酒。年来得此短项翁，落落虚怀真胜友。烟蓑称体剪疏筠，老态婆娑固不群。每笑鸱夷托后尘，臭味仍复羞昆崙。何曾为致常持满，来此与尔谈胚浑。异时先生登紫微，定自与尔相追随。想应赖尔排纷扰，坐觉秋毫泰山小。
功成亦赋短项翁诗复次其韵（宋·李衡）	君不见仲淹居河汾，目营四海心六经。又不见子幼反田里，拊缶乌乌徒快耳。续经愤世虽自喜，岂识浊醪函妙理。皤然短项滑稽徒，却笑两翁非通儒。可人风味敌冰壶，惟酒是务焉知馀。不学羽衣李集贤，斗酒过量项飞泉。复怜胡子名空传，缓急由人肠中乾。高情陶彼勋华风，放怀那惜倾千钟。鄙哉成德真小器，一击堕地羞空空。嗟余磊磈填心胸，安得与尔长相逢。会当乞尔扁舟去，烟雨空濛伴钓翁。
乐庵初成二首（宋·李衡）　　押屋韵	老子平生百不足，庵成那管食无肉。终朝闭户只读书，四面开窗都见竹。
偈（宋·李衡）　　押尤韵	竿木随身得自由，应缘已毕复何求。翛然来往等孤雁，影落寒潭迹不留①。
