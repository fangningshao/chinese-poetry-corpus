赠邕管察推陈仲辅 其二（宋·陈鹏飞）　　七言律诗　押支韵	幕下谁人识杲之，微闻赞画向莲池。登楼不恨乡关远，拄笏只言山色奇。直道自能消鬼魅，高人何处不轩羲。它年坐上话铜狄，可是蓬莱清浅时①。
惠州作（宋·陈鹏飞）　　七言绝句　押阳韵	手撷春畦爪甲香，黄荑紫笋快先尝。我今骈邑无三百，只有园蔬一味长①。
赠邕管察推陈仲辅 其一（宋·陈鹏飞）	阑干一幅鹅溪绢，中有五箴排小篆。古字今文认未了，火剂针铓俱瞑眩。平生卷轴有膏肓，首尾年来逾错乱。剩储药物走医门，掉头呕冷不下咽。一落泥头千丈强，谢君欲拯非手援。银钩小变科斗文，挂我床头星斗烂。退之处士阳冰手，驱逐习气车轮转。光芒照耀肝胆醒，两眼频看泪如霰。门前恶草锄又生，我病七年行复玩。会须著意课儿童，日日床头诵千遍。
卓锡泉（宋·陈鹏飞）	披沙觅山泉，不知泉在师锡端。借师锡端卓白石，不见师泉见山锡。须弥芥子本无别，离一离二别胡越。我师胡越俱一家，一念遍满恒河沙。沙河现作天人相，一杯普供人天饷①。
