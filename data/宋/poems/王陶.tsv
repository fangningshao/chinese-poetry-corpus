佛光寺（宋·王陶）　　七言律诗　押尤韵	五台山上白云浮，云散台高境自幽。历代珠幡悬法界，累朝金刹列峰头。风雷激烈龙池夜，草木凄凉雁塞秋。世路忙忙名利客，尘机到此尽应休①。
相公竹（宋·王陶）　　七言绝句　押侵韵	已枯断竹钧私被①，既没贤公帝念深。仆木偃禾如不起，至今谁识大忠心。
明智寺（宋·王陶）　　七言绝句　押歌韵	邃壑重峦十里过，天围佛境隐岩阿。傥来功业忘情久，暂到山林结意多①。
游碧落洞（宋·王陶）　　押先韵	寻幽碧落外，此境真洞天。乳窦穿碧涧，葆树蒙塞烟。迹与氛𡏖绝，身亡名利缠。日暮懒回首，迟拍洪崖肩①。
异服（宋·王陶）	辛有叹被发，赵灵喜胡服。遂成陆浑戎，终有沙丘辱。用夷反变夏，亡礼以从俗。先王仁义术，讵用此求福。齐桓九合功，不以兵车毂。仲尼叹微管，几为左衽属。尔来豪侠儿，往往异装束。耀武何必然，禦戎有前躅。余敢告司关，异服宜禁肃①。
有窦复者世居镇戎能道边事（宋·王陶）	君不见镇戎德顺弓箭手，耕种官田自防守。相团置堡禦蕃军，下视贼庭殊不有。杀羊取骨燃艾炙，试卜赋兵知拾寇。都校招呼入堡居，堡外重围百里馀。墙低城小不难破，贼箭如棚城上过。堡中不及数十人，且斗且骂且欣欣。登陴斫门谓平取，应弦死伤已无数。窗间定（四库本作走）箭射酋豪，一箭已闻哭声举。争将锦囊裹贼尸，鸣金收众唯恐迟。不唯城堡依然固，吾众不伤毫与釐。自从干戈动四①鄙，覆军杀将曾无耻。朝廷未省遗边功，何事此勋不闻记。安得天兵百万众，尽如此辈坚且勇②。
