送熊退斋归武夷（宋·蜀翁）	君居建州溪，我住东浙尾。邂逅入壶山，于今几寒暑。平生谭理道，涉猎颇自喜。考击到精玄，我肤君骨髓。君学有根源，君文有规矩。寸步履平实，不知虚浮语。礼废彝伦斁，聋盲数百载。紫阳当日心，谁复为鼓舞。气运未回天，人力不能起。终焉经久功，或慰奔驰苦。读书要适用，行过言犹耻。架空累万辞，先儒已坐此。观君治教篇，农学相资倚。以兹行吾志，万物当得所。奈何人理缪，痛哉时不与。君去将安之，波浪更风雨。武夷高且深，棹歌声未已。朝夕足夷犹，尚友朱夫子。他年见鳌峰，势与此山拟。了却未完书，相逢定何许①。
