挽吕东莱先生（宋·陈孔硕）　　五言律诗　押东韵	北望非吾土，南来独此翁。孔颜当日意，杞宋百年风。与物阳春阔，随形镜影空。吾侪竟何罪，斯道合成穷。
无题（宋·陈孔硕）　　五言绝句　押支韵	鸣鼓人皆可，弹琴今复谁。尽赊王媪酒，休赋大苏诗①。
寄题刘潜夫于蔿于斋（宋·陈孔硕）　　五言排律　押虞韵	昔闻子元子，爱歌于蔿于。遣风今有继，此意古为徒。犊价踰刀剑，原饴变堇荼。闻弦知岂弟，连袂此欢呼。近事先苞篚，何人问牧刍。聚星亭涧好，容我受廛无。
杨柳（宋·陈孔硕）　　押萧韵	腊雪逢春次第消，等閒著脚上溪桥。柳条毕竟带儿女，一夜东风眼便娇①。
句（宋·陈孔硕）　　押尤韵	南民何德辱公忧，六辔周遭死始休（挽杨方）。
