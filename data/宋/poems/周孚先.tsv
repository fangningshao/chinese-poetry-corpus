木兰花慢 富州道中（宋·周孚先）	访梅江路远，喜春在、剑川湄。正雁碛云深，渔村笛晚，茸帽斜敧。旧游不堪回首，更文园、多病减腰围。惟有秋娘声价，风流仍似前时。依稀壁粉旧曾题。烟草半凄迷。叹单父台荒，黄公垆寂，难觅佳期。谁家歌楼催雪，遣夜来、风雨紧些儿。醉后唾壶敲缺，龙光摇动晴漪。
鹧鸪天 禁酒（宋·周孚先）	曾唱阳关送客时。临岐借酒话分离。如今酒被多情苦，却唱阳关去别伊。欢会远，渺难期。黄垆门掩昼阴迟。青楼更有痴儿女，谩忆胡姬捧劝词。
蝶恋花（宋·周孚先）	舟舣津亭何处树。晓起珑璁，回首迷烟雾。江上离人来又去。飘零只似风前絮。倦倚蓬窗谁共语。野草闲花，一一伤情绪。明日重来须记取。绿杨门巷深深处。
