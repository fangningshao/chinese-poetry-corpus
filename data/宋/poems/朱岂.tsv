采菊亭（宋·朱岂）	霜降草花落，林柯亦纷披。耿耿园中菊，煌煌发幽姿。良夜积华露，花叶繁以滋。风流贤史君，澹然与花期。黎旦曳杖去，采掇欣忘疲。佳色弥清兴，明艳侔晨煇。雅尚已千载，神交此一时。秉芬寄遐想，载咏閒居诗。气清秋改容，景晏山益奇。佳处要领略，忘言心自怡。客来无可语，坐见花阴移。夕英浮冻醴，痛饮须反卮。归来北窗下，古风良可追①。
