赋得一年将尽夜（宋·薛澄）　　五言律诗　押先韵	可惜惟兹夕，须臾即旧年。人间岁穷处，客馆夜分边。应逐银缸谢，聊凭玉漏延。晓风虽未至，残腊几时天。
立夏（宋·薛澄）　　五言律诗　押尤韵	渐觉风光燠，徐看树色稠。蚕新教织绮，貂敝岂辞裘。酷有烟波好，将图荷芰游。田间读书处，新笋万竿抽①。
效朱公叔绝交诗（宋·薛澄）　　押庚韵	东山有枭，不祥其名。恶木是息，恶声是鸣。食不弃腐，饮不择清。宜飞求伏，以晦为明。凶残满志，嗜欲惟撄。伸颈招凤，使凤自惊。岂有凤口，而和枭声。奈何伊人，弗审物情。请从此别，各自谋生。
