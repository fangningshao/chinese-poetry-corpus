璜源宗人珏寿庆楼（宋·吴浩）　　押元韵	吾宗培世德，盛事褒一门。仰颜有寿母，俛目见子孙。平生青云器，威凤宜孤鶱。脱然舍荣爵，回车息深村。服勤养堂中，身已大父尊。戏綵时趋庭，奉舆日涉园。所至畴接武，顾见贻厥繁。今年结高楼，长少数凭轩。群星环婺女，列象如可扪。云傍檐楹飞，山邻窗几蹲。往来乌鹊喜，回互竹木蕃。良辰风日佳，容与同芳樽。循陔度雅乐，清响闻天阍。男儿贵恢豁，楼记聆绪言。谷共里人饱，书从寒士翻。善源深复深，河流出昆崙。吾颂殊未艾，玄来更瑶琨①。
