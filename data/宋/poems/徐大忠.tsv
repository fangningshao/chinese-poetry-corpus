超览堂（宋·徐大忠）	君侯雅有博大见，胸次不使倥偬蚀。一朝放步城东南，超然神会而心得。咄嗟高栋倚层空，振古奇观今未识。桃花春暖意如迷，冻雨声来云泼墨。天青一纸雁横书，雪白千林梅著色。四筵有客无留觞，万事不来咸得职。鸿笔昭代今文宗，危言劘上古遗直。愿冯英略决筹帷，净扫妖氛清八极。缘知此景不须恋，留与邦人勤爱惜①。
