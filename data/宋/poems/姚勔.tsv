奉陪蓬莱阁赏雪赋诗谨成二十四韵呈知府龙图侍郎（宋·姚勔）　　押蒸韵	一气运转无时停，阴阳消长权相仍。不有栗烈谨闭固，安得生育万化兴。东南之土苦妍暖，大冬往往水不冰。有时草木自发泄，百虫不蛰飞蚊蝇。侍郎下车庶事饬，威行恩煦瞻风棱。宿奸窜伏善民裕，众强不敢暴与陵。刚柔设施既得理，律吕感召还相应。先春未腊已见雪，平地一色迷沟塍。寒华浩荡失舞鹤，逸势飘突回飞鹰。不惟尽扫氛祲息，便使岁善仓箱登。蓬莱高阁倚岩壑，下见群峦千万层。其间赋象不可数，一一焜耀光彩凝。会稽山水天下胜，于此更可穷誇矜。无风四面捲帘幕，坐上众客罗簪朋。分题行酒各壮浪，浩然万虑何泓澄。抽毫沓简公已赋，欲敌妙句谁其能。小生学力最卑弱，懦气郁郁唯填膺。往时徽之访安道，剡溪扁舟夜独乘。隐沦闲事至微小，史笔犹为千载称。岂如公今为侍从，器业天子之股肱。拥麾一方聊抚俗，瑞至应节如纠绳。处之庙堂燮天下，和气自足康黎蒸。良辰乐事固可纪，欲写但愧才弗胜。他年收拾入房策，岂独佳话口所腾①。
