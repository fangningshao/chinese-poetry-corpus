鹊桥仙 七夕（宋·李漳）	迢迢郎意，盈盈妾恨，今夕鹊桥欲度。世间儿女一何痴，斗乞巧、纷纷无数。遥知此际，有人孤坐，心切天街云路。好因缘是恶因缘，梦魂远、阳台雨暮。
桃源忆故人 闺情（宋·李漳）	小楼帘卷栏干外。花下朱门半启。中有倾城佳丽。一笑西风里。盈盈临水情难致。尽日相看如醉。乾鹊不知人意。只管声声喜。
满江红 周监务生日，妻善鼓琴（宋·李漳）	雨歇前林，薰风度、琴声清淑。绮窗迥、张眉初扫，弄弦鸣玉。三叠瑶池仙侣宴，九江鹤唳清江曲。政伯鸾、此日梦维熊，祥烟馥。金徽外，音时续。雕筵上，听难足。且相将一醉，满倾醽醁。共祝遐龄何所似，水流不尽高山矗。算未应、归去抱琴书，云间宿。
鹧鸪天 寿友人母（宋·李漳）	淑德由来孟母名。方瞳鹤发莹精神。天教遐算灵椿比，亲见贤郎擢桂荣。逢诞日，庆孙曾。金花纶诰又重新。愿君学得司空母，管取年高寿太平。
生查子 寿陈宰妻（宋·李漳）	家承阀阅高，人擅闺房秀。嫁得伯鸾夫，直是齐眉偶。榴花著子时，萱草宜男候。一笑捧觥船，共祝人长寿。
