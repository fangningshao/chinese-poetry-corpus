再至新定有感（宋·岑象求）　　七言律诗　押麻韵	蜀地吴天各一涯，去来三纪亦云赊。乌龙绕郭俨如旧，白发满头良可嗟。老矣不堪多感慨，使乎何处是光华。周行历览犹疑梦，更问庭槠几度花。
咏县厅前古槠木（宋·岑象求）　　七言律诗　押东韵	三十年前宰一同，朝朝相对此庭中。如今翠叶樛枝好，依旧朱栏戒石东。潘岳河阳花立尽，陶潜彭泽柳随空。唯君独负坚刚操，何异灵椿与夏虫①。
中岩（宋·岑象求）　　五言绝句　押灰韵	潇洒监城隈，聊驱俗驾回。世尘飞不到，山色翠成堆①。
剑门关（宋·岑象求）　　五言绝句　押尤韵	当道双峰辟，凌空万仞酋。于秦置扃鐍，与蜀作襟喉①。
游定林院（宋·岑象求）　　五言排律　押删韵	野阔莲宫迥，楼台半倚山。地联巴峡近，门对濮（四库本作汉）溪湾。柏径松烟湿，石（四库本作岩）房雨藓斑。白云邀客住（四库本作至），明月伴僧閒。经梵喧哗外，香灯杳霭间。胜游成①邂逅，危搆喜跻攀。世路诚（四库本作长）何极，尘心久欲还。輶车正催发，缓步出重关②。
涤虑轩（宋·岑象求）　　押职韵	圣人重洗心，君子贵浴德。清心是道场，金仙有遗则。人言我虑不须涤，我谓几人能涤得。以此息万缘，以此销六贼。君不见水观月观成道人，尽向此门生妙识①。
