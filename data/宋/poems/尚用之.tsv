依杨益老韵赋曾公岩（宋·尚用之）　　七言律诗　押支韵	当暑都忘畏赫曦，游观邂逅得心期。咸其自尔从天造，贲以人为特地奇。风露乍凉秋至后，林峦散影月明时。朱轓好事留佳客，大醉高岩许镇随。
游澹山岩（宋·尚用之）　　七言律诗　押真韵	我来训狐无所闻，老人戏我不动尘。道愧未尝分寸得，心灰要似寻常人。断崖危绊藤蔓古，残僧静对桃李春。次山不遇过山谷，倬□妙句垂坚珉。
留题雉山（宋·尚用之）　　七言绝句　押真韵	座下闻经本至诚，改头易面悟前身。信知大道无难事，一念真如雉化人①。
和张洵蒙亭（原作泉，据《粤西金石略》卷六改）诗韵（宋·尚用之）　　押阳韵	江亭胜既冠三湘，仁智所乐皆其旁。翠岫俯映青罗光，上月乔木摩穹苍。亭下川遐覆银塘，水面风来笑语香。骚人相值喜飞觚，雄辩清谈五月凉。饮馀相与坐方床，论文日暮兴何长。佳篇疾读韵琅琅，直疑星斗焕光芒。格高调古说奇方，况复笔法追二王。事业无穷叹茫茫，丹铅点勘策非郎。与公致道心可忘，浩歌直造无何乡。
