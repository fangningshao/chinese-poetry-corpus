石床（宋·林通）　　五言律诗　押灰韵	一榻涵虚洞，冈峦势若堆。梦魂迷蛱蝶，枕簟锁莓苔。白昼晴宵①里，清风明月来。欲知卧云趣，不必意崔嵬②。
通山洞（在豹山）（宋·林通）　　七言律诗　押尤韵	为爱通山景致幽，携琴载酒任遨游。云封路径人烟少，翠拥峰峦树木稠。棋石闲敲偏自乐，新诗赋就顿忘忧。管他世个尘凡事，春自春来秋自秋。
白云亭（宋·林通）　　七言律诗　押鱼韵	白云亭构见浮图，贤尹标名意有馀。閒抱石岩禅客座，影笼墨迹宪台书。玎珰玉溜无停响，潇洒琅玕不用疏。登赏已知情放佚，飘飘应喜类相如。
九日亭（宋·林通）　　七言律诗　押青韵	危顶裁成九日亭，蓬瀛透出海峰青。满前细菊浮樽酒，四顾凝云簇画屏。月为情多良夜至，人贪景胜醉魂醒。风流令尹江山主，此乐同民德已馨①。
