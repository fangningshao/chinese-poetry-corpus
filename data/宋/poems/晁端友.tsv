甘露寺（宋·晁端友）　　五言律诗　押寒韵	北固山头寺，风烟昔纵观。卧亭秋石狠，环舍海涛寒。越舶楼前聚，江枫户外丹。最宜清夜月，虚阁忆磐桓①。
早行（宋·晁端友）　　五言律诗　押微韵	马上鸡初唱，天涯星未稀。惊风时坠笠，零露暗沾衣。山下疏钟发，林梢独鸟飞。远峰烟霭淡，迤逦见朝晖①。
马处厚席上探得早梅（宋·晁端友）　　五言律诗　押微韵	岭梅何处早，雪里看芳菲。北陆寒犹在，南枝春已归。晓妆初见妒，残角未成飞。引我江头梦，清香忆满衣①。
梅花（宋·晁端友）　　七言律诗　押庚韵	皎皎仙姿脉脉情，绛罗仙萼裹瑶英。色侔姑射无双白，香比酴醾一倍清。腊后春前芳信密，水边林下晓妆明。故应不属东君管，冷艳孤芳取次成①。
宿济州西门外旅馆（宋·晁端友）　　七言绝句　押虞韵	寒林残日欲栖乌，壁里青灯乍有无。小雨愔愔人假寐，卧听疲马齧残刍①。
九锁山（宋·晁端友）　　七言绝句　押齐韵	行尽青峰与碧溪，何须辛苦觅天梯。九山不锁寻真路，自是人心到后迷①。
登多景楼（宋·晁端友）　　五言排律　押微韵	楼上无穷景，楼前正落晖。开轩跨寥廓，览物极纤微。云破孤峰出，潮平两桨飞。东溟看月上，西渡认僧归。木落吴天远，江寒越舶稀。鱼龙邻海窟，鸡犬隔淮圻。草色迷千古，波声荡四围。废兴怀霸业，融结想天机。浩浩群流会，沉沉百怪依。登临真伟观，回首重歔欷。
