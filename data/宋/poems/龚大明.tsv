和鹤林吴泳题艮泓轩（宋·龚大明）　　七言律诗　押庚韵	知与坡仙有宿盟，来贤岩畔旧经行。节同老柏岁寒操，心契焦桐太古声。云出九峰龙起蛰，风清五夜鹤传鸣。须公一柱擎天力，妙斡洪钧大发生①。
南湖（宋·龚大明）　　七言绝句　押虞韵	梅霖初歇水平湖，湖上青山展画图。更著楼台相掩映，风流端不减西湖①。
赠道友怡云潘先生（宋·龚大明）　　押屑韵	九转工夫真妙绝，丹炉进火徐徐热。离龙坎虎自归降，姹女婴儿共欢悦。天机密运造元微，精采神光迥然别。枝头结果有时红，骖鸾跨鹤神仙列。
山居（宋·龚大明）	山居好，山居好，鹤唳猿啼饯昏晓。碧窗柏子炷炉香，趺坐蒲团诵黄老。
捣练子 赠道友雪崖朱先生（宋·龚大明）	清高绝，雪崖翁，向上元机顿观通。金鼎有丹成九转，凝然宴坐白云中。
西江月 书怀（宋·龚大明）	我本无为野客，飘飘浪迹人间。一时被命住名山。未免随机应变。识破尘劳扰扰，何如乐取清闲。流霞细酌咏诗篇。且与白云为伴。
