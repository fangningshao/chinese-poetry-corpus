赠华阳法师（宋·蔡卞）　　五言绝句　押灰韵	师到华阳洞，山华几度开。祇应常救物，却遣世人来①。
咏茅山元符万宁宫（宋·蔡卞）	猗嗟三茅，得自初成。气合于无，与形俱升。孰希其风，必静必清。寥寥久哉，乃发先生。帝用尊之，载召来廷。乃亲其人，燕见妙语。乃锡命书，迨其俦侣。因其故庐，启此新宇。像图仙真，上肖帝所。神笔榜之，龙凤轩翥。天锡皇帝，聪明孝友。抱一用中，以绥九有。遐迩率从，尊道熙功。有欲求之，与在斯宫。作为好歌，以诏无穷①。
句（宋·蔡卞）　　押先韵	对掌紫枢参大政，同扶赫日上中天（维扬宴曾文肃）。
楞严经偈（宋·蔡卞）	觉海性澄圆，圆澄觉元妙。元明照生所，所立照性亡。迷妄有虚空，依空立世界。想澄成国士，知觉乃众生。空生大觉中，如海一沤发。有漏微尘国，皆依空所生。沤灭空本无，况复诸三有。归元性无二，方便有多门。圣性无不通，顺逆皆方便。初心入三昧，迟速不同伦。色想结成尘，精了不能彻。如何不明彻，于是获圆通。音声杂语言，但伊名句味。一非含一切，云何获圆通。香以合中知，离则元无有。不恒其所觉，云何获圆通。味性非本然，要以味时有。其觉不恒一，云何获圆通。触以所触明，无所不明触。合离性非定，云何获圆通。法称为内尘，凭尘如有所。能所非遍涉，云何获圆通。见性虽洞然，明前不明后。四维亏一半，云何获圆通。鼻息出入通，现前无交气。支离匪涉入，云何获圆通。舌非入无端，因味生觉了。味亡了无有，云何获圆通。身与所触同，如非圆觉观。涯量不冥会，云何获圆通。知根杂乱思，湛了终无见。想念不可说，云何获圆通。识见杂三和，话本称非相。自体先无定，云何获圆通。心闻洞十方，生于大因力。初心不能入，云何获圆通。鼻息本权机，祇令摄心住。住成心所住，云何获圆通。说法弄音文，开悟先成者。名句非无漏，云何获圆通。持犯但束身，非身无所束。元非遍一切，云何获圆通。神通本宿因，何关性分别。念缘非离物，云何获圆通。若以地性观，坚碍非通达。有为非圣性，云何获圆通。若以水性观，想念非真实。如如非觉观，云何获圆通。若以火性观，厌有非真离。非初心方便，云何获圆通。若以风性观，动寂非无对。对非无上觉，云何获圆通。若以空性观，昏钝先非觉。无觉异菩提，云何获圆通。若以识性观，观识非常住。存心乃虚妄，云何获圆通。诸行是无常，念性元生灭。因果今殊感，云何获圆通。我今白世尊，佛出婆娑界。此方真教体，清净在音闻。欲取三摩提，实以闻中入。离苦得解脱，良哉观世音。于恒沙劫中，入微尘佛国。得大自在力，无畏施众生。妙音观世音，梵音海潮音。救世悉安宁，出世获常住。我今启如来，如观音所说。譬如人静居，十方俱击鼓。十处一时闻，此则圆真实。目非观障外，口鼻亦复然。身以合方知，心念纷无绪。隔垣听音响，遐迩俱可闻。五根所不齐，是则通真实。音声性动静，闻中为有无。无声号无闻，非实闻无性。声无既无灭，声有亦非生。生灭二圆离，是则常真实。纵令在梦想，不为不思无。觉观出思惟，身心不能及。今此娑婆国，声论得宣明。众生迷本闻，循声故流转。阿难纵强记，不免落邪思。岂非随所沦，旋流获无妄。阿难汝谛听，我承佛威力。宣说金刚王，如幻不思议。佛母真三昧，汝闻微尘佛。一切秘密门，欲漏不先除。畜闻成过误，将闻持佛佛。何不自闻闻，闻非自然生。因声有名字，旋闻与声脱。能脱欲谁名，一根既返源。六根成解脱，见闻如幻翳。三界若空花，闻复翳根除。尘消觉圆净，净极光通达。寂照含虚空，却来观世间。犹如梦中事，尘登如在梦。谁能留汝形，如世巧幻师。幻作诸男女，虽见诸根动。要以一机抽，息机归寂然。诸幻成无性，六根亦如是。元依一精明，分成六和合。一处成休复，六用皆不成。尘垢应念消，成圆明净妙。馀尘尚诸学，明极即如来。大众及阿难，旋汝倒闻机。反□□自性，性成无上道。圆通实如是，此是微尘佛。一路涅槃门，过去诸如来。斯门已成就，现在诸菩萨。今各入圆明，未来修学人。当依如是法，我亦从中證。非唯观世音，诚如佛世尊。訋我诸方便，以救诸末劫。求出世閒人，成就涅槃心。观世音□□，自馀诸方便。皆是佛威神，即事舍尘劳。非是长修学，浅深同说法。顶礼如来藏，无漏不思议。愿加被未来，于此门无惑。方便易成就，堪以教阿难。及末劫沈沦，但以此根修。圆通超馀者，真实心如是①。
