剑池桥梁久就倾圮方丈沾公刊石伐木以递汲且并陈楼悉改旧观（宋·龚潗）	涓涓剑池泉，削崖出石乳。流传岁千百，评列品三五。舆梁见何时，楼与姓俱古。坐令丘壑观，凛作岩墙惧。沾公大勇猛，咄嗟见未睹。攲倾变略彴，岞崿移朽腐。连筒称深汲，惠泽遍下土。幽寻稳登眺，清意逼肺腑。何须铁作限，只尔天可补。传闻桥下云，已作前山雨①。
