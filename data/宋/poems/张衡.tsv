挽陈东湖先生（宋·张衡）　　五言律诗　押东韵	真病药无功，精魂夺鬼工。百年终有尽，诸相等成空。圆满缺陷世，逍遥兜率宫。一池沤水意，分付蓼花风。
挽陈东湖先生（宋·张衡）　　五言律诗　押麻韵	清沟名父子，浊世福人家。二妙手谁抗，一翁颠未华。天方老猿鹤，岁忽值龙蛇。公死可无憾，吾生未有涯。
题东老庵（宋·张衡）　　七言律诗　押先韵	东老遗风且百年，乡评犹叹子孙贤。金丹数满三千行，玉笈名留十八仙。座上杯盘由好客，鼎中饘粥且随缘。相逢咸恨匆匆去，绝胜空回访戴船①。
杜鹃（宋·张衡）　　七言绝句　押齐韵	猛为春归苦口嘶，桐花满地绿荫齐。自从康节先生后，孤汝天津故意啼①。
龙潭瀑布泉（宋·张衡）　　七言绝句　押寒韵	古木千章荫浅滩，干霄危石噀飞湍。水晶帘下谁家女，乱掷珍珠落玉盘①。
用广陈君以画徵题（宋·张衡）	陈君昨从江右归，元龙豪气如虹霓。清晨访我叙契阔，手持锦轴徵余题。远山近山凡几簇，三两人家住溪曲。酒旗摇曳朝日晴，渔舟来往烟波绿。属玉鵁鶄聚暖沙，疏篱老屋带烟霞。竹边有客烧新笋，林下何人扫落花。景趣无穷来宛转，一抹岚光见平远。斯图精致非寻常，妙笔原知归北苑。君家旧住桥子东，森森乔木含清风。颍川世系年应远，使节勋名孰与同。君视黄金犹土苴，好画如逢不论价。何当乘兴去相寻，索看新收古名画。
经史阁四言诗（宋·张衡）	玄黄氤氲，混沌未死。道隐冥默，文郁雕跂。蚩蚩熙熙，结绳而治。谁凿七窍，鸿濛拊髀。马图鸟迹，彷佛文字。羲轩勋华，授受一理。典谟训诰，浑浑无拟。天生素王，躬服仁义。宪章祖述，参赞经纬。经揭日月，史严辞事。九流说铃，诸子疣赘。秦灰小厄，鲁壁阐秘。白首齐生，口诵臆记。枝叶扶疏，风流委靡。汉兴购求，六经大备。舒向校雠，班马传纪。尔雅同风，沿袭世次。宋三百年，超轶姚姒。际海薄天，声教渐被。惟此东邑，蔼蔼多士。孔墙巍巍，重屋丹绮。群玉之府，五经之笥。排签插架，堆案盈几。藻饰皇猷，驰骋帝轨。兰薰颜冉，玉洁曾史。物忌太盛，道有中否。何物坏宅，有士抱器。坛荒杏老，墉鼠穴虺。川竭珠逃，椟破玉毁。炷灯拭案，篇𡏖简燬。观鹳雅鸦，鲁鱼亥豕。斲轮糟粕，负蛉口耳。忘筌舍蹄，出足弃履。文未丧天，道不坠地。起废者谁，孟母之子。薄言采藻，于彼沼沚。鸠工捐资，不捐廪饩。榱桷得宜，轮奂有炜。肩摩踵接，出入槐市。非此乔木，畴克大庇。非我宗匠，孰主张是。祖有令德，世济其美。休声日流，与道终始。
