悼赵清献公抃（宋·释法泉）　　五言律诗　押庚韵	仕也邦为瑞，归欤世作程。人间金粟去，天上玉楼成。慧剑无纤缺，冰壶彻底清。春风瀔水路，孤月照云明。
答东坡居士（宋·释法泉）　　七言绝句　押个韵	指出明明是甚么，举头鹞子穿云过。从来这碗最希奇，解问灯人能几个。
送东坡居士（宋·释法泉）　　七言绝句　押东韵	脚下曹溪去路通，登堂无复问幡风。好将钟阜临歧句，说似当年踏碓翁①。
北邙行（宋·释法泉）	前山后山高峨峨，丧车辚辚日日过。哀歌幽怨港岩谷，闻者潜悲薤露歌。哀歌一声千载别，孝子顺孙徒泣血。世间何物得坚牢，大海须弥竟磨灭。人生还如露易晞，从来有会终别离。苦乐哀感不暂辍，况复百年惊梦驰。去人悠悠不复至，今人不会古人意。栽松起石驻墓门，欲为死者长年计。魂魄悠扬形化土，五趣茫茫井轮度。今人还葬古人坟，今坟古坟无定主。洛阳城里千万人，终为北邙山下尘。沈迷不记归时路，为君孤坐长悲辛。昔日送人哭长道，今为孤坟卧芳草。妖狐穿穴藏子孙，耕夫拨骨寻珠宝。老木萧萧生野风，东西坏冢连晴空。寒食已过谁享祀，冢畔馀花寂寞红。日月相催若流矢，富贵贤愚尽如此。安得同游常乐乡，纵经劫火无生死①。
偈七首（宋·释法泉）	来不来，去不去。脚下须弥山，脑后擎天柱。大藏不能宣，佛眼不能觑。诸禅德，渐老逢春解惜春，昨夜飞花落无数。
