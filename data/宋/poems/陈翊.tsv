甲申仲冬侍亲由行在所还毗陵舟泊村渚（宋·陈翊）　　五言律诗　押寒韵	日暮成孤泊，栖迟得小安。雪融沙觜露，云拂雁翎寒。过橹冰痕薄，通村水汊宽。诗情如废井，剩觉起微澜。
晓行（宋·陈翊）　　五言律诗　押蒸韵	客梦正无凭，喧呼睡不能。月移篷背雪，人远岸头灯。樯影浮寒水，篙声碎断冰。狸奴浑未觉，馀煖恋青绫。
夜坐即事遣兴（宋·陈翊）　　五言律诗　押微韵	小阁暮云远，乱山黄叶稀。斗低天轴动，霜冷月魂飞。爱客樽常满，寻诗带减围。庭乌绕高树，游子亦思归。
短篷（宋·陈翊）　　五言律诗　押虞韵	水屋入花屿，春山来画图。片帆齐远树，落日半平芜。风紧溪声急，桥危岸势孤。薄游无一事，幽鸟唤提壶①。
寒窗赋（宋·陈翊）　　七言律诗　押先韵	虚室玲珑别有天，晦明每被物情迁。几番黄叶送秋色，屡对青灯分夜烟。隙小风尖鸣淅沥，纸轻雪急响清圆。更阑人静疑无月，且与梅花借月眠。
和元耘轩赋木蕖来字韵（宋·陈翊）　　押灰韵	碧树笼秋池，锦帐迎风开。水光曳倒影，矮菊纷舆台。春风木芍药，是花岂云来。淡妆绝脂粉，独秀墙之隈。彷佛秦与虢，上马犹徘徊。持以赠美人，斜插乌云堆①。
借榻竹庵（宋·陈翊）	短筇穿秋云，杳霭杂雨意。林梢响脱叶，虹影挟夕霁。安栖一枝禅，静寄三径地。青薜蟠弱龙，紫栗缩寒猬。游息屏百营，偃仰得佳睡。靖惟天地间，岁月脱如蜕。三彭伐一真，六凿纷小智。居然蜗战角，在处牛穿鼻。驱驰赤白丸，百年等儿戏。岂知闲中天，意到即超诣。灯光续佛照，石响清夜气。愿言住庵人，万事付衲被。食肉尸陀林，渠自有正味。但怀不退转，便到佛地位。请参诗中禅，一语当千倡①。
