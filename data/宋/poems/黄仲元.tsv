张天师正殿（宋·黄仲元）	至人学道师赤松，神姿逸气心芙蓉。手五明扇腰雌雄，凭空架铁超鸿濛。玉距痕深雕锼工，巨迹千古镇蜍峰。狂飓怒涛锁鱼龙，夜醒月凉水笙镛。骑吏无鞍鸾鹤从，朝侍玉堂朵云红。天乐隐隐声彻空，俗耳可闻不可逢。渺视齐州等蠛蠓，沧海有时扬尘风。独此琼馆留人封，神仙之说非梦梦。士民尸祝社稷同，椒醑鞠𦜕瓜枣供。余非紫阳山人翁，若为诗之铭新宫①。
