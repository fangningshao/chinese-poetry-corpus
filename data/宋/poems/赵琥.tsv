题冲真观（宋·赵琥）　　五言律诗　押真韵	琳馆绝埃尘，溪山是四邻。烟霞千古色，花木一庭春。月白琴声朗，风清鹤唳频。閒中时复醉，应笑市朝人。
密老（宋·赵琥）　　七言律诗　押东韵	匹马飘然似转蓬，一年两度过湘东。襟裾润带黄梅雨，枕簟凉生若楝风。急急穷途将底用，区区苟禄有何功。输他燕坐长厅老，点对浓香丈室中①。
别友（宋·赵琥）　　七言绝句	斜风细雨酿轻寒，握手相看话别难。有酒莫辞今日醉，凤仪门外即阳关。
题喜鹊栖树（宋·赵琥）　　七言绝句　押歌韵	梳翎刷羽立高柯，不落人间小网罗。一点通灵良不谬，檐头报我喜还多①。
