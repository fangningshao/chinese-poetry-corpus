白际岭下即目（宋·汪若楫）　　五言律诗　押青韵	白际摩天秀，秋光满蓼汀。山呈金字面，田画井文形。夜出萤相照，更阑鸡可听。杉松柯不改，点染四时青①。
开窗（宋·汪若楫）　　五言绝句　押侵韵	草色侵书绿，依山多得阴。月高猿挂树，惊起夜栖禽。
夜坐（宋·汪若楫）　　七言绝句　押庚韵	炉煨榾柮烟容冷，酒泻茅柴春色轻。夜坐不眠人悄悄，梅梢随月绕窗行。
久雨（宋·汪若楫）　　七言绝句　押元韵	连连春雨几黄昏，溪岸人家水近门。借问人家水曾落，竹林枝上看风痕。
门前松棚（宋·汪若楫）　　七言绝句　押寒韵	突兀山边屋数间，每嫌斜照上阑干。当门只得添松盖，未到秋来夜已寒。
青山（宋·汪若楫）　　七言绝句　押寒韵	万木惊秋各自残，蛩声扶砌诉新寒。西风不是吹黄落，要放青山与客看①。
