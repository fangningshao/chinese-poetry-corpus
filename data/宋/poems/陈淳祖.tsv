海门（宋·陈淳祖）　　五言律诗　押真韵	微光动海门，色界一层新。玄雾横金阙，丹英吐玉津。长疑浴日处，上有饮霞人。顷刻晨烟合，纷纷乱野尘①。
过郑司业旧居（宋·陈淳祖）　　五言律诗　押齐韵	司业閒居处，门前烟树低。见山怀旧隐，抚壁试新题。燕语花初落，蜂衙日自西。一年春事毕，又见子规啼①。
重过惠泉（宋·陈淳祖）　　五言律诗　押支韵	何事笑痴儿，看山秋正宜。三年三到寺，一度一题诗。蜗篆避书壁，松钗落砚池。夜寒砧杵动，归思鬓先知。
征妇吟（宋·陈淳祖）　　七言绝句　押删韵	虏退沙场洗战斑，谁家不上望夫山。江边迤逦春无赖，杨柳枝垂人未还①。
劝农二首奉呈同官诸丈（宋·陈淳祖）	劝农事云毕，晴日足登山。山高翠微上，坐见人境閒。天目有修眉，洞庭无狂澜。田畴井画见，布谷行相关。村村自花柳，流水春风颜。周行抚泉石，碧匣开潺湲。尚想读书声，犹在松树间。此事已难会，沂水何时还。朗吟苏仙语，明月下前湾。
看云（宋·陈淳祖）	南山云欲归，北山云欲出。北山已成雨，南山还有日。天风忽吹举，南北山如一。白云本无心，不知果何术。出者未云得，归者未云失。茫茫古复今，世事却可说。
