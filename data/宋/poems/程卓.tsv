云岩（宋·程卓）　　七言律诗　押萧韵	石门一望路迢迢，五老峰高耸碧霄。泉挂珠帘当洞口，烟拖练带束山腰。香炉捧出仙人掌，辇辂行过织女桥。午夜月明天似水，鹤归松顶听吹箫①。
游金焦二山（宋·程卓）　　押灰韵	扬子长江天际来，中流有山何壮哉。深根盘礴千万丈，寸土不受双崔嵬。金山屹据上流险，四面佛屋相环回。来帆去桨别舻舳，住僧过客烦追陪。排空杰阁揖沧海，海山乱点浮纤埃。龙潭别耸石峰巧，时立野鹤慵毰毸。堂头回首指遗像，坡公印老留青煤。其人已去诗尚在，唱酬风月相徘徊。再三瞻敬下山去，缥缈又入云涛堆。焦山一望祇十里，舟师驾橹如奔雷。行行滉荡呼吸顷，系缆荦确登山隈。山中僧少竹木古，瘦根迸石穿莓苔。幽姿野态随步出，胜处往往多楼台。洪崖路转寻瘗鹤，几年浪打风雨摧。遗铭破碎石剥落，摩挲细读心眸开。同行韵远兴未尽，飞仙亭上倾樽罍。酒酣我为发奇绝，底须方外求蓬莱①。
