新月（宋·胡时中）	星珠错落飞破镜，玉斧应须及时整。虽然光细轮未安，犹得山河半边影。几人矫首望婵娟，三五二八清光圆。光被四表千万年，不独长挂西南天。
清明行（宋·胡时中）	忆昔父母康健时，清明携我上丘垄。如今清明我独来，却将小儿拜先冢。凝情东风泪满衣，江山虽是昔人非。儿儿问我悲何事，此意他年汝自知①。
