志怪（宋·陈古遇）	沉沉万仞渊，下有骊龙珠。佩之寿松乔，售之富侔都。贪夫临渊羡，重利轻微躯。百金不龟药，千金水犀珠。丹砂与翠羽，陆产海所无。赍装涛浪中，巨阙光炯如。粲粲两青童，骈肩问所须。再拜上珠翠，敢问龙起居。青童粲玉齿，云龙卧玄虚。为君穷珠山，鞭云取长驱。云急风更恶，苍梧来时徐。丹药两须失，哀哉饱鲸鱼。
莫饮酒（宋·陈古遇）　　押有韵	莫饮酒，酒醒骂人绕盆走。酒香入脑头欲旋，骂声渐低涎落口。草履有长短，伸脚可试否。未论身后五车书，已随生前一杯酒。
马别主（宋·陈古遇）	马别主兮，涕泗沾臆。士别主兮，喜见颜色。于嗟马兮，胡恋而驻。于嗟士兮，胡弃而背①。
