仪真太守召看牡丹（宋·丘浚）　　七言律诗　押先韵	何事化工情愈重，偏教此卉大妖妍。王孙欲种无馀地，颜巷安贫欠买钱。晓槛竞开香世界，夜阑谁结醉因缘。须知村落桑耘处，田叟饥耕妇不眠。
秩满寄茅山道友（宋·丘浚）　　七言律诗　押微韵	鸣凤相邀览德辉，松萝从此与心违。孤峰万仞月正照，古屋数间人未归。欲助唐虞开有道，深惭巢许劝忘机。明朝又引轻帆去，紫朮年年空自肥①。
咏钱塘（宋·丘浚）　　七言律诗　押齐韵	南屏高瞰府城西，画舸千艘共醉迷。四柱台边烟是幕，百花桥畔葑连堤。龙檀咽路迎舆隼，绮绣登山污粉题。暮色沈沈郛郭闭，宝灯辉映梵天低。
登西湖北楼（宋·丘浚）　　七言律诗　押寒韵	寻游心绪忍阑珊，高处重登始是观。晚吹划开三面碧，晨曦收住一天寒。南屏洞户萝阴合，东极鳌峰雪浪漫。远近声形穷不得，离朱师旷漫凭栏。
寺中闻射因成（宋·丘浚）　　七言绝句　押庚韵	殿宇时闻燕雀喧①，虚庭尽日少人行。孤吟独坐情何限，时喜风传中鹄声②。
赠五羊太守（宋·丘浚）　　七言绝句　押删韵	碧睛蛮婢头蒙布，黑面胡儿耳带环。几处楼台皆枕水，四周城郭半围山①。
题圣果寺介亭诗（宋·丘浚）	金商肃肃淬龙渊，白晓挥开东北天。天孙引下翡翠烟，层层堆列参井边。便于裸壤蟠危巅，城雉岧峣暗接连。地祇欲誇融结权，藓花斸破蛰虫迁。皮刳骨露判混元，一支一节相贯穿。洞庭波浪彻底乾，驱来不用暴秦鞭。大者臲尯下腾骞，尊卑序立鸿雁联。欲觐曜宝礼法专，貘豹甝虎竞差肩。禀命踧蹜未敢前，精神张王腰挛拳。霸臣纳土穷海堧，怪状埋没几百年。中和有美既争先，磷磷丹漆排雕椽。太守择之继曩贤，念此嵌空清且坚。遽于峭绝创墀轩，名之以介非徒然。介是长男变初世，六二爻辞蕴深秘。重门待暴乃其卦，未兆未萌堪畏避。公性中正仍尽瘁，悔吝何忧忧道义。道义兴行皇纲备，乃是择之之本志。平湖巨浸六幕宽，此时非独图宴憙。暑月芙蓉秋月涛，截断风光千百里。鹏云沆瀣南北透，离朱瞪目旷倾耳。料公岂恋苇苕地，才业施为自兹始。或借前箸或赤箠，式遏蛮戎顺文轨。炎上润下火兼水，无燥无烈无圮毁。张衡巧制尘灰累，八虬困睡金丸止。劝公速为苍生起，起辅垂裳圣天子。永永勋庸辉信史，此亭万古镇星纪①。
句（宋·丘浚）　　押先韵	春云片片揭新绵①。
