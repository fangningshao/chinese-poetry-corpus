满江红 夏（宋·张半湖）	新绿池塘，一两点、荷花微雨。人正静，桐阴竹影，半侵庭户。敧枕未圆蝴蝶梦，隔窗时听幽禽语。卷沙帏、随意理琴丝，黄金缕。鲛绡扇，轻轻举。龙涎饼，微微炷。向水晶宫里，坐消袢暑。剥啄谁敲棋子响，莺儿林里惊飞去。最好是、活水瀹新茶，醒春醑。
扫花游/扫地游（宋·张半湖）	柳丝曳绿，正豆雨初晴，水天朱夏。石榴绽也。看猩红万点，倚亭敧榭。锁闼深中，料想酒阑歌罢。日将下。是那处藕花，香胜沈麝。窗外风竹打。似戛玉敲金，送声潇洒。共观古画。唤石鼎烹茶，细商幽话。宝鸭烟消，天外新蟾低挂。凉无价。又丁东、数声檐马。
