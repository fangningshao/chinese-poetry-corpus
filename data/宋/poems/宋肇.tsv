峡口（宋·宋肇）　　五言律诗　押尤韵	万里西南路，瞿唐据上游。峡分山对立，江合水争流。蛟鳄从来患，风波自古愁。几时飞两桨，归去幔帆秋①。
晚晴（宋·宋肇）　　五言律诗　押元韵	古道遥临水，荒城早闭门。乱山衔落照，归鸟下空园。江口渔人舫，崖腰桑树村。客愁何可奈，有酒莫空樽。
三峡堂（宋·宋肇）　　七言律诗　押删韵	林峦十里上巉岩，飞槛初凭缥缈间。夔子风烟依白帝，夜郎耕稼接乌蛮。砌横乱石遥临涧，门对高峰近带山。咫尺惊湍吁莫测，每来登此念乡关。
夔冬暖雪不到地唯山高处尽白它皆霏雨而已（宋·宋肇）　　七言绝句　押尤韵	密下斜飞片片愁，不堪飘泊向西州。思家对雪诚何味，只与群山斗白头。
白帝城（宋·宋肇）　　押庚韵	江雨霏霏白帝城，秋草未枯春草生。古来战垒如云横，万里瞿塘断人行。至今三峡路峥嵘，时清不见更屯兵。荒凉废堞没春耕，但见牛羊日西平①。
杜鹃（宋·宋肇）　　押庚韵	暖云无定半阴晴，茅屋纸窗深复明。乔木参天竹千茎，巴山欲晓风露清。杜鹃飞鸣绕江城，鱼复四月江水生。林花落尽空含情，瀼东瀼西朝暮声①。
