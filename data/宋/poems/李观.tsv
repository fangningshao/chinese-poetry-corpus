渔父二首 其一（宋·李观）　　七言律诗　押微韵	八月九月芦花飞，南溪老人垂钓归。秋山入帘翠滴滴，野艇倚槛云依依。却把鱼竿寻小径，閒梳鹤发对斜晖。翻嫌四皓曾多事，出为储王定是非。
东湖（宋·李观）　　七言律诗　押微韵	万象城东雅入诗，半湖云霭捲残晖。老龙惜雨慵离蛰，迷鹭逢人惯不飞。岸僻自宜安钓石，水清谁碍濯尘衣。使君公退便游此，却恐吾皇急诏归。
化成岩（宋·李观）　　七言律诗　押删韵	交臂寻幽岁已残，瘦藤枯石重跻攀。忽逢阴洞龙开室，下瞰寒溪玉绕山。猿鸟窥帘如旧识，藤萝引径入蹊閒。游人自向红尘去，日莫老僧催闭关①。
题翠微亭（宋·李观）　　五言绝句　押侵韵	竹根穿石嘴，松影入泉心。不致玄玄处，白云徒自深①。
题处州直厅壁（宋·李观）　　七言绝句　押灰韵	十谒朱门九不开，利名渊薮且徘徊。自知不是公侯骨，夜夜江山入梦来①。
渔父二首 其二（宋·李观）　　七言绝句	村寺钟声渡远滩，半轮残月落前山。徐徐拨棹却归湾，浪叠朝霞锦绣翻①。
出宰清江省亲秀水（宋·李观）　　押纸韵	天阙抵清江，萍泛七千里。心目驻庭闱，恍如寻尺耳。河伯念微衷，风师荐嘉祉。澄澜协顺飙，天际堪屈指。归欤膝下欢，奚独老莱子①。
句（宋·李观）　　押真韵	养拙藏愚春复春①。
