登州黄县卢山延真观纪异（宋·徐三畏）	芝阴旧是神仙宅，驾鹤泠风著前籍。青冥倒影不可寻，閒有遗灵表奇迹。往时瑞草出西楹，蟠茎引蔓缘屋壁。蓊郁青葱净点尘，覆被仙容周幄帟。通人备考神农经，无说无名终不识。传之于今三十年，目睹耳聆犹历历。迩来复见古砌下，冰结池面坚铁石。中有锁细百千状，贯玉联珠相倚植。炉形塔影最明察，俨如天匠穷彫刻。堵观魄动骇且疑，试为求端一推覈。有道致祥闻自古，谅由叶气潜薰炙。川珍岳贡惟恐后，器车丹甑何由惜。舜廊渊默正垂衣，鸿塞清夷方偃伯。宜哉殊像发重□，□应兴龙靡差忒。至圣谦冲美不居，瑞合图书禁笺册。草茅爵跃赋巴□，窃与尧民喧壤击①。
