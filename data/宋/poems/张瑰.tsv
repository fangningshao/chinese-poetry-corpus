送梵才上人归天台（宋·张瑰）　　五言律诗　押侵韵	往问维摩疾，来探般若心。本源虽自在，因地亦行深①。洒落溪山色，苍凉竹树阴。宦途如磨蚁，何日重登临②。
寄题径山怀郎简侍郎（宋·张瑰）	天地一洲渚，北平南攲危。幽并深以厚，江浙清且奇。武林颇英秀，川汇仍山卑。应接殚天巧，类非人力为。径山最佳处，有岩称玉芝。居防俗士驾，地乃贤人宜。郎公留名德，平时为羽仪。引年归故里，不复衣朝衣。留侯黄石心，白傅香山期。结宇名胜外，日与尘事违。泉石景物状，尽任诸贤诗。伊予来东藩，滥持使者麾。平生爱山水，弗惮命驾之。当候秋风高，远造岩下扉。浣濯缨上尘，散步松间綦。未能继高躅，聊用慰所思①。
句（宋·张瑰）　　押歌韵	洲围淮口江形狭，亭上石头月色多（题赏心亭）。
