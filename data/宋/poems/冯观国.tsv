述怀（宋·冯观国）　　七言律诗　押先韵	落魄尘寰触处然，深藏妙用散神仙。笔端间作龙蛇走，壶里常挑日月悬。漫假人伦来混世，只将酒盏度流年。潜修功行归何处，笑指瀛洲返洞天①。
临终颂（宋·冯观国）　　五言绝句　押药韵	平生无町畦，任真但落魄。烂醉是生涯，天地为棺椁①。
谢人（宋·冯观国）　　七言绝句　押尤韵	踏遍红尘四百州，几多风月是良俦。朝来应笑酡颜叟，道不相侔风马牛①。
酒间作（宋·冯观国）　　七言绝句　押麻韵	南北东西总是家，自知身命属烟霞。只因贪恋一杯酒，误却碧桃千树花。
题栋（宋·冯观国）　　七言绝句　押齐韵	水非沟壑龙方卧，木是梧桐凤始栖。莫道男儿无去路，碧霄云外有仙梯①。
题化龙坊酒楼壁（宋·冯观国）　　七言绝句　押灰韵	若问先生归去来，此行直是到天台。碧桃瑶草紫芝熟，到日须容醉玉杯①。
