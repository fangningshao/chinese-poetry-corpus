大涤洞天留题（宋·何洞清）	落魄人间成谩老，足茧胼胝要闻道。掉头不向声利场，飘飘迥出风尘表。嗟嗟事事不惬怀，却喜因缘饱幽讨。登太华兮濯沧浪，云梦湫隘鲁邾小。既不责人求诸己，自信玄门穷妙理。虚室生白悟名言，坐见吉祥来止止。个中端的合乾坤，几道致柔若诸水。要须万里可参同，坐断孤峰空弃鄙。潜山霍山大涤山，天柱插云人莫企。痴狂取笑谁氏子，不以生生而死死。自知踪迹类闾丘，君家可是留前轨。枯藤拟待挂休休，莫使风雷暗催徙①。
