穿岩（宋·王爚）	穿岩之峰高苍苍，峰峦十九摩天光。晨曦烜赫晹出岫，下望沧海何茫茫。有峰俛伏如鹅鼻，世说任公钓鱼地。缆舟凿石宛然存，海变桑田几千岁。泗洲俨然坐其中，右顾蒸饼香炉峰。普贤狮子出云来，笔架磬峰应覆钟。峰头有石平如席，仙子下棋有仙迹。云收帐暖见文殊，新妇蛾眉弄空碧。好似将军战胜归，摆旗卓剑逞雄威。又若子卿持汉节，幞头高耸立丹墀。或如骤马朝天阙，鼻孔撩天通日月。中有神人来隐居，老墨题诗犹未灭。断崖苍碧一线悬，崎岖有路如登天。松关竹坞杂秋色，稻田麦垄凝春烟。危楼杰阁建庵宇，石空神僧开山祖。八载跏趺不下山，冷眼死生犹旦暮。游人到此若登瀛，徙倚阑干鬼神惊。当年泻出天池水，犹是寻常瀑布声。山猿夜啼明月薄，听雪眠云犹未觉。五百真人应共归，天香桂子纷纷落。居民多在此山前，强寇陆梁宣和年。流毒数州民受苦，老稚登山获保全。谁知草莽英雄起，管领乡民皆效死。山上分为西南界，十万魔军犹睥睨。儒生谈笑觅封侯，胸中好算皆戈矛。深入贼巢谕恩信，渠魁乞伏如罪俘。上功幕府献天子，显立军功曳朱紫。生灵不作犬羊羞，民到于今受其赐。人心有感自不忘，从兹筑庵山之岗。千春万载奉祀事，愿祝生民长乐康①。
