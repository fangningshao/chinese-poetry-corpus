题汪水云诗卷（宋·夏天民）	仰峰昨夜三尺雪，梅花吟老坐如橛。道人啄扉来掺别，茗盌冰胶不堪啜。袖中枝桐半皴裂，为予载拊舒郁结。谁裁古调多曲折，拍拍胡笳中音节。燕山孤累心石铁，神物护持笔生舌。杜陵老翁代佛说，长歌自击唾壶缺。万古剑铓倒流血，毛发森森照关月。于乎嵇康东市计仍拙，广陵一散何尝绝①。
