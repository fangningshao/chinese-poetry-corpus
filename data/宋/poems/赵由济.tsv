谱乐歌（宋·赵由济）	悠悠我祖，始于轩辕。既历高阳，秩秩大猷。爰自伯益，舜赐皂斿。中衍仕商，造父御周。征彼徐方，营营有功。邑于赵城，大河之东。建仕晋国，耿光其封。成宣谕日，畏夏爱冬。岸贾作难，婴臼立孤。襄子始大，常山得符。于赫烈侯，懋建丕图。肃侯武灵，兆配有虞。西汉子都，生长河间。暨于唐末，今族居燕。卜迁大梁，世系绵绵。厚德丰功，宜永其传。中罹多难，西历江沱。眷焉吾族，丰水居多。百川有源，众条有柯。庸修家牒，克俾无讹。顾及伯仲，忧患更多。瞻叹古烈，自怜其生。厥生岂偶，三辰垂精。德业未进，敢不战兢。我心伊何，当念于初。感彼霜露，怆然踌躇。奉先如在，宗戚相依。椿台萱草，高堂可娱。惟忠惟孝，立身有本。嗟尔后进，勖哉自勉。万有能销，期道无泯。温恭朝夕，云胡不谨。显亲扬名，俾昌俾炽。善保家声，期于不替。尚念前人，留心谱系。受天之庆，爰及苗裔①。
