高阳台 春梦（宋·王茂孙）	迟日烘晴，轻烟缕昼，琐窗雕户慵开。人独春闲，金猊暖透兰煤。山屏缓倚珊瑚畔，任翠阴、移过瑶阶。悄无声，彩翅翩翩，何处飞来。片时千里江南路，被东风误引，还近阳台。腻雨娇云，多情恰喜徘徊。无端枝上啼鸠唤，便等闲、孤枕惊回。恶情怀，一院杨花，一径苍苔。
点绛唇 莲房（宋·王茂孙）	折断烟痕，翠蓬初离鸳鸯浦。玉纤相妒。翻被专房误。乍脱青衣，犹著轻罗护。多情处。芳心一缕。都为相思苦。
