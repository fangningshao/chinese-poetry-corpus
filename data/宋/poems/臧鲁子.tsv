满庭芳（宋·臧鲁子）	澹露零空，好风光袂，月华飞入觥筹。青莲碧藕，芡实与鸡头。笑傲纶巾羽扇，有如此、人物风流。西湖上，不妨游戏，民富自封侯。骈蕃。新宠渥，弃华延阁，领事园丘。看木牛流马，恢复神州。万里凉霄浩渺，使星共、南极光浮。从今好，一秋长醉，直醉过千秋。
鹧鸪天（宋·臧鲁子）	虎踞龙蟠万古雄。横飞一节大江东。今归定作鸾坡客，笔底山川写不穷。吟柳絮，赋东风。年年春在建章宫。天教随佛生人世，恰似河沙寿我公。
满庭芳（宋·臧鲁子）	露洗银潢，风来玉宇，正当□□□□。□□□阁，争看拥冰轮。共指银河影里，依稀见、执斧仙人。还知么，天教此夕，嵩岳再生申。夤缘，当阃寄，高明洞物，爽气侵云。记广寒宫殿，曾对高真。玉兔捣馀灵药，霞觞化、万种花春。嫦娥嘱，愿公难老，长似月精神。
