宿富乐山赠海公禅老大师（宋·戴蒙）　　七言律诗　押东韵	芙蓉溪畔石连松，殿阁峥嵘倚半空。一念超居无色界，几人长住广寒宫。佳宾喜上山头月，密友时来竹下风。除却少多元本物，泥牛哮吼任西东。
南溪暮春（宋·戴蒙）　　七言律诗　押尤韵	家住南溪欲尽头，茂林脩竹几清幽。菰蒲涨绿蛙专夜，树叶吹寒麦半秋。修禊从教非节物，舞雩元自有风流。明朝酒醒春犹在，更向长潭上小舟①。
