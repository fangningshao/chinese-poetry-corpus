和儿咨夔夜坐韵（宋·洪钺）　　五言律诗　押东韵	楼底雪千峰，楼头著寓翁。梅方开萼绿，桃已亚枝红。斟浅偏劳劝，眠迟不受烘。锦城春在眼，何暇问蚕丛①。
示儿（宋·洪钺）	豫章实佳木，寻丈早异众。匠石虽未顾，终解作梁栋。社栎大蔽牛，不资世所用。弃置成散材，岁久即空洞。诚由天所产，亦在德者种。吾儿豫章流，丱角不好弄。经训虽未通，数过辄成诵。只今十五六，举止颇持重。仰赖师友功，缀缉成赋颂。积丝未盈尺，粗喜入机综。胡为不自量，将使应乡贡。文场倍千数，作者岂倖中。而子于其间，燕雀杂鸾凤。铅刀未易割，庶可供一鬨。造物果何如，往往形吉梦。天其助我心，勿使汝放纵。业贵精于勤，耐取晓窗冻。文章实公器，妙语世人共。岁朝哦此诗，洗盏揭春瓮。吾家有阴德，行矣光炎宋①。
