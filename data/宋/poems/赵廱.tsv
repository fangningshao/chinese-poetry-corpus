南湖（宋·赵廱）　　五言律诗　押青韵	每忆南湖上，青帘卖酒亭。柳条鱼颊翠，花片马蹄馨。寒食经行路，晴窗入梦屏。因循春又晚，风紧搅空冥①。
题学宫（宋·赵廱）　　五言绝句　押阳韵	峨峨玉城山，地势北龙冈。是中产人物，英杰常相望①。
烟雨楼（宋·赵廱）　　七言绝句　押删韵	画栋飞云暮霭寒，楼台城堞有无间。烟收雨霁曾看否，见尽东南万叠山。
凝霜阁（宋·赵廱）　　七言绝句　押寒韵	修竹萧萧三两竿，公馀时得静中看。何须更避人间暑，满腹冰霜六月寒①。
雪夜黄州城下（宋·赵廱）　　七言绝句　押元韵	雪后人家早闭门，江寒水落见沙痕。黄州城下东坡路，月浸梅花正断魂①。
纪游（宋·赵廱）	古端有奇胜，名岩拟天星。传闻辇毂下，往往极口称。有为背驰说，曾不如邱陵。请君勿誇山，恐非动者情。请君勿誉水，静必恶淙琤。玄酒薄滋味，众口难调羹。甲乙独相囗，马不同牛耕。海上有逐臭，宁云尔德馨。主人何负盗，势固为盗憎。兹山岂求全，乃与人事并。言言而疑疑，世态犬吠声。百闻输一见，日月中天明。我绾高要章，往返万里程。凛凛民社寄，旦旦朱墨荣。及兹瓜戍期，作意星岩行。星岩有佳处，丈人试静听。空洞似容德，不禁魑魅停。其中百寻泉，澄挠无浊清。神龙倏兮来，稳稳石榻横。忽焉风云合，霹雳行雷霆。驱逐百种怪，慄慄心胆惊。为山何用高，有此足以名。提携曲居士，宾从尽豪英。刻山与题柱，悔罪付两黥。男儿须办此，谁能作蝇营①。
谒金门（宋·赵廱）	天色晚。云外一筝斜雁。独凭阑干秋满眼。菊花寒尚浅。叶落香沟红泛。懒把新诗题怨。何处笛声三弄断。月迟帘未卷。
句（宋·赵廱）　　押月韵	金风凉夜深，吹我萧萧发①。
