峡山古调（宋·杜曾）　　押先韵	滥觞岷山侧①，朝宗盖自然。沸沸出幽窦，滔滔成巨川。深流疑彻地，远势欲浮天。万石攒若斗，一流泻如悬。二蜀通货博，三峡为防坚。上下比②难险，往来争溯沿。冲高濆气盛，转急汹形圆。行人戒仲夏，招子尚耆年③。风波虽灭裂，滩碛且丛骈。湍声混蛮市，涨润入畬田。旁临股且栗，顺下目无前。浮沫逢槎聚，垂瀑依岸穿。哀猿藏森④耸，渴鹿听潺湲。幽胜祠宇密，倾危村舍联。寒沙淹宿雨，暖溆罩春烟。青芜随远曲，白鸟戏轻涟。常经祗名利，旧隐多神仙。至清逃鳅鳝，极奥容鲟鳣。楚臣忠义郁（自注：屈宋），巫女威福专⑤。龙骧战具敏，鲧嗣导功全。瞿唐十里暗，滟滪一邱偏。砥柱未足拟，吕梁诚浪传。伊予非智者，被命徒勉旃。尺短纠列郡，寸进乘孤船。一步一篙探，百丈百夫牵。通夕但耿耿，终日惟乾乾。废职罹罪罟，委命通化甄。寄言千金子，狂狷可闻焉⑥。
