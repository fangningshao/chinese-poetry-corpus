题静春堂集（宋·钱仲鼎）	闭门雪卧远，咏史风情留。诗有三百篇，令子手所裒。汝翁秀儒林，殖学媲前修。六经穷窔奥，万象工雕锼。广矣雅音正，悕矣骚情幽。照耀明月珠，珍重珊瑚钩。一读令人喜，再读令人愁。李杜骨已朽，江湖名同流。忆昔托末契，东城得追游。平时少契阔，暇日多唱酬。栎材自揣劣，藻思谁与俦。老我岁冉冉，霜鬓风飙飙。索居破茅屋，寒拥敝貂裘。夜来清梦飞，故绕松江头。梦中不识路，修亭渺悠悠。粲然见梅花，落月香影浮。性情阅千古，感发交未休。神交赴冥冥，知我双白鸥①。
水村歌（宋·钱仲鼎）	舟摇摇兮，风袅袅兮。波鳞鳞兮，鸥翩翩兮。扣舷渔歌兮，孰知其他兮。
题赵鸥波高士图（宋·钱仲鼎）	在昔洛阳，雪深丈馀。士也高卧，来令尹车。今年吴淞，雪复何如。积素一色，鸥鹭有无。之子江皋，修亭是居。有琴有书，有酒有鱼。赏静独眺，聊以自娱。挹兹清风，凛凛起予。此景此图，再卷再舒①。
