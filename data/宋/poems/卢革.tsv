送程给事知越州（宋·卢革）　　七言律诗　押真韵	金门人访竹林人，云向蓬莱驻画轮。百越江山初作主，五湖图史未生尘。劝耕定带斋船雨，卷白应留燕榭春。论道频年有虚席，抟风一击好收身①。
诗一首（宋·卢革）　　五言绝句　押药韵	叠嶂最惊目，排青隐星络。双溪颇醒心，激素出林薄①。
校书朱君示及园居胜概新篇一轴皆有标目辄成长调格诗奉纪清䠱（宋·卢革）　　押阳韵	姑苏右浙会，园榭森相望。之子脱名锁，自主无何乡。虚堂布遗经①，周孔之文章。静斋播风雅②，弦音日洋洋。吮毫濯曲溪③，泚墨散芳塘④。抱琴独登台⑤，望山閒涉冈。钓渚阅游泳，竹路排青苍⑥。亭幽小勺迥⑦，红白相低昂⑧。予此谢病归，旅吴岁月长。常闻君园胜，欲往两足僵。开缄味题咏，恍若披图详。吾闻玉川子，破屋洛之阳。东野废官守，止坐丛濑傍。岂如吾子乐，游息蔼有方。朝廷日清明，百官良弛张。子既难其进，论撰亦有光。退之谓子厚，穷久道益强。文辞烨垂后，将相未可当。穷愁乃著书，心志能浑刚。倘来奚足恤，令名期自将⑨。
