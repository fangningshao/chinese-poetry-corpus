建炎丞相成国吕忠穆公退老堂（宋·侯彭老）　　七言律诗　押阳韵	姓名已冠凌烟阁，杖屦初临退老堂。任重晋公游绿野，放怀忠献醉安阳。园林选胜规模远，丘壑偷闲气味长。借箸更资恢复策，始应归此乐时康。
人日立春（宋·侯彭老）　　七言律诗　押尤韵	朝来煮菜往鞭牛，已觉江边雪意休。习习东风收雨脚，暄暄晓日绽云头。尊前未放梅花老，鬓上先看柳带柔。及取春花时一醉，莫教沈瘦更清秋①。
踏莎行（宋·侯彭老）	十二封章，三千里路。当年走遍东西府。时人莫讶出都忙，官家送我归乡去。三诏出山，一言悟主。古人料得皆虚语。太平朝野总多欢，江湖幸有宽闲处。
