沁园春 挽徐元杰（宋·国学生）	三学上书，冤乎天哉，哲人已萎。自纲常一疏，为时太息，典刑诸老，尽力扶持。方哭南床，继伤右揆，死到先生事可知。伤心处，笑寒梅冷落，血泪淋漓。人心公论难欺。愿君父、明明悟此机。昔九龄疏谏，禄山必叛，更生累奏，王氏为危。变起范阳，祸成新室，说著当年人噬脐。君知否，但皇天祚宋，此事无之。
