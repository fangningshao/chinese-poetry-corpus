凉轩（宋·黄通）　　五言律诗　押先韵	古邑已清旷，凉轩尤洒然。檐楹低竹树，城郭带云泉。铸水孤吟地，流觞避暑天。应嗟吾土隘，无处畜风烟①。
秋兴（宋·黄通）　　七言绝句　押灰韵	讼庭无事意徘徊，长啸西风酒满杯。溪上小楼秋色里，一番新雁趁云来①。
元夕灯火（宋·黄通）　　七言绝句　押青韵	秦楼十二玉梯横，紫府千门夜不扃。疑是嫦娥弄春色，彩云移下一天星①。
麻姑山一首赠陈仲父贤良兼泰伯先生（宋·黄通）	麻姑山直斗牛角，形胜拥断东南隅。五百年来畜英气，特为吾宋生真儒。李姓觏名泰伯字，风骨古秀飘髯须。其人于世少似者，无乃稷契荀孟徒。自伤出处苦奇剥，不得寸禄遮妻孥。归来筑室郡北郭，反关唯作文字娱。先生之门足高第，中间仲父有辈无。曾继先生列科举，简编满载三十车。先生不遇子亦退，高文懿行夸江湖。麻源谷口田数顷，岁计取足无赢馀。生涯俯就隐意决，便弃城邑庐郊墟。上有慈亲享甘旨，下有子弟森庭除。平生胸臆渺溟渤，惟学虞卿穷著书。平生志气薄云汉，惟学子陵閒钓鱼。每当春秋社时候，万象潇洒神仙居。岩花野卉照几席，溪风谷霭清襟裾。先生乘兴或还往，杀鸡炊黍开尊壶。共评古今正经史，不知口角清涎濡。名教果有如是乐，彦辅之言诚岂诬。莲社竹溪诧高逸，究竟未免归狂愚。争如仲父与泰伯，相乐以道情愉愉。文酒逢迎二十载，一日不见已为疏。松门大开俗不到，水云轩槛空清虚。仰爱二友嗟不与，欲别仙墅犹踟蹰①。
游熙春台（宋·黄通）	吾闽山水州，佳丽发于邵。中有登高山，迥与蓬莱肖。万家鸡犬环，四面城池绕。木老烟苍苍，天低云杳杳。
岘山（宋·黄通）	仙翁移守明年春，□书小子中自论。□嗟羊公不血食，乃表乞庙于山樊。因复为山发风咏，辞气浩浩涵胚浑。又不柬弃贱且鄙，似欲瓴甋联玙璠。捧诗那能测崖岸，但觉俗骨销沈昏。师丈之命重违辟，手摩空腹强忍言。召伯听讼棠树下，后人思伯树不残。羊公游处岘山首，后人见山即汍澜。或者怪之辄致诘，厥□何惠施元元。答云贤者岂徒尔，其事虽远迹可根。昔者郏鄏鼎既□，三姓窃出窥中原。野鬼狂神盗社稷，渴龙饥虎摇乾坤。于时生灵乃何物，蛇豕口吻恣吐吞。丁黄那复顾邦土，荒城白昼啼幽冤。□石未安晋已夺，晋□将至汉之濆。公来有意补膏血，宁重黔首轻儿孙。朝问疾苦历万室，莫复逋逃开四门。众化以术公以道，人伏以威公以恩。□□□时用□□，使民□戴如□□。不然楚山尽奇秀，岂将怀□□□村。山旧有亭亭有碑，碑前□见堕泪痕。独使庭坚忽不祀，可□今古多朱轓。仙翁下车郡即治，旋日鞭马城南奔。踟蹰山头念往事，言不轻发心暗扪。吾州祠宇数十百，何功何惠牲牢飧。而令公作若敖鬼，嗟我庸敢誇雄藩。玉书寻许□祀典，庶令贤者终天存。士民欢笑□□诏，□□日□新宫垣。梁国入吴毁淫祠，泰伯子胥方独尊。南阳守睦祠子陵，浙东薄俗渐已敦。仙翁还作叔子庙，汉南又开风教源。诚令身在名灭者，放目仰视惭英魂。凤林古景绝无尽，未算水木兼兰荪。山前游骑试思否，此山不直供翠樽①。
句（宋·黄通）　　押灰韵	天惠樵阳岂厚哉，文翁旌旆两回来（寄宋咸）。
