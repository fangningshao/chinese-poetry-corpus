凝真宫（宋·章凭）　　五言律诗　押灰韵	昔人腾碧落，馀地扫岩隈。石壁云长在，松梢风自来。暗扉通浩荡，古蔓接崔嵬。更欲穷幽隐，仙源路已回。
流花亭（宋·章凭）　　五言律诗　押真韵	亭榜得佳名，山鬟拥翠闉。风流传晋客，谈笑忆秦人。水出桃源路，花浮洞府春。未应迷俗驾，行处是通津。
题灵康庙（宋·章凭）　　七言律诗　押元韵	山边清气拥祥氛，遗迹流传汉史存。金殿已颁新号美，剑崖犹隐旧痕昏。据檐焚鼎惊鱼市，浮盖呼风过海门。千里阴功诚不浅，纷纷馀事岂须论。
石桥（宋·章凭）　　押径韵	昔闻天台山，方广寺尤胜。石梁元自成，茶花随所应。见此绝世踪，嗟我拘三乘。更听寒泉声，不独发清兴①。
