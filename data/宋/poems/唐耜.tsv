题巫山神女庙（宋·唐耜）	楚泽隐巫山，翠壁开鸿濛。万流束长峡，怒浪日簸舂。朝晖澹高唐，岩阿閟彤宫。罘罳散烟雾，荣光绕长虹。恭闻云华君，少阴体冲融。受道紫清阙，飞化凌三空。徜徉江海上，千骑驰苍龙。羽节回天津，央央弭层峰。悽恻下土人，昏垫无所容。宝书授神禹，百灵倏奔从。蛟螭委鞭策，山川奠西东。九州免为鱼，遂成万世功。嗟余晚闻道，蓬心蔽倥侗。维舟垂崖边，再拜望遗踪。嶙峋山头石，云衣尚溶溶。缥缈玉瑛台，如在指顾中。童律不可问，至言谁击蒙。仰首天坛下，松柏悲回风①。
