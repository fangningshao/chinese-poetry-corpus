送孟和卿平阳寻母（宋·龚孟夔）	杜羔念母心最苦，岂意一朝逢泽潞。母惊儿貌似乃翁，儿抱母啼泪如雨。五十孺慕朱寿昌，刺血写经毛发苍。间关同州晚相见，迎侍亲舆归故乡。人生百年一弹指，母恩未报情曷已。团圞尊前舞綵衣，大胜世间朱与紫。子行万里涉风沙，誓不见母不还家。儿今发落母应老，道旁看者还咨嗟。临川孟氏号雍睦，家世来此澶渊族。婆娑老慕紫荆花，料想春风依旧绿①。
