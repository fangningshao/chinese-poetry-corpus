绍兴丁巳二月三十日同晏元老冯应礼罗君瑞游龙多山访飞仙遗迹以两诗书事（宋·何麒）　　七言律诗　押歌韵	世路聱牙赤水过，故升天险问龙多。书中旧识唐公昉，图里又闻冯盖罗。绛阙岧岧双鹤下，青空杳杳八鸾歌。一篇跳出孙樵语，未应虚皇玉字科。
南楼（宋·何麒）　　七言绝句　押先韵	武昌形势凤凰边，万里长江落槛前。笑杀元规乱天下，南楼何藉此人传①。
岩下观瀑旦晚异状子文有诗辄次其韵（宋·何麒）	瀑色清明气犹雄，非烟非云非白虹。兜罗绵光秀①罘罳，琉璃□影摇帘栊。风吹银潢洒苍壁，日照玉柱擎青空。谁言物象要有尽，我觉端倪殊不穷。思涌回翔掀舞时，句在缥缈空濛中。更将七字写亭午，倚天长剑拖芒锋②。
题阳华岩（宋·何麒）	名山固多岩，兹岩擅天下。屋大享千人，谷深量万马。谽谺通一水，旁午飞桥跨。石砾巧彫锼，松篁森绘画。古人栖遁处，文字犹凭藉。语妙元次山，名高陶别驾。瞿君三体篆，殆可斯翁亚。却后累百年，吾人来叹吒。伊予丘壑姿，嗜好若天假。终焉卜真隐，学道冀陶冶。丹成生羽翼，召节青童把。挥手挹霞芒，竦身朝帝者①。
题师子岩（宋·何麒）	旦为阳华游，轩豁谐素志。那知此嵌岩，近在回翔地。石如狻猊状，蹲伏呀可畏。虽无嚬呻威，尚使百兽避。漫郎嗜泉石，足迹靡不至。是岩端见遗，定自求其备。澹岩冠湘中，瑰玮传万耳。此郎靳一言，亦以山无水。骨多欠膋血，草木咸枯悴。其谁喜冥搜，韵语发天秘。石门何晃荡，坐久三叹喟。径欲挽银潢，淙淙满人意①。
