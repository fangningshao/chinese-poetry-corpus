伍子胥庙（宋·鲍寿孙）　　五言律诗　押东韵	百世子胥庙，犹存寂寞中。鞭尸生快怨，抉眼死遗忠。故国古今梦，怒涛朝夕风。登临一长啸，斜日海门红①。
平山（宋·鲍寿孙）　　七言律诗　押尤韵	平冈横亘北城头，一上青冥目数州。吴岫南从京口出，蜀江东赴海门流。香销后土花如梦，烟锁雷塘草亦愁。惟有依然淮泗水，年年吹浪到瓜洲。
松声（宋·鲍寿孙）　　七言律诗　押庚韵	千丈森森磥砢生，风来岩壑韵琮琤。耳根一洗俗尘净，木末时闻天籁鸣。汹汹银涛朝拍岸，萧萧铁马夜还营。山中宰相殷勤听，说与傍人笑绝缨①。
蒋山八功德水（宋·鲍寿孙）　　七言绝句　押支韵	功德河沙七宝池，可如甘露降三危。钟山一滴曹溪水，好及萧郎索蜜时。
维扬怀古（宋·鲍寿孙）　　七言绝句　押支韵	江北江南水一涯，迷楼结绮两堪悲。雷塘草绿人安在，曾见黄奴坐井时①。
句（宋·鲍寿孙）　　押支韵	我无孤雁句，君有倚楼诗。
