过仙都徐氏山居 其一（宋·李邦献）　　五言律诗　押删韵	道出仙都下，溪深草木闲。阴晴老农事，丰稔此心关。谁削千寻石，云藏万叠山。王程元有限，那得更跻攀。
马王庙（宋·李邦献）　　七言律诗　押阳韵	矍铄兹翁老莫量，据鞍犹得亚燕扬。能将岸帻窥文叔，祇把虚蛙当子阳。薏苡满车翻作祸，马人上日竟成行。三泷庙食传千古，回首云台草树荒①。
过仙都徐氏山居 其二（宋·李邦献）　　七言绝句　押删韵	四海无尘战马闲，稻梁桑柘绿回环。不知尽是君王力，华屋重重对好山①。
仁寿堂古梅（宋·李邦献）　　七言绝句　押麻韵	手种黄梅已着花，此身依旧在天涯。三年客罢携家去，赢得东风两鬓华①。
竹枝辞（宋·李邦献）　　押庚韵	江上渔舟叶叶轻，峡中云雨晚凉生。长亭宴罢客归去，桂树夕阳啼鸟声①。
菩萨蛮 腊梅（宋·李邦献）	薰沈刻蜡工夫巧。蜜脾锁碎金钟小。别是一般香。解教人断肠。冰霜相与瘦。清在江梅右。念我忍寒来。怜君特地开。
