留题伏波岩（宋·章岘）　　七言律诗　押元韵	江澜洄洑齧山根，山裂岩开石室存。溺鬼夜呼千嶂黑，蛰龙晨起一川浑。金沙试决通泉脉，翠壁闲题破藓痕。三伏几人逃畏暑，岂惟河朔有清尊①。
留题龙隐岩（宋·章岘）　　七言律诗　押先韵	碧①崖石室俯清涟，蟠蛰灵虬不记年。委蜕去为天下雨，抱珠归作洞中眠。照开雾脚澄溪月，滴破云根暗穴泉。负郭胜游虽信美，桑间留爱我无缘。
治平丙午仲冬中浣游释迦寺登环翠阁（宋·章岘）　　七言律诗　押删韵	吏局区区得暇难，倚崖高阁暂登攀。群峰半出重林外，小艇横浮一水间。霜叶信风随鸟逝，晚云沉石伴僧闲。夕阳欲下犹回恋，更鼓清琴数弄还。
丁未上巳重游龙隐岩（宋·章岘）　　七言律诗　押微韵	溪干舣棹访岩扉，危磴攀缘不欲归。垂乳滴声当佛座，宿云留润在僧衣。聊开禊席临流水，闲掷文竿到落晖。旅宦天涯甘寂寞，送春无意惜芳菲。
和李升之夜游漓江上（宋·章岘）　　七言律诗　押麻韵	自笑无钱对菊花，天寒欲冷慢令赊。桄榔叶暗临江圃，茉莉香来酿酒家。月雾空濛萤照水，霜风萧瑟鹭眠沙。归寻独秀山前路，城角参横斗柄斜①。
自龙隐岩泛舟至雉山（宋·章岘）　　七言绝句　押删韵	晴溪几曲度①澄湾，朝涉龙岩晚雉山。林叟野僧休笑我，平生所得②是官闲。
雉山（宋·章岘）	营邱水墨师，不识桂林山。半世阅渠画，今始陋坚顽。岭边千奇峰，浓绀梳云鬓。肩舆兀醉梦，所窥才一斑。偶投雉岩宿，洞穴穷孱颜。旁通赤明天，南极地所寰。更登云外顶，下视江湾湾。群仙无我笑，畏汝碧玉环。我久堕尘网，岁晚嗟良难。往来等幻化，南北俱乡关。却怜雪花儿，三生此山閒。愿力不汝无，永悟无所还①。
