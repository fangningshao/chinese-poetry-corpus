钓鱼台（宋·陈允升）	罗浮山崒嵂，安有钓鱼台。台居观东隅，此名从何来。昔时爨下童，辛勤水与柴。岁久功行完，豹变山阴霾。一朝采幽涧，恍然江海涯。篙师舣舟在，相与语诙谐。爨童有行计，篙师相与偕。得鱼馈主翁，辞去挽不回。傍者蹑其踪，扁舟往岩崖。始信武陵源，有路通尘埃。回视所遗鱼，化作沟中材。古有恒真人，事岂欺我哉。太公渭水滨，白头佐□□。子陵七里滩，清风永可怀。爨人去几秋，鱼台尚崔嵬。此名照青史，此石封苍苔。我来笔其事，灵踪救沈埋。山中胜事多，对此空徘徊①。
