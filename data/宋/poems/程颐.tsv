睢阳五老图（宋·程颐）　　七言律诗　押寒韵	天朝罢命锡归闲，富寿康宁老税冠。国史标名知骨鲠，邦人图像胜楹桓。龙飞天上时还暖，鱼跃波心气未寒。惟我潜心于易理，备知先哲应时看①。
游嵩山（宋·程颐）　　七言绝句　押尤韵	鞭羸百里远来游，岩谷①阴云暝不收。遮断好山教不见②，如何天意异人谋。
谢王佺期寄药（宋·程颐）　　七言绝句　押真韵	至诚通圣①药通神，远寄衰翁济病身。我亦有丹君信否，用时还解寿斯民②。
闻侯舅（二字徐本作舅氏侯无可）应辟南征诗（宋·程颐）	辞华奔竞至道离，茫茫学者争驱驰。先生独奋孟轲舌，扶持圣教增光辉。志期周礼制区①夏，人称孔阴生阙西。当途闻声（弘治本作者）交荐牍，苍生无福徒尔为。道大不为当世用，著书将期②来者知。今朝有客关内至，闻从大幕征南（弘治本作边）垂。南垂凶冠陷州郡，久张螳臂抗天威。圣皇赫怒捷书缓（弘治本作涣），虎侯秉钺驱熊罴。宏才未得天下宰，良谋且作军中师。蕞尔小蛮何足殄（弘治本作道），庶几聊吐胸中奇。
陆浑乐游（宋·程颐）　　押养韵	东郊渐微绿，驱马欣独往。舟萦野渡时，水乐春山响。身闲爱物外，趣逸谐心赏。归路逐樵歌，落日寒山上①。
句（宋·程颐）	尧舜几千年，其心至今在①。
