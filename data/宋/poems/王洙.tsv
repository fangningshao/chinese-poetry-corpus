赠狄国寅（宋·王洙）　　五言律诗　押灰韵	每读梁公传，青编日屡开。神交慕英烈，自喜见云来。一命须朝禄，连章荐楚材。凡升黄绶秩，世代乃身媒①。
戏改杜赠郑广文诗（宋·王洙）　　五言绝句　押祃韵	景纯过官舍，走马不曾下。蓦地趁朝归，便遭官长骂①。
春集东园赋得萼字（宋·王洙）　　押药韵	燕退朝事希，鸣驺出云阁。近游速朋彦，名园接闉郭。幽芳尚閒整，新樾已清漠。欢谈一坐倾，递饮百分涸。我亦醒而狂，遵溪纵行乐。晚驾方惜归，正巾坠香萼①。
重建岘山羊侯祠歌（宋·王洙）	襄阳南出大路奔，小山曰岘名特尊。山形卑堕不峻极，屹若巨首临江濆。大山半空不成霍，绝水阙左非其①亹。砠巅赑屃戴危石，箕踞曼衍罗芳荪。汉流长骛滨其足，东望瀰迤皆平原。槎头下瞰罟罶集，蔡洲近眺田园蕃。何物兹山匪秀出，得使今古闻听喧。自昔羊公好登览，山名直为贤者存。鹿门望楚镇区境，凤林冠盖延山樊。丹岩翠壁互幽胜，日月亏蔽烟岚屯。公胡遗彼而乐此，谈者未始聊诊论。吾谓圣达意超豁，高览便欲周乾坤。孔登泰山小天下，阮升广武叹竖昏。会稽探穴禹书出，之罘望海云涛翻。此中风景亦虚远，极目见尽江山源。东吴未定劳机策，置酒啸咏纾忧烦。数顾润②甫恤躬后，誓将百岁游清③魂。对公盛德与山永，正唯湛辈如公言。今兹去公仅千载，凛然英气犹轩轩。我来追古一长息，旧迹废毁成悲吞。民豪占山童其木，嘉植不得容本根。利取薪苏积稛絭，粥之陶瓬供烧燔。羊公无庙忽不祀，但纵淫鬼歆牲蘩。中庭有碑即堕泪，至今观者怀仁恩。于民何诛不足问，非民忘德由官惛。下教邑里复祠宇，叙诸祭典跻之元。思仁爱树恭所茇，禁止樵伐修壖垣。且欲王命得守固，誊言状事驰九阍。书闻天子蒙报可，金石款刻垂后昆。使民永念古遗爱，勖尔风化常丕敦④。
句（宋·王洙）　　押阳韵	槐杪青虫缒夕阳①。
