游石桥至塔头路（宋·徐大受）　　五言律诗　押尤韵	招手晴云豁，妙高峰顶头。竹舆摇午梦，茗椀唤春愁。俎豆罗千嶂，虚空起一沤。危栏闲徙倚，万象入冥搜。
题林咏道浮江别业（宋·徐大受）　　五言律诗　押庚韵	密林凝昼寂，一叶动须惊。砌净飞花影，池深落果声。正宜铺枕簟，且复倒瓶罂。向晚催归急，烟江野艇横①。
入万年谒简庵清老追和曾使君诗板韵（宋·徐大受）　　七言律诗　押庚韵	踏破深崖苍石棱，八峰来谒简庵清。山花照座一两点，雪狖叫云三四声。诗带烟霞藏旧刻，门开楼阁见经行。平田浅草归时路，风月依然度百城。
送辉老自赤城住圣水（宋·徐大受）　　七言律诗　押侵韵	道人去住本无心，云出空山鹤在阴。试问白莲同净社，何如赤壁卧青林。叫群孤雁水天阔，啼雪冷猿岩洞深。要勘山门骑佛殿，春风杖锡傥来临。
入石桥路林木蓊郁但闻涧声潺潺忽惊湍飞雹骇绿纷红杂然而下口占二绝句（宋·徐大受）　　七言绝句　押先韵	略彴微分碧玉湾，杖藜穿破郁蓝天。山深草木春无路，时有藤花一树妍。
方外诗友机空二禅娄诧莲峰五月梅雨深林丛薄中娑罗花特异每以未见为恨夏初过此而桥东是花豫开岂应真大士出此以相劳耶（宋·徐大受）　　七言绝句　押东韵	九葩一萼鹤翎红，开落梅黄烟雨中。千叶青莲无路到，不知春在石桥东。
归路过福圣观瀑布辉老踞坐盘石二绝题飞雨亭（宋·徐大受）　　七言绝句　押微韵	电激河翻白雨飞，青烟紫雾落斜晖。山中道士秘泉石，只到此亭牵客衣。
