静治堂书怀（宋·史安叔）　　七言律诗　押微韵	长揖薰风咏式微，诪张山鸟怪儒衣。竹君伴我寻诗瘦，梅子从谁学道肥。先自宦情如雾薄，可堪乡梦与云飞。支林堂下波光好，鹭笑鸥嗔胡不归①。
曲君（宋·史安叔）　　七言绝句　押东韵	冥搜浑不见诗踪，却在陶然一醉中。到得醒来诗又去，曲君那有许神通①。
和惜梅（宋·史安叔）　　七言绝句　押真韵	雪飞浑不管梅嗔，都把寒来障却春。直恐雪欺浑冻损，那知雪后越精神①。
问梅（宋·史安叔）　　七言绝句　押灰韵	瘦藤拄晓觅寒梅，着蕊南枝开未开。祇我往来亭下路，芒鞋颠倒印苍苔①。
晓亭（宋·史安叔）　　七言绝句　押庚韵	短褐冲风立晓亭，无端物物搅诗情。梅边正被寒山恼，又听松梢衮雪声①。
谩成（宋·史安叔）　　七言绝句　押阳韵	闲较新诗意未降，吟髭撚断数茎霜。忽然得句笑声发，惊起花间蝶也狂①。
