重过京口（宋·邵亢）　　五言律诗　押尤韵	今春扬子渡，江柳拂人头。转面庭帏远，伤心岁月流。练塘荷芰晚，甘露黍禾秋。此日南归路，云閒醉寿丘。
寄吴处厚（宋·邵亢）　　七言律诗　押鱼韵	流年直是隙中驹，别后情怀懒似疏。天上又颁新岁历，床头未答故人书。殷勤鱼雁功曹檄，狼藉杯盘上客鱼。好在仲宣家万里，从军苦乐定何如①。
方氏故居（宋·邵亢）　　七言律诗　押删韵	偶分鱼竹到稽山，处士林泉一望间。岁月自随流水远，姓名长与白云闲。鉴中人去荒遗迹①，溪口僧来写旧颜②。何日放船访岩薮，吾门高第约跻攀③。
送程给事知越州（宋·邵亢）　　七言律诗　押尤韵	澄江渺渺豫章楼，曾是双旌再岁留。五马解鞍方北上，万艘蜚栗又南游。说棠重到清阴在，埋剑将磨异气浮。求得公閒且行乐，即看华发满人头①。
