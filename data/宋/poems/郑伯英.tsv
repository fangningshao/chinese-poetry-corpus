和清卿雪溪泛舟晚登华盖亭（宋·郑伯英）　　七言律诗　押尤韵	满江风雨酿清愁，坐啸烟波一叶舟。目送飞花千里去，身随空碧一鸥浮。兜罗世界成游戏，欸乃声中自唱酬。试问剡溪回棹客，可能乘兴上南楼。
清明泛舟（宋·郑伯英）　　七言律诗　押庚韵	风雨连朝忽转晴，天还著意作清明。簿书共了公家事，尊酒聊酬我辈情。花却馀寒红尚瘦，柳融初日黛犹轻。一年春事才如许，又作明朝祓禊行①。
自新昌入天台（宋·郑伯英）　　七言绝句　押齐韵	升高无过胡孙擂，行险胜于老鼠梯。何事将身来试此，要参大士石桥西。
石桥煎茶（宋·郑伯英）　　七言绝句　押尤韵	白发青衫故倦游，何人能办钓鳌钩。却逢大士开青眼，现出茶花五百瓯①。
放龟（宋·郑伯英）　　押支韵	城中有四灵，麟凤神龙龟。凤翔兮千仞，麟兮不可羁。天用莫如龙，在在风云随。拙哉老督邮，何时列于斯。浪言莲上巢，甘作床下支。床支木为辱，刳剔良可悲。陂塘溢春水，爬沙闯晴曦。渔师舍网罟，掇取如拾遗。解甲伏砧玞，哀鸣极呜咿。卜师更安忍，钻灼无完肌。有身不自灵，昔闻今见之。百金出敝楮，骈首还清漪。千岁善保汝，左顾非我期。愿言贻日者，吉凶访丛蓍。
