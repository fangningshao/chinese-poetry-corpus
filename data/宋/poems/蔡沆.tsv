游西山（宋·蔡沆）　　五言律诗	闻道西山胜，今朝始见山。鹤鸣双剑动，龙喷紫霄寒。人去台空古，墨灰沼未乾。紫阳招不作，登眺共谁看。
自咏二首（宋·蔡沆）　　五言律诗　押庚韵	青春不可再，白发两三茎。得句非诗史，为文学雅成。愁多凭酒散，老至逐人行。开卷无相似，长吁负此生。
闲游（宋·蔡沆）　　五言律诗　押鱼韵	缓步荒郊外，杖藜看耨锄。蓑衣蒙短褐，野饭摘残蔬。雨过苗花湿，云深草树疏。敲门无犬吠，何处觅樵渔。
夜行舟（宋·蔡沆）　　五言律诗	霞晚临江岸，云深不见星。鸟栖沙篆暗，山远暮钟鸣。燃火移村色，号风晚度声。船窗迷漏鼓，独立向天明①。
春日即事二首（宋·蔡沆）　　七言律诗　押真韵	人生何事最为亲，不看春容不识真。岸柳细摇多意思，野花初破足精神。精神识后施为别，意思到时言语新。为报同侪须急赏，莫教春去始伤春。
登高（宋·蔡沆）　　七言律诗　押侵韵	九日登高庙阁阴，山间犬吠白云深。清秋空谷寒侵夜，绕屋幽林翠满岑。佳景随开陶令兴，雅怀犹负远公心。年来名利都抛却，唯有游观到处寻。
游白鹿洞（宋·蔡沆）　　七言律诗　押侵韵	古洞云封山正阴，攀藤负石此登临。双峰削剑雄中外，五老当头壮古今。入室颙瞻先圣像，登台惭愧昔时心。十年梦寐今方见，终老生涯只处寻。
坐龙池观瀑布泉（宋·蔡沆）　　七言律诗　押尤韵	一上巍峰独枕流，匡山爽气为君收。泉飞直下三千丈，池喷奔分数百州。净练银河辉映阁，烟凝碧树吐成楼。先师巨笔悬崖石，文物风光度几秋。
