题张公翊清溪图（宋·张励）	九华郁兮江南山，清溪下兮贯山间。江北骛兮溪东旋，浊汤汤兮清漫漫。山几转兮水几盘，近交臂兮远连环。决天末兮浮云端，齐之山兮秋之浦。景晦明兮气吞吐，草木蓊兮媚林莽。绣屏张兮翠绡舞，深窈窕兮掩幽坞。雨吟猿兮风啸虎，下凫雁兮泳鲂鱮。商之樯兮渔之罟，互出没兮更散聚。樵有舍兮梵有宇，云岩阿兮棘樊圃。翚连甍兮岸之浒，弄潺湲兮棹容与。中横绝兮梁为渡，隐孤城兮其西去。春之朝兮秋之夕，风既清兮月又白。遐矫首兮俯陈迹，携佳人兮不可得。空远望兮中感百，思悠悠兮情恻恻。怅兴亡兮怀今昔，独兹溪兮无终极。嗟夫人兮摆尘滓，遥徜徉兮玩山水。移山川兮置窗几，手舒卷兮千万里。辀余车兮秣余马，往其从兮山之下。枻吾舟兮泛清泻，乐鱼鸟兮放林野。愿未适兮胡为者，聊寓言兮公墨画①。
句（宋·张励）　　押元韵	莫言伯道无儿嗣，看取千秋祀事存①。
