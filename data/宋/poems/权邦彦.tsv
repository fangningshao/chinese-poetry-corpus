浙源山（一名浙岭）（宋·权邦彦）　　七言律诗　押灰韵	一抹冷云遮岭半，千章古木满岩隈。山深林合失昏昼，路转溪回迷去来。鹰隼翻空何事击，猿猱缘壁为谁哀。此行步步山寮界，归雁诗图相对开①。
二月九日游百门泉览□由殿院有诗刻石因用其韵书之并律诗奉呈 其二（宋·权邦彦）　　七言律诗　押灰韵	眼看绿净思悠哉，绉縠圆珠串欲裁。船稳恍如云外去，鸟飞惊自鉴中来。浺瀜陂浸秦山碎，觱沸泉萦济水回。何似此闲弄明月，月中长啸有高台①。
乐平道中（宋·权邦彦）　　押麻韵	稻米流脂姜紫芽，芋魁肥白蔗糖沙。村村沽酒唤客吃，并舍有溪鱼可叉。枹鼓不鸣盗贼少，鸡豚里舍语声哗。赛神还了今年愿，又整明年龙骨车①。
二月九日游百门泉览□由殿院有诗刻石因用其韵书之并律诗奉呈 其一（宋·权邦彦）	西山□人巧相逼，兴欲乘风先两腋。犯寒策马古共城，未见春林眩红碧。土膏浮焰远沄沄，野烧旧痕明皪皪。造幽忽觉累物异，心瑩如澄眼如拭。山根出泉泉涌窦，泓此一样玻璃色。炯然毛发立可数，我欲探之还杖植。郦元水经陆羽品，甲乙未许来轻敌。径须乘夜□□□，□试飞桡拨云迹。寒垣奔□□长□，□帽多尘更吹炙。偶来娱此得闲旷，尘土自无何用涤。境清意彻两相会，坐对行吟一倾臆。鸥鹭飞浮亦闲暇，知我忘机群可入。拟将笔力出□□，□□才□费雕刻。荒乘野逸不知倦，是乐个中真自适。暮归穿邑惊市人，应笑新迁二千石。
