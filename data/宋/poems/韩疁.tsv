高阳台 除夜（宋·韩疁）	频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。
浪淘沙令 其一（宋·韩疁）	莫上玉楼看。花雨斑斑。四垂罗幕护朝寒。燕子不知人去也，飞认阑干。回首几关山。后会应难。相逢祗有梦魂间。可奈梦随春漏短，不到江南。
浪淘沙令 其二 丰乐楼（宋·韩疁）	裙色草初青。鸭绿波轻。试花霏雨湿春晴。三十六梯人不到，独唤瑶筝。艇子忆逢迎。依旧多情。朱门只合锁娉婷。却逐彩鸾归去路，香陌春城。
长相思（宋·韩疁）	郎恩深。妾思深。祗为恩深便有今。回纹辜旧吟。云沈沈，水沈沈。一点坚如百炼金。郎应知妾心。
