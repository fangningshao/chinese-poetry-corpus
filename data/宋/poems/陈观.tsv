寄友人（宋·陈观）　　五言律诗　押侵韵	废书开复卷，宁与世浮沉。万事自有分，一生闲用心。天寒快征马，日暮急归禽。多少隆中客，空为抱膝吟①。
閒乐堂独坐（宋·陈观）　　七言律诗　押真韵	廿年无累一閒身，卜筑深源绝四邻。屋外桃蹊刘阮路，门前柳色义熙春。溪山处处从为主，麋鹿时时不避人。自是顽樗非世用，敢言盛代有遗民。
天游峰（宋·陈观）　　七言律诗　押尤韵	山水参差六曲流，此中绝境适天游。几千万类尘根净，三十六峰云气浮。翠耸层霄峦壑胜，碧笼静涧竹松稠。琼浆可致胡麻熟，瓢笠何妨为永留①。
题甄氏访山亭二首（宋·陈观）　　七言绝句　押文韵	水流花落石生云，日静风暄草欲薰。老去风流犹未减，一邱一壑尚勤勤。
天壶道院（宋·陈观）　　七言绝句　押先韵	山径崎岖紫翠连，白云深处是壶天。客来无物供吟笑，旋摘新茶煮石泉①。
武夷山（宋·陈观）	邮亭立溪端，上有石鼓字。回顾溪水中，石鼓安所置。移舟溯清流，前山郁苍翠。一曲遽停桡，寻真步幽邃。洞天阊阖开，殿阁俨神位。秦汉纪兹山，武夷君所治。幔亭晏曾孙，遐踪久已秘。巍巍大王峰，玉女傍立侍。狮子西东来，昂藏不敢肆。我本羽衣人，憩迹升真地。珍重学仙翁，命舟行厨备。溪山偕侣游，讨论每延迟。二曲顿清奇，彼美宛临水。三曲多仙岩，峭峙罕匹类。倚空架舟函，不腐亦不坠。小泊三杯石，坐玩逸清思。石上饮三杯，昔贤同一致。四曲入云中，繁花方妩媚。春光耀亭台，灵草渐萌瑞。崖阴刻字新，往往书故事。五曲达平林，蔼然千古意。精舍瞻遗容，丰碑诵遗记。杏坛相因依，高堂揭仁智。却令闽越中，居然作洙泗。雄哉大隐屏，仙掌列其次。六曲转盼间，仰高发长喟。七曲著渔家，碧津富投饵。八曲寂尔过，楼岩无鼓吹。穷幽造灵峰，玄都矧可暨。临池数本桃，道士昔手植。感慨却回舟，烹鲜侑扬觯。九曲烟霞深，彤庭敞宏庇。即此非桃源，复何工拟议。仙客偶谈玄，主人已心醉。欢言一宿留，醺酣饱熟睡。晨兴复招邀，具我鸡黍饲。临行意有馀，醇醪馈盈器。顺流睇层巅，天游冀愿遂。扪萝履崎嵚，登陟良不易。绝顶隐君居，崇台境殊异。凭虚俯危栏，重峦俱下视。参差森欲动，恍惚眩眸眦。灵飙空中来，松竹舞仙帔。杖藜还高冈，夷犹不忍弃。何当濯尘缨，永兹飘笠寄。归休赋长篇，聊为斯游识。
聚奇楼（宋·陈观）　　押支韵	世人宝珠玉，往往身殉之。日遇佳山水，谁复知其奇。余本丘壑士，烟霞夙所怡。结楼清溪上，青山匝四维。云宫接水殿，瑶草杂琼枝。丹碧纷纷见，星河面面垂。阴晴多异赏，陟降穷二仪。离朱不易辨，绘画空复施。万状归目睫，百宝呈参差。藏珠与怀璧，娖娖徒尔为。
