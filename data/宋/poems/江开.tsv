玉楼春（宋·江开）	风前帘幕沾飞絮。家在垂杨深处住。倚楼无语忆郎时，恰是去年今日去。帝城箫鼓青春暮。应有多情游冶处。争知日日小阑干，望断斜阳芳草路。
菩萨蛮 商妇怨（宋·江开）	春时江上廉纤雨。张帆打鼓开船去。秋晚恰归来。看看船又开。嫁郎如未嫁。长是凄凉夜。情少利心多。郎如年少何。
浣溪沙（宋·江开）	手捻花枝忆小蘋。绿窗空锁旧时春。满楼飞絮一筝尘。素约未传双燕语，离愁还入卖花声。十分春事倩行云。
杏花天（宋·江开）	谢娘庭院通芳径。四无人、花梢转影。几番心事无凭准。等得青春过尽。秋千下、佳期又近。算毕竟、沉吟未稳。不成又是教人恨。待倩杨花去问。
