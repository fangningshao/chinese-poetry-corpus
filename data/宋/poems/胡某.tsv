淳熙十三年六月中使奉德寿宫命捕金银鱼（宋·胡某）	千顷山高六十里，上有寒潭清且泚。神龙久向此中蟠，作霖肯为苍生起。群鱼从之时浮沈，噞喁光彩岁月深。自然形质异凡鬣，或如美玉或如金。或青或红或閒色，纵使丹青模不得。几年潜伏少人知，一旦声名动京国。皇家太平端好奇，麟欲效瑞凤欲仪。白环银瓮争走献，岂得汝辈藏洿池。深山大泽多遗宝，纡馀卓荦皆娟好。愿移网罟聊一施，崭然头角趋明时①。
