重游临武秀岩（宋·曾晞颜）　　七言律诗　押元韵	琼楼玉宇落荒村，鸡犬无声到洞门。采凤久藏丹穴羽，青莲倒续华峰根。笑谈疑有宫商应，剜刻浑无斧凿痕。莫讶空中能卓立，亭亭一柱拄乾坤。
贺新郎 贺耐轩周府尹己卯（宋·曾晞颜）	富贵人间有。就如今，秤量阴德，还公最厚。一郡鹘崙全似旧，春满霜畴稻亩。近帐外、干将夜吼。直指禾川弄霆雷，从山阴、鹿健那能走。都算计，怎担负。单车曲曲穿岩窦。向迷途、分明一呼，散渠回首。夹路香花迎拜了，见说家家举酒。道公是、再生父母。活一口还添一岁，这一回、活几千千口。只此事，是公寿。
好事近 以梅为寿（宋·曾晞颜）	昨夜探寒梅，先报一阳消息。天遣花神妆点，衬贤侯清白。试将玉蕊比修龄，算枝头千百。更有不凡风味，付调羹仙客。
