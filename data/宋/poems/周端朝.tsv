黄田禹庙（宋·周端朝）　　五言律诗　押先韵	越人犹绩禹，疏凿此江边。地合秦城水，门浮楚客船。荫槐为帝里，种稻属徭田。嘲𠹗巫言罢，寒云又惨然。
三江口（宋·周端朝）　　七言律诗　押鱼韵	吴门台北竹楼隅，三日追陪漫叟居。晓梦惊辞赤壁鹤，夜栖看打武昌鱼。横洲遥溆分灯影，落月斜河运斗车。回伏三江问汉口，陆离兰叶响环琚①。
草堂（宋·周端朝）	上林不花一水净，游鱼姿媚翻寒景。钓蓑风冷天欲霜，惟有白鸥双对影。北邻白帻南乌巾，暮鸦共集无行人。草堂老翁唤不醒，孤照野梅消息新①。
拟古（宋·周端朝）	秾桃复秾李，照影落春水。渡头看青杨，剪剪从风起。裁书写连环，殷勤问行李。一笼幺凤翼，一系青鸾尾。江南三月天，群英烂如绮。开到芜菁花，春事良未已。何当缓缓归，荡漾绿波里。
客去（宋·周端朝）　　押支韵	客去深闭门，晏坐支其颐。门前车马喧，而此不及知。独鼓无弦琴，自着一色棋。鸟啼花含笑，相对亦怡怡。
