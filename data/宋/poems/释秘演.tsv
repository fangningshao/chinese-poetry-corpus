山中（宋·释秘演）　　五言律诗　押侵韵	结茅邻①水石，澹寂益闲吟。久雨寒蝉少，空山落叶深。危楼乘月上，远寺听钟寻。昨得江僧信，期来此息心。
淮上（宋·释秘演）　　五言律诗　押蒸韵	危桥当古寺，闲倚喜同僧。极浦霁秋雨，扁舟明夜灯。风沈人语远，潮涨月华升。万事空凝念，其如总未能。
贾希德（宋·释秘演）　　五言律诗　押文韵	山东持木铎，高识世难群。览照惊秋鬓，看碑见旧文。救时曾抗牍，退迹欲眠云。帐外横经者，清朝已立勋。
寄四明教主（宋·释秘演）　　五言律诗　押删韵	古疏传深旨，清流照瘦颜。四方来问道，半世不离山。养鹤怜终洁，看云许共闲。仍闻焚幻质，几欲别人间。
洛阳春（宋·释秘演）　　七言律诗　押微韵	雨霁园林宿霭微，暖风迟日荐芳菲。池蒲露剑惊鱼跃，帘额翻波碍鸟飞。好景正繁春未半，小桃初放蝶仍稀。闲中两两高阳辈，醉泥东君夜不归。
游古观（宋·释秘演）　　七言律诗　押先韵	参差宫殿倚青天，一别重来四十年。老桧挂巢时有鹤，乱云藏洞久无仙。春移草色抽新带，雨养苔痕压旧钱。两两相逢皆不合，落花流水石炉烟①。
书光化军寺壁（宋·释秘演）　　七言绝句　押尤韵	万家云树水边州，千里秋风一锡游。晚渡无人过疏雨，乱峰寒翠入西楼。
