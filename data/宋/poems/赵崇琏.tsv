题曹孝娥（宋·赵崇琏）　　五言律诗　押真韵	孝女方童丱，哀诚动鬼神。父沈迷死所，己不爱其身。苍桧根泉壤，灵祠食水滨。中郎八个字，恼得老奸人。
题关夫子（宋·赵崇琏）　　七言律诗　押侵韵	天挺孤忠世所钦，桃园口血誓坚金。单刀万古英雄胆，明烛一生节义心。蜀汉史书传不朽，春秋庙祀有馀歆。当年无奈曹孙在，今日曹孙何处寻。
题两桥（宋·赵崇琏）　　七言律诗　押尤韵	一溪夹道枕流水，上有两桥横绝流。乌鹊互飞银汉夜，彩虹交映玉潭秋。东西雨过苔痕润，左右晴分浪影收。谁是当年题柱者，还应并驾到瀛洲①。
