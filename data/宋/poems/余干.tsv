和邓慎思诗呈同院诸公三首（宋·余干）　　五言律诗　押微韵	秋日同文馆，官寮许暂依。卫轩留鹤住，楚泽滞鸿归。木选山中胜，珍求世上稀。清时方物贡，宁在箧中玑。
和邓慎思未试即事杂书率用秋日同文馆为首句三首（宋·余干）　　五言律诗　押微韵	零露沾明砌，凄风入邃闱。添愁虫①劝织，惊梦鸟催归。哀调孤吹笛，寒声远捣衣。飘蓬虽已久，今夜觉分违。
和邓慎思初入试院（宋·余干）　　七言律诗　押庚韵	江南尝应檄书行，多向西风拂露英。薄暮解装融祖寺①，侵晨挥策楚王城②。明蟾又见中秋色，哀雁仍闻半夜声。怀旧感新搔短发，归时应有二毛生。
试院即事呈诸公（宋·余干）　　七言律诗　押歌韵	去家策马上长河，逆旅光阴忽忽过。陈迹不堪追放浪，新才仍复委搜罗。雅谈幸有青云士，佳句宁无白雪歌。此兴非凭吟笑遣，未应能奈客愁何。
和邓慎思重九考罢试卷书呈同院诸公（宋·余干）　　七言律诗　押冬韵	庭实方期国士充，知音须办①铎符钟。孔融爱客樽常满，摩诘思亲节又逢。鸟②养任真终自适，彘③谋伤性竟谁从。开门预计无多日，犹起清愁暮霭浓④。
和邓慎思同舍问及故山景物用钟字韵诗以答（宋·余干）　　七言律诗　押冬韵	烟霞曾是踏诸峰，翻作清歌笑玉钟。几代孙经桃坞隔，千年坛忆华山逢。美才方赴鸣驺召，逸兴何由税驾从。我亦江乡成阻阔，西风归意浩然浓①。
和曹子方呈邓张晁蔡（宋·余干）	可畏日轮如赤釜，赖有群仙司下土。稍从寥廓涌浓云，旋向尘埃洒甘雨。松萝既女更施泽，山木欲童俄得乳。马牛暂息要途劳，鱼鳖顿舒炎海苦。野鹳那虚屋上鸣，穴狸不缪山中语。清风岂假白羽摇，轻汗宁沾翠绡舞。已怜爽气满襟袖，更喜馀霞照庭户。后朝便足（张集作是）阅英才，为指帡幪设千俎。
次韵天启戏为禅句之作（宋·余干）	一片木柴投向釜，不是知音色如土。道途谩用运三车，根性终然资一雨。相逢倘获个中人，涓滴何辞北（张集作比）驴乳。善才童子天质奇，抛官远遁修行苦。果向北山曾遇人，便解捐书寻一语。而今脱却七斤衫，相见山山惟作舞。秋闱何幸相握手，未厌夜深来叩户。莫愁客至将何待，困有眠床饥有俎①。
次韵赠无咎学士（宋·余干）　　押阳韵	毗陵城如金斗方，往事历历那能忘。相逢童子佩兰芳，秀发人指谁家郎。未几重见突而长，即今不觉秋蓬苍。戏笑岂复为儿狂，追昔宓子初登堂。辞锋峭拔森刀枪，器识沉远包氐羌。阳秋宁肯露否臧，有子游学先聚粮。相将百里陟岵冈，邂逅一挹坐僧床。大辩倾注如无旁，天马方谓先骞骧。观鱼谁复驻濠隍，瓜期受代垂趋装。当路奏牍交称扬，行将超擢奄云亡。坐令志气不得偿，传家岂诧（张集作托）钱一囊。诸儿经行名州乡，挟书继踵诸父行。旋见天衢飞骕骦，论治直要超周商。术卑效浅笑杜房，况是亨运遭兴王。致君绍祖邦家光，何止追考归焚黄。邃庭朝露明芸香，异书满阁秋气凉。咏歌间成随豆觞，读之如欲凌云翔。暂近（张集作迂）大手离未央，□□□□□□望。挈箧来寄深闺霜，宾兴贤能视文章。尊尚周孔麾韩庄，搜奇殆有通夕忙。英游疑动聚星祥，我归复翳环堵墙。世味已能如饮浆，羲皇上人琴一张①。
