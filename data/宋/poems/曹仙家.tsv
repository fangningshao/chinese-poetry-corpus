题梅坛（宋·曹仙家）　　七言律诗　押删韵	汉代梅君此鍊丹，古坛翠駮藓花斑。目穷鸟道青天远，榻转松阴白日闲。烟隔楼台分象外，风吹钟磬落人间。不知乘诏冲升后，几度飞鸾到旧山①。
赠邹葆光道士（宋·曹仙家）	罗浮道士真仙子，跃出樊笼求不死。冰壶皎洁水鉴清，洞然表里无尘滓。叱咤雷霆发指端，馘邪役鬼篆飞丹。朝吞露气松窗暖，夜礼星辰玉简寒。琴心和雅胎仙舞，屏绝淫哇追太古。幽韵萧深海岛风，馀音缭绕江天雨。真居僻在海南边，溪上帘栊洞里天。灵凤九苞飞槛外，珍禽五色舞花前。金丝岛露紫河车，青霓跨岭铁桥斜。罗浮自古神仙宅，万里来寻况是家。我昔闺中方幼稚，当年曾览罗浮记。形质虽拘一室间，精魂已出千山外。如今亲见罗浮人，疑是朱明降上真。剑气袖携三尺水，霞浆杖挂一壶春。松姿鹤步何萧散，风调飘飘惊俗眼。吾师出处任高情，止则止兮行则行。富有溪山宁愿利，贵怀道义不干名。我今寄迹都城里，门外喧喧那入耳。上床布被日高眠，不为公来不能起。问公去速来何迟，得接高谈几许时。白云偶向帝乡过，去住无踪安可期。我亦韶华断羁绁，何异飘蓬与翻叶。相逢邂逅即开颜，礼乐何曾为吾设。志同笙磬合宫商，道乖肝胆成胡越。相近未必常往还，相遥未必长离别。翩然孤鹤又南征，寄语石楼好风月①。
