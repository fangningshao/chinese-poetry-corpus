平江亭邀冯山允南同作（宋·赵衮）　　押药韵	文公昔记滕王阁，气象终天拂寥廓。崔颢题诗黄鹤楼，今日声华还磊落。安汉城头有佳处，江山清气归帘幕。少陵无人谪仙死，不遇才豪终寂寞。苍苔满地荆棘生，梁栋尘埃喧鸟雀。风流贤守一登临，久倚阑干情不薄。夜来风月觉澄清，天意人心如素约。仙葩当见浮空来，几百年来无此作。嗟予好古今白头，到底支离材力弱。木桃或见致琼瑶，免对江山负惭作①。
