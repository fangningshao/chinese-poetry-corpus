水龙吟 寿吴尉七月初一（宋·程霁岩）	夏秋晦朔之间，伊谁为作交承主。颙昂仙伯，挺生此日，宾凉饯暑。绛县老人，问将甲子，恰今岁数。举香山晏会，才先一载，愚深幸、获叨预。何以寿君初度。愿朱颜、年年如许。棘栖鸾凤，瑞浮鸂鶒，争如燕处。双桂渐香，灵椿好在，福全九五。向画堂深处，不妨重按，旧时歌舞。
满庭芳 寿徐佑卿七月初五（宋·程霁岩）	一叶鸣秋，五蓂纪瑞，申月还庆生申。巍巍郎宿，辉映寿星明。一段精神玉立，秋潭自、足副徽称。长生箓，只在公丹府，何待祝修龄。粉垣，才过了，便持荷橐，光近枫宸。况金瓯将启，庆满槐庭。朝旆行行入侍，彩衣映、衮冕辉新。从今去，相门出相，未数汉韦平。
