和曾密公江楼诗韵（宋·朱褒）　　五言排律　押元韵	太史声名重，江楼昔有言。诗清排屈宋，意古挹羲轩。飞栋苍云合，窥鱼白羽翻。台高萦水府，气爽返梅魂。市远风埃洁，川腴草木繁。沧浪初出日，瓠落可浮樽。曲岸疏帆影，枯槎隐烧痕。秋容天漠漠，春意雨昏昏。地易规模在，碑新典则存。溪山重入座，先哲岂虚论①。
慈云寺（宋·朱褒）	崩崖落云外，怪石相支撑。穿林出蒙密，忽有青山横。古寺瞰山腹，飞檐浮太清。寒流出其右，㶁㶁沿阶鸣。我昔作胜游，芒鞋弄飞径。今来四十年，白首徒自惊。高僧延我入，巾冠耸峥嵘。假榻寄清梦，飞泉夜澎轰。残灯闻弈棋，胜负时纷争。机心亦何有，战罢谩亏成。钟声随晓风，昴宿西南倾。骊驹仆在门，吾亦问归程①。
