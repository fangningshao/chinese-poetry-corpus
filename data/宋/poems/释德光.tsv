捧赐佛照禅师号敕黄示众（宋·释德光）　　七言绝句　押灰韵	天书亲自日边来，一道神光遍九垓。为瑞为祥恩力大，直教枯木解花开。
示建弥陀会（宋·释德光）　　七言绝句　押阳韵	了得惟心是道场，弥陀元不在西方。面门出入无人荐，刹刹尘尘迸宝光。
示僧鄮郭建接待（宋·释德光）　　七言绝句　押尤韵	玉几峰高难措足，行人多向半途休。无栖泊处开门户，个个教伊到地头。
沩山问仰山临济得大愚力得黄檗力颂（宋·释德光）　　押尤韵	黄檗山头遭痛棒，大愚肋下报冤雠。当机一喝惊天地，直得曹溪水逆流。
兴化打克宾克宾如此答颂（宋·释德光）　　押真韵	罚钱出院扬家丑，兴化聱头遇克宾。父子不传真秘①诀，棒头敲出玉麒麟。
答御制颂（淳熙三年）（宋·释德光）	当阳一句子，平地步青云。踏翻关棙处，便是主家春。
进即心即佛非心非佛颂（宋·释德光）　　押东韵	即心即佛无蹊径，非佛非心有变通。直下两头俱透脱，新罗不在海门东。
答御制颂（宋·释德光）　　押东韵	一句截流心路绝，千差万别豁然通。等闲更进竿头步，莫问西来及与东。
举船子和尚覆船入水而逝颂（宋·释德光）　　押先韵	蓦口一桡全杀活，点头三下鼻辽天。至今千古风流在，谁道华亭覆却船①。
偈颂十首（宋·释德光）　　押阳韵	口似血盆呵佛祖，牙如剑树骂诸方。而今死入阿鼻狱，看你如何孟八郎①。
偈（宋·释德光）	七手八脚，三头两面。耳听不闻，眼觑不见。苦乐逆顺，打成一片。路逢死蛇莫打杀，无底篮子盛将归①。
颂古十三首（宋·释德光）　　押支韵	出得山来早是迟，却于世上讨便宜。直饶一念超三界，好与拳头劈面椎①。
女真进千手千眼观音像颂（宋·释德光）　　押寒韵	一手动时千手动，一眼观时千眼观。自是太平无一事，何须弄出几多般①。
布袋和尚赞（宋·释德光）　　押微韵	拊背乞钱成漏泄，回头转脑昧真机。可怜闹里无人识，空自肩担布袋归。
圜悟和尚赞（宋·释德光）　　押微韵	才呼小玉便知归，撞破天关碎铁围。拈出东山暗号子，至今千古峭巍巍。
自赞（宋·释德光）　　押月韵	辞九重，归东越。听松风，对江月。冷笑老胡得一橛①。
