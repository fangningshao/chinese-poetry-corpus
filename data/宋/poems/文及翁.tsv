和太傅平章贾魏公咸淳庚午冬大雪遗安抚潜侍郎（宋·文及翁）　　七言律诗　押侵韵	身游廊庙意山林，六出花开一寸心。平地尺书叨载史，瞻天班贺齿诸任。屡丰岁事常如昔，太素风光直到今。收敛神功放晴景，白河半夜扫层阴①。
和东坡韵二首（宋·文及翁）　　七言律诗　押东韵	万寿山藏①不二中，九峰峰下善财童。敲门问竹机锋触，倚槛看花色界空。汝坐蒲团曾有梦，我来②刍牧愧无功。吴天蜀地元来近③，月照峨嵋日又东。
山中夜坐（宋·文及翁）　　五言绝句	悠悠天地间，草木献奇怪。投老一蒲团，山中大自在①。
次回仙韵（宋·文及翁）　　七言绝句　押鱼韵	开山凿石天无际，钓水耕云地有馀。金鼎莫传添汞法，墨池且问太玄书。
贺新郎 西湖（宋·文及翁）	一勺西湖水。渡江来、百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画艇，问中流、击楫谁人是。千古恨，几时洗。余生自负澄清志。更有谁、磻溪未遇，傅岩未起。国事如今谁倚仗，衣带一江而已。便都道、江神堪恃。借问孤山林处士，但掉头、笑指梅花蕊。天下事，可知矣。
失调名（宋·文及翁）	朗吟飞过。
