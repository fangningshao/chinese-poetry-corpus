惠山泉（宋·刘达）	灵脉发山根，涓涓才一滴。宝剑护深源，苍珉环甃壁。鉴影须眉分，当暑挹寒冽。一酌举瓢空，过齿如激雪。不异醴泉甘，宛同神瀵洁。快饮可洗胸，所惜姑濯热。品第冠寰中，名色固已揭。世无陆子知，淄渑谁与别。
冰泉洞（宋·刘达）　　押锡韵	飞泉落巍巍，湍水去激激。未若洞中源，静渊如得适。清润挹千岩，冷凝涵四壁。幽讨会有时，烦襟聊与涤。
龙渊（宋·刘达）　　押纸韵	岩岩白石嵌，深泉适此止。夜雨半山回，春风蛰龙起。清明无遁形，溥博有馀美。受浊不伤清，纳污非所耻。趣操比幽人，泓澄如得己。山林乃挺途，真复谁洗耳。
绣岭亭（宋·刘达）	绝境隔嚣纷，烟霞张綵绘。远目入无中，高情驰物外。春田发英华，秋林横紫翠。何时杖屦游，利名聊委蜕①。
