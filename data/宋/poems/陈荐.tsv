燕子楼（宋·陈荐）　　七言律诗　押尤韵	仆射新阡狐兔游，侍儿犹住水边楼。风清玉簟慵攲枕，月好珠帘懒上钩。寒梦觉来沧海阔，新诗吟罢紫兰秋。乐天才思如春雨，断送残花一夕休。
子房庙（宋·陈荐）　　七言律诗　押虞韵	博浪沙头触副车，潜游东夏识真符。风云智略移秦鼎，星斗功名启汉图。商老已来宁少海，赤松还约访仙都。雍容进退全天道，凛凛高风万古无①。
垓下（宋·陈荐）　　七言律诗　押庚韵	九里山南楚汉争，风波翻覆走长鲸。霸图欲断中宵失，帝业时来一战成。懒渡沧江惭父老，更无勍敌压韩彭。农人不识当时意，祗得春霖事耦耕。
范增墓（宋·陈荐）　　七言律诗　押豪韵	藏名羞立虎狼朝，乘鹤东依项籍豪。愤失壮图撞玉斗，不知天命与金刀。还家落日埋英气，回首浮云委旧劳。百步西连陵母冢，峨峨先识泰山高①。
句（宋·陈荐）　　押微韵	尘静山川狂鹿死，雷惊天地老龙飞（高祖庙）。
