挽通议叔祖吕硕人（宋·熊以宁）　　五言律诗　押真韵	旅殡胡尘里，凄凉七十春。望云长在念，对食几伤神。乌哺追思切，鳌峰卜□□。西风悲楚些，谁不泪沾巾。
题朱晦庵先生古樟书院壁（宋·熊以宁）　　七言绝句　押灰韵	杨柳阴阴一径苔，先生曾是手亲栽。几年杖屦追随乐，今日翻成梦里来。
挽叔父二首（宋·熊以宁）　　押鱼韵	道义时推重，功名志泊如。肯荒元亮径，坚卧孔明庐。乐事千钟酒，生涯万卷书。骑箕天上去，斜月照寒墟。
寿史沧洲（宋·熊以宁）	梯旻一何高，其势如龙蟠。下直湖万顷，襟抱沧洲湾。潭居占其胜，缥缈云涛间。海邦形势地，秀伟此为尊。诸湖如附庸，有水俱来环。元气昔孕此，停蓄固有存。挺生贤哲人，象服仍貂冠。道大久乃见，景好人亦闲。堂堂八座贵，袖手乐其天。龙飞御宸极，廊庙须公还。湖山虽尔佳，政恐思谢安。下客有侯喜，素仰斗与山。抠衣荷延纳，不弃蒯与菅。怜我尘土姿，欲使饵金丹。祗愧坐斤骨，蜕形良独难。恭惟我公贤，崔嵬不可攀。兹遇垂弧旦，竞赋崧高篇。南极正耿耿，三台辉紫垣。趣起对钧秉，永辅基图绵①。
水调歌头 寿常德府刘守（宋·熊以宁）	天地有英气，钟秀在人间。流虹甫近华旦，维岳预生贤。千载明良会遇，三世勋庸忠烈，谁得似家传。高论排风俗，抗志遏狂澜。记年时，胡尘外，拥朱幡。洪枢紫府功业，指日复青毡。拭目泥封飞下，趁取梅花消息，去去簉朝班。骨相元不老，何必颂南山。
醉蓬莱 寿察判（宋·熊以宁）	渐荷收绿盖，桂吐金英，嫩凉天气。香案仙官，向人间游戏。道貌孤高，灵扃恬淡，有寿星标致。梦得文章，水心谈论，家声相继。芙蓉上幕，龙藩胜地。剡荐交飞，宸衷简记。行趣朝班，便鸾坡螭陛。赞画堂中，垂弧节届，且举觞一醉。试问庄椿，春秋多少，八千馀岁。
鹊桥仙 寿帅守硕人并引（宋·熊以宁）	隐君仙裔，帅垣佳配。谁似硕人清贵。几番鸾诰自天来，森绿绶、彩衣当砌。莲开十丈，蓂留十荚，迟十日、瑶池秋至。殷勤祝寿指蟠桃，更重数、三千馀岁。
