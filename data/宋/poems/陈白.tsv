题胜光怡道轩（宋·陈白）　　五言律诗　押侵韵	了了无凝滞，谁人知此心。开池待海月，种树宿沙禽。白雪盈青简，古风生素琴。由来大隐者，何必在山林①。
妙智寺 其二（宋·陈白）　　七言律诗　押齐韵	排危步步上天梯，乔木苍苍拂紫霓。向日莫催琪树老，清宵应见玉绳低。云蒸巨壑金虬蛰，月落高岩翠羽栖。况复仙翁丹井在，碧霄歧路不须迷。
题元象大师房（宋·陈白）　　七言绝句　押寒韵	鹭行飞起绿杨岸，渔笛吹残明月滩。一片画图收不得，何人终日倚阑干。
妙智寺（宋·陈白）　　七言绝句　押齐韵	台岭名将方丈齐，当年曾说二仙迷。无人再得洞中信，空有桃花落剡溪。
