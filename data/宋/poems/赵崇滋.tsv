赵容州新居（宋·赵崇滋）　　五言律诗　押尤韵	旧日水心路，新添赵倚楼。诗名不寂寞，此地合风流。隔浦荷花雨，当门杜若秋。有时清兴到，夜半唤孤舟。
客舍（宋·赵崇滋）　　五言律诗　押庚韵	巷深人寂静，蛩守客床鸣。夜半后风雨，一灯前弟兄。愁来无好梦，吟到有新声。不信看双鬓，萧萧白几茎①。
悼步月（宋·赵崇滋）　　七言律诗　押元韵	雁过妆楼人不见，断肠又是一黄昏。不知天上婵娟影，能照人间寂寞魂。响屧廊深空认步，唾茸窗暖尚留痕。合将一把香酥骨，葬在巫阳云雨村①。
春晚（宋·赵崇滋）　　七言律诗　押微韵	水边寂寂苍苔晚，犹有东风为掩扉。一砚落花人睡起，半帘微雨燕飞归。旧时小草尘侵户，隔日馀薰润入衣。客又不来吟又懒，小山相对拂金徽。
求酒赵评事（宋·赵崇滋）　　七言绝句　押蒸韵	半老情怀睡不能，小檐霜月当寒灯。无人来问相如渴，敲碎梅花一夜冰①。
题飞霞观（宋·赵崇滋）　　七言绝句　押冬韵	水上红云岸上风，玄都观里又相逢。世间是色皆为妄，好去桃花只种松①。
句 其一（宋·赵崇滋）	事才有意终须失，人到无求始自高。贫悟交游秋后叶，老看富贵雾中花。从来尽说天堪问，天到如今亦厌烦①。
