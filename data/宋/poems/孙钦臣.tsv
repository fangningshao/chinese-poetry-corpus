罗浮即景（宋·孙钦臣）　　五言排律	巨鳌掀钓去，何代泛蓬瀛。百里风光积，崇朝香气横。盘根争耸拔，峻岭共峥嵘。伞盖千重出，笙竽万籁声。望高南镇越，势远北归溟。涧险难穷路，花多不记名。寒流飞白练，怪石叠苍琼。雨向山腰下，云从洞口生。乔松随岁古，异卉逐时荣。近逼天风冷，遥瞻海日明。淡烟轻纠素，修蔓密垂缨。泉涌知无尽，崖危讶欲倾。深沈宜造化，顷刻变阴晴。游客逢岩住，归僧带月行。更寻应有分，再到已忘情。但恐看难遍，须知画不成。惜哉居绝域，不得视公卿①。
