送张君宰吴江（宋·吴充）　　五言律诗　押歌韵	全吴风景好，之子去弦歌。夜犬惊胥少，秋鲈饷客多。县楼疑海蜃，衙鼓答江鼍。遥想晨凫下，长桥正绿波①。
送程给事知越州（宋·吴充）　　五言律诗　押庚韵	风力号强明，三朝选寄荣。谁非千骑长，独就五羊城①。仙殿图书掩，山阴父老迎。蓬莱登望好，太守擅诗名②。
史院席上作（宋·吴充）　　五言律诗　押鱼韵	兰台开史局，玉斝赐君馀。宾友求三事，规摹本八书。汗青裁仿此，衰白盍归欤。诏许从容会，何妨醉上车①。
题招题院静照堂（宋·吴充）　　五言律诗　押灰韵	人说招题好，师从静照来。亲携玉堂句，徐叩荜门开。好事能如此，题诗岂易哉。明年得东守，系舸一徘徊①。
召赴资政殿听读诗义感事（宋·吴充）　　七言律诗　押东韵	雪销鳷鹊御沟融，燕见殊恩缀上公。昼日乍惊三接宠，正风获听二南终。解颐共仰天颜喜，墙面裁容圣域通。午漏渐长知禹锡，侍臣何术补尧聪①。
岁日书事（越州作）（宋·吴充）　　七言律诗　押真韵	拂露屠苏酒满巡，越山如鬣水如鳞。日边虽望龙庭远，海上初传凤历新①。好景融融来破雪，和风细细欲黏人。莫言老守无心计，排比宾寮醉过春②。
众乐亭（宋·吴充）	使君新自四明归，邀我同为众乐诗。山川可爱惜不见，昼想夕思心为罢。恍然神遇若有得，赍身乃在天之涯。涨海连空四无岸，天吴却坐鲛人观。以手挥弄日月丹，能令桑田变瀰漫①。海边偶到山城中，山城二月多春风。牛羊闲暇夕阳晚，楼阁参差朝雾浓。一泓山溜佛头绿，环以翠屏屏六曲。人烟扰扰事嬉游，落花啼鸟更汀洲。中为台榭斗十二，上②有藻井排文楸。旁人指点此何许，云是四明行乐处。此乐为民非为身，始是③集贤钱使君。使君风韵谁之比，政事次公诗短李。醉凭熊轼劝耕畴，狂取螺杯翻舞袂。侬爱使君君勿归，诏书夺之知何为。闻侍玉皇香案侧，银台深阻无消息。意迷却悟坐空斋，忽省君诗昨日来。叠纸为君书所见，不知众乐诚然哉④。
句（宋·吴充）　　押真韵	南郭迎天使，东郊诏隐人（忆陕郊）。
