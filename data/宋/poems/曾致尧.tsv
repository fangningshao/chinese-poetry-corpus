望京楼（宋·曾致尧）　　五言律诗　押虞韵	望京楼上望，望久思踟蹰。境土连江徼，人家匝海隅。隔山川隐映，近郭水萦纡。雨过风腥槛，潮来岸浸芦①。
东林寺（宋·曾致尧）　　五言律诗　押真韵	江南杨柳春，日暖地无尘。渡口惊新雨，夜来生白蘋。晴沙鸣乳雁，芳草醉游人。向晚前山路，谁家赛水神①。
题军山徐秀才居（宋·曾致尧）　　七言律诗　押删韵	买断军峰不计钱，屋前屋后水潺潺。青春花发帘帷外，白日云浮栋宇间。金鼎欲成红气溢，玉芝初种紫苗悭。未知桃熟先生醉，鹤驭何人得往还①。
题义门胡氏华林书院（宋·曾致尧）　　七言律诗	华林书院集群英，讲诵兴来里巷荣。宾友尽为文苑客，子孙多是帝门生。九理下诏亲旌义，四相留诗自著名。致使举家在霄汉，更将忠孝答皇朝①。
崇觉寺（宋·曾致尧）　　七言绝句　押灰韵	水深花影地莓苔，春色烘人若不开。走报鸰原无别事，远将歌管酒壶来。
题刘居士江楼（宋·曾致尧）　　五言排律　押元韵	刘八江楼雅，诗家不易言。春风花对岸，夜月水当轩。帘捲青山入，窗开白浪翻。画来须妙手，梦去亦清魂。吟称云初满，登宜雪正繁。鱼龙惯灯火，鸥鹭识琴樽。波动檐摇影，潮回砌露痕。势雄邻碧落，景好怕黄昏。未许凡踪到，宁教俗态存。主人凭槛处，寥廓共谁论。
句（宋·曾致尧）　　押虞韵	沙鹭窥吟榻，风蝉入座隅（芙蓉阁）。
