中秋示潘子贱（宋·朱昱）　　五言律诗　押尤韵	云彻通明殿，风涵白玉楼。幽人当此夜，满意作中秋。念念何曾问，尘尘自不收。羁怀忽冰释，天地一虚舟①。
示江子我（宋·朱昱）　　七言律诗　押尤韵	蝇营狗苟祇贻羞，万事何能著意求。自此闭门从所好，不妨高枕得无忧。经年不濯子春足，半月才梳叔夜头。此味肯教儿辈觉，诵书声里卧黄紬。
示罗教授楚知监（宋·朱昱）　　七言律诗　押支韵	半世交游无远信，一时宾客有新知。泮宫官冷宜谈妙，圜府钱流不废诗。封水占山为久客，合樽促席及佳时。盆山突兀清泉满，中有三江万里思。
示张子昭（宋·朱昱）　　七言律诗　押灰韵	西日未收东雨来，南轩相对北窗开。茫茫移穴蚁旋磨，扰扰出檐蚊聚雷。三宿定成桑下恋，一篇聊向雨中催。忘形赖有张公子，信手围棋到夜回。
竞秀阁二首（宋·朱昱）　　七言律诗　押鱼韵	辋川遥展右丞图，盘谷中藏李愿居。龙睡潭深飞客棹，凤鸣枝老结吾庐。但令蜡屐去前齿，安用鸱夷托后车。西望子陵三十里，烟云来往问何如。
