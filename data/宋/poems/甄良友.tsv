满庭芳（宋·甄良友）	杲杲重光，遥山耸翠，九天秋气高明。露团仙掌，初月挂前星。帝念吾君父子，亲传授、光启中兴。生储后，是为三圣，一道以相承。升平。当此际，黄花照座，丹桂充庭。对雨宫喜色，百辟欢声。好是橙黄橘绿，宣猷殿、酒碧香清。重重庆，尧仁舜孝，亲见禹功成。
感皇恩 钱参政（宋·甄良友）	华表鹤重来，嘉禾合穗。天命真人救斯世。故仙子来佐，中兴之际。这回真是个，风云会。天水庆源，钱塘潮势。主圣臣贤千岁。半钩月小，一剪梅花香细。太平无事也，休辞醉。
水调歌头（宋·甄良友）	直节傲山雪，偃盖咏松风。天香真色来报，春信月明中。六七日分景纬，五百年间英气，相值产维崧。君子中庸也，天下有胡公。把州麾，将漕计，简渊衷。淳熙新政，往风虎，趁云龙。底用玉卮卜寿，看取天然难老，高竹与长松。更有红梅实，调鼎告成功。
菩萨蛮（宋·甄良友）	希夷本是儒先祖。云仍来自神仙所。前日一阳生。德星今夜明。灵椿殊未老。仙桂双双好。好是百花魁。年年称寿杯。
蝶恋花（宋·甄良友）	照水绮霞明木杪。彩翼双栖，未觉桐阴少。正是一年秋色好。世间重睹香山老。祝寿人如群玉绕。满酌金莲，愿永谐歌笑。仙客莫疑来不早。洞中日月天昏晓。
