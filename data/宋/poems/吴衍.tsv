东岩（宋·吴衍）　　七言绝句　押东韵	满壁云涛倚太空，双崖一线路微通。几年胜概埋荆棘，好事山翁始发蒙①。
翠蛟亭（宋·吴衍）	一峰擎天维，下有万斛水。委蛇到涧壑，遇坎亦不止。鸣鼍忽动地，涛怒生足底。得非坤轴裂，惊视坐为起。盆倾溅珠胎，鼎沸翻玉髓。长蛟躩连卷，救首复救尾。吾庐枕清浅，徙倚每自侈。及兹睹奇观，目眩颡有泚。便欲逃世纷，置身岩穴里。蓬瀛渺溟渤，对面不遗咫。嗟余闻道晚，今始忘仕已。重来三十年，恍若游故里。壮颜日凋瘁，浩志亦颓靡。载歌蜀仙诗，此老元不死。至今斯亭上，清风盈棐几。观水必观澜，是中存妙理。源泉何混混，有本故如此①。
