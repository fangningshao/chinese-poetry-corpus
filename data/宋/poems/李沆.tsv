贡院锁宿闻吕员外使高丽赠徐骑省（宋·李沆）　　五言律诗　押麻韵	圣化今无外，片途莫惮赊。扬帆箕子国，驻节管宁家。去伴千年鹤，归逢八月槎。离情恨华省，持此待疏麻①。
题六和塔（宋·李沆）　　七言绝句　押尤韵	经从塔下几春秋，每恨无因到上头。今日始知高处险，不如归卧旧林丘①。
伏睹禁林新成盛事辄思歌咏不避荒芜上李学士（宋·李沆）　　七言排律　押侵韵	禁庭多士列华簪，严乐辉光冠古今。御笔腾骧题玉署，宸章照耀咏辞林。虚堂挂后传千载，翠琰刊成直万金。振复文明知圣作，尊崇儒术见天心。增修一院烟霞丽，曲宴群英雨露深。自我昌朝为盛事，鳌山清峻重难寻①。
