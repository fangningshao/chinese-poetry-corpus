刺贾秋壑诗（宋·咸淳士人）　　七言律诗　押阳韵	深院无人草已荒，漆屏金字尚煇煌。祇知事去身宜去，岂料人亡国亦亡。理考发身端自有，郑人应梦果何祥。卧龙不肯留渠住，空使晴光满画墙。
题贾似道养乐园（宋·咸淳士人）　　七言律诗　押齐韵	老壑曾居葛岭西，游人谁敢问苏堤。势将覆餗不回首，事到出师方噬脐。废圃久无人作主，败垣惟有客留题。算来祇有孤山耐，依旧梅花片月低①。
刺贾平章（宋·咸淳士人）　　七言绝句　押灰韵	鼙鼓惊天动地来，九州赤子哭哀哀。庙堂不问平戎策，多把金钱媚秀才①。
刺贾似道（宋·咸淳士人）　　七言绝句　押覃韵	厚我藩垣长彼贪，不然衔璧小邦男。庙堂从谏真如转，竟用先生策第三①。
