踏莎行 闲游（宋·刘将孙）	水际轻烟，沙边微雨。荷花芳草垂杨渡。多情移徙忽成愁，依稀恰是西湖路。血染红笺，泪题锦句。西湖岂忆相思苦。只应幽梦解重来，梦中不识从何去。
阮郎归 舟中作（宋·刘将孙）	斜阳江路柳青青。传杯那放停。上船不记送人行。南风吹酒醒。江曲曲，路萦萦。月明潮水生。送将残梦作浮萍。角声何处城。
南乡子 重阳效东坡作（宋·刘将孙）　　押阳韵	山色泛秋光。点点东篱菊又黄。岁月欺人如此去，堂堂。一事无成两鬓霜。佳节共持觞。无限杯供有限狂。明月明年诗句苦，茫茫。细把茱萸感慨长。
八声甘州 其一 九日登高（宋·刘将孙）	不看萸、把酒对名山，无帽厌西风。渺四海故人，一尊今雨，万里长空。宇宙此山此日，今夕几人同。举世谁不醉，独属陶公。当日白衣几许，漫凄其寄兴，落日篱东。抚停云六合，借醉托孤踪。□吊古、不须多感，□古人、那得共杯中。拚酩酊，明年此会，谁此从容。
八声甘州 其二 和人春雪词（宋·刘将孙）	看东风、天上放梅开，经岁又新成。笑柳眼迷青，桃腮改白，蝶舞尘惊。任是万红千紫，无力与春争。想建章鳷鹊，犹是残霙。不比腊前憔悴，拨寒炉榾柮，茶薄烟清。快玉龙战罢，四野迥收兵。望红花、扶桑国里，玉玲珑、□□海天平。晴窗下，疏疏花雨，滴滴春声。
八声甘州 其三 送春（宋·刘将孙）	又江南、三月更明朝，便已是南风。拟强驻韶光，狂追柳絮，卧占残红。早向尊前沈醉，莫听五更钟。赢得春工笑，恼杀渠侬。只道春风不改，□年来岁去，柳密花浓。但沈腰潘鬓，无复旧时容。春还是、多情多恨，便不教、绿满洛阳宫。只消得，无情风雨，断送匆匆。
满江红 其一 建安戏用林碧山韵（宋·刘将孙）	正好花时，忽办得、匆匆来去。道一往无情，却又别颦愁妩。四海云鬟高样髻，长思红袖□分路。怪近来、不怨客毡寒，婵娟误。黄花约，终难据。曾未肯，清园住。只昼思夜梦，浅斟低诉。莲子擘开谁在薏，徐娘一笑来何暮。又争知、寂寞白头吟，寒机素。
满江红 其二 和李圆峤话别（宋·刘将孙）	南浦绿波，只断送、行人行色。虽只是、鹏抟九万，天池春碧。鸾侣凤朋争快睹，鸥盟鹭宿空曾识。到玉堂、天上念西江，今非昔。公去也，宁怀别。人感旧，情空切。但岁寒松柏，相期茂悦。好在莫偿尘土债，风流宁可金门客。俯人间、大暑少清风，多炎热。
满江红 其三（宋·刘将孙）	千里酸风，茂陵客、咸阳古道。宫门夜、马嘶无迹，东关云晓。牵上魏车将汉月，忆君清泪知多少。怅土花、三十六宫墙，秋风袅。浥露兰，啼痕绕。画阑桂，雕香早。便天还知道，和天也老。独出携盘谁送客，刘郎陵上烟迷草。悄渭城、已远月荒凉，波声小。
摸鱼儿 其一 己卯元夕（宋·刘将孙）	又匆匆、一番元夕，无灯更愁风雨。人间天上无归梦，惟有春来春去。愁不语。漫泪湿香绡，□草人何许。百年胜处。还更有琉璃，春棚月架，万眼蝶罗否。风流事，孤负后来儿女。可怜薄命三五。千金无买吴呆处，更说龙飞凤舞。今又古。便剩有才情，无分登楼赋。春醪独抚。也难觅阿瞒，肯容狂客，醉里试歌舞。
金缕曲 用稼轩韵作（宋·刘将孙）	我老无能矣。叹人生、得开笑口，一年闲几。去景悠悠如有待，白发已非春事。便一笑、何曾是喜。我本渔樵孟诸野，向举家、尽叹今如是，空自苦，有谁似。堆堆独坐文书里。是无能、爱闲爱静，清时有味。出处古今无真是，往往君言有理。看攘臂、后来锋起。汉晋唐虞一杯水，只鲁连、犹未知之耳。况碌碌，共馀子。
摸鱼儿 其二 甲申客路闻鹃（宋·刘将孙）	雨萧萧、春寒欲暮。杜鹃声转□□。东风与汝何恩怨，强管人间去住。行且去。漫憔悴十年，愁得身成树。青青故宇。看浩荡灵修，徘徊落日，不乐复何故。曾听处。少日京华行路。青灯梦断无语。风林飒飒鸡声乱，摇落壮心如土。今又古。任啼到天明，清血流红雨。人生几许。且赢得刘郎，看花眼惯，懒复赋前度。
江城子 和子昂题水仙花卷（宋·刘将孙）	云涛白凤贺瑶池。仗葳蕤。路芳菲。十月温汤，赐浴卸罗衣。半点檀心天一笑，琼奴弱，玉环肥。风流谁合婿金闺。露将晞。雪争晖。贝阙珠宫，环佩月中归。误杀洛滨狂子建，情脉脉，恨依依。
摸鱼儿 其三 用前韵调敬德（宋·刘将孙）	甚平生、风流谢客，刀头梦送酸楚。不堪又得花间曲，猛忆云英霜杵。闲情赋。谁催就月明，云鬓犀梳吐。才情几许。待遗策重来，吹箫一弄，鸾凤共轻举。留春住。买得绿波南浦。黄金□散如土。蔷薇洞口三生路。无奈春光顿阻。新□绪。也待见东邻，花艳墙低处。东风看取。便娇送飞梭，半携编贝，笑咏尚高古。
江城梅花引 登高（宋·刘将孙）	明霞回雨霁秋空。笑难逢。步城东。直上翠微，客有可人同。回首向来轻节序，筋力异，心犹在，愧鬓蓬。悲年冉冉江滚滚。骑台平，蒋陵冷。天高年晚，山河险，烟雾冥濛。一幅乌纱，闲著傲西风。古往今来只如此，便潦倒，渺乾坤，醉眼中。
六州歌头 元夕和宜可（宋·刘将孙）　　押萧韵	天涯倦客，如梦说今宵。承平事，车尘涨，马鸣萧。火城朝。狂歌闲嬉笑，平康客，五陵侠，闲相待，沙河路，灞陵桥。万眼琉璃，目眩去闲买，一剪梅烧。数金蛾彩蝶，簇带那人娇。说著魂销。掩鲛绡。波翻海，尘换世，铜仙泪，铁心娆。渺何地，跢朱履，解金貂。步宫腰。瑶池惊燕罢，瓶落井，箭离弨。灯楼倒，吴儿老，绛都迢。点点梅梢残雪，似东风、吹恨难消。悄山村渔火，风鬓立春宵。绕寒潮。
水调歌头 败荷（宋·刘将孙）	摇风犹似旆，倾雨不成盘。西风未禁十日，早作背时看。寂寞六郎秋扇，牵补灵均破屋，风露半襟寒。坐感青年晚，不但翠云残。叹此君，深隐映，早阑珊。人间受尽炎热，暑夕几凭阑。待得良宵灏气，正是好天良月，红到绿垂乾。摇落从此始，感慨不能闲。
忆旧游 前题分得论字（宋·刘将孙）	正落花时节，憔悴东风，绿满愁痕。悄客梦惊呼伴侣，断鸿有约，回泊归云。江空共道惆怅，夜雨隔篷闻。尽世外纵横，人间恩怨，细酌重论。叹他乡异县，渺旧雨新知，历落情真。匆匆那忍别，料当君思我，我亦思君。人生自非麋鹿，无计久同群。此去重销魂，黄昏细雨人闭门。
沁园春（宋·刘将孙）	壬戌之秋，七夕既望，苏子泛舟。正赤壁风清，举杯属客，东山月上，遗世乘流。桂棹叩舷，洞箫倚和，何事呜呜怨泣幽。悄危坐，抚苍苍东望，渺渺荆州。客云天地蜉蝣。记千里舳舻旗帜浮。叹孟德周郎，英雄安在，武昌夏口，山水相缪。客亦知夫，盈虚如彼，山月江风有尽不。喜更酌，任东方既白，与子遨游。
