元旦望阙叩头而作（宋·史弥忠）　　五言律诗　押真韵	青帝初传令，山河万象新。圣恩宽似海，世态乐同春。拜阙难辞老，居官岂为贫。京华望不远，感激切微臣。
送安抚使袁彦淳之任（宋·史弥忠）　　七言律诗　押庚韵	雄心中夜岂难平，一队旌旗万里行。为国许身增慷慨，逢人说剑转分明。尊前白发怀南浦，马上青山过楚城。从此海邦多治略，好听歌诵快舆情。
西湖（宋·史弥忠）　　七言绝句　押尤韵	碧波青嶂对红楼，千古西湖乐未休。试把腰缠买春色，不知世上有扬州①。
