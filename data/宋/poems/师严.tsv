武陵客居（宋·师严）　　五言律诗　押真韵	浩荡千年调，饥寒八尺身。不愁逢魍魉，可笑系麒麟。残雪江村路，空山涧水春。时违终远去，道在岂全贫。
公安早发（宋·师严）　　五言律诗　押庚韵	去国秦公子，穷途阮步兵。别离如昨日，豪侠异平生。江月为谁好，巴船何处行。高秋伴摇落，早发若为情①。
渡江（宋·师严）	鹿门山人沧浪客，洒泪已枯眼见骨。风尘峥嵘万里空，不知何处营三窟。城中性命汤火近，路穷援断无消息。鼠窃狗偷何足忧，都将十指漫天日。大言阔步好公卿，三百年馀涵养成。已闻郑五但搔首，复道庞涓竖子名。平时肉食誇果决，谁信临危跋疐行。白头面皱牙齿落，万事已矣秋风生。
大阅（宋·师严）　　押元韵	长江天设险，荆州国西门。幕前杖斧钺，赫赫齐晋尊。熊罴在掌握，百万不敢喧。固列崖峤立，动色虹蜺翻。虽云上将猷，亦是明主恩。高秋鼓角壮，惨澹伤精魂。山南正困厄，血肉连川原。由来多垒辱，岂不在大藩。既同事王室，于义如弟昆。勖哉从简书，恤邻古所敦。
蔺五见访（宋·师严）　　押尤韵	汉阴美人青兕裘，独骑瘦马寻荒丘。花前下马迎一笑，珠玉在侧形骸羞。酒酣散发箕踞坐，锦带烂熳悬吴钩。断蛟刺虎好身手，碧瞳如水涵清秋。惜哉科目太脱略，壮士岂为章句囚。中原格斗困不已，江波木落寒悠悠。
庚午三月五日朱尚书席上醉歌（宋·师严）	天风浩荡何处来，荆南府中好春酒。我公此日盛宾佐，但饮无劳问升斗。座中十万无下箸，乌帽朱衣马牛走。好舞清歌如有神，翠烂金明各回首。人生行乐须壮年，小人再拜为主寿。满堂泪落起挽须，临馈三叹成郁纡。干戈未定郡国破，乱臣贼子何代无。主忧臣辱坐感激，忍对花鸟调欢娱。近闻士卒愿一战，猛气正倚风尘粗。丈夫行事动千古，快意一饱非雄图。
