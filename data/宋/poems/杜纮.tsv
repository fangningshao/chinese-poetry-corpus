送程给事知越州（宋·杜纮）	大旆高牙不为荣，锦衣过乡无可喜。长安久客厌尘土，得见青山与流水。高帆大楫驾吴艘，直指东南不留止。昔人莼鲈有高兴，乍到江国真快耳。蓬莱危阁切苍霞，湖面百顷秋光里。野凫江鸥点白烟，红蕖蓼花照清泚。星辰影动落檐前，鼓角声雄来地底。越国强大今尚富，海陆百货填井里。我公才高出人头，人所为难公则易。暂辞青琐拥朱轓，饱得闲暇穷胜地。高情洒落白云中，日从宾筵二三子。薄余曾得侍公颜，喜见仙骨清照几。稽山千古钟秀气，四明五云有幽致。朝浥沆瀣食仓精，暮袭鸿濛餐气蕊。可以养公之长生，可以辅公之高思。富贵傥来可奈何，经济未施聊自寄。相如岁晚更倦游，客路崎岖劳马箠。粗官无补官家事，冗食徒索太仓米。五湖七泽不得到，惆怅浮生轻自弃。得公旌旗先入吴，愿从此去为公吏①。
