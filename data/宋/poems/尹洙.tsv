赠三乡浮图智聪（原作听，据诸本改）一首（宋·尹洙）　　五言律诗　押先韵	伊昔相逢日，于今二十年。师随安乐住，我岂利名牵。自笑真徒尔，何如养浩然。西门女几路，未得赋归田。
过兴平哭耿傅谏议丧呈经略韩密学（宋·尹洙）　　七言律诗　押豪韵	去年使旆西征日，一见称君胆气豪。始信推心待国士，能令视死如鸿毛。从来投①笔轻文吏，自此横尸贵尔曹。槐里今朝逢輤旐，依然旧馆一长号。
舟次寿州寄濠州江钧少卿（宋·尹洙）　　七言绝句　押东韵	雨涨滩头沙已空，一帆西上快清风。谁知去郡迟迟意，犹逐淮波日夜东。
和河东施待制二首（宋·尹洙）　　七言绝句　押灰韵	已成沈约难并恨，且奉陶公有限杯。感事伤春多少意，星星渐入鬓中来。
皇雅十首 其三 耆武（宋·尹洙）	耆武定功，时惟二方。淮服其乂①，海南遂荒。孰孱而盭，孰暴而猖。自底不譓，乃终灭亡。帝戒二俘，同即尔诛。予惟民无辜，休息是图。时其辑矣，宁威独夫。帝嗟污邦，久罹于兵。或暴下以征，或敷虐以刑。予命中典，协于图经。民服德音，室家以宁②。
和人过韩柱国庙一首（宋·尹洙）	隋氏一宇内，三将皆勇夫。贺公活以累，杨素死有诛。贤哉韩柱国，身与功名俱。庙食垂后世，祀典诚有诸。荒忽临终言，遂此惑庸愚。
随州闻刘易入终南山（宋·尹洙）	神骥渴死追无踪，离娄眩目迷虚空。九衢欢游尚故处，一日忽在终南峰。附势趋权徒扰扰，生歌死哭何匆匆。人间万事既能了，莫教声誉过关东①。
水调歌头 和苏子美（宋·尹洙）	万顷太湖上，朝暮浸寒光。吴王去后，台榭千古锁悲凉。谁信蓬山仙子，天与经纶才器，等闲厌名缰。敛翼下霄汉，雅意在沧浪。晚秋里，烟寂静，雨微凉。危亭好景，佳树修竹绕回塘。不用移舟酌酒，自有青山渌水，掩映似潇湘。莫问平生意，别有好思量。
皇雅十首 天监（宋·尹洙）	天监下民，乱靡有定。甚武且仁，祚厥真圣。仁实怀徕，武以执竞。匪虔匪刘，拯我大命。自昔外禅，曰经曰营。令以挟制，政以阴倾。帝初治兵，志勤于征。奄受神器，匪谋而成。淮潞弗虔，卒污叛迹。戎辂戒严，皇威有赫。彼寇诖（四库本作虐）民，吾勇其百。殄厥渠魁，贷其反侧。帝朝法宫，左右宗公。忮夫悍士，以雍以容。尔居尔室，尔工尔农。既息既养，惟天子功①。
