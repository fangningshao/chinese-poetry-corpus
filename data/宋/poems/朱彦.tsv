读齐云院碑有感（宋·朱彦）　　五言律诗　押元韵	玉像传香火，金钟警旦昏。建蓝知有自，种德岂无门。善力归慈母，馀波到远孙。拂碑今日泪，挥洒旧松根①。
安仁寺（宋·朱彦）　　七言绝句　押尤韵	一洞寒云锁翠虬，水声长绕影边流。令人坐忆南泉路，满目春山几万秋①。
游黄山（宋·朱彦）　　七言绝句　押先韵	三十六峰高插天，瑶台琼宇贮神仙。嵩阳若与黄山并，犹欠灵砂一道泉①。
题方氏清芬阁（宋·朱彦）	干戈唐季风尘中，一代文章扫地空。先生诗鸣最晚出，句法未减元和工。玉壶藏冰不受垢，卜隐宛蹈严陵踪。至今名字照人目，直与山水为无穷。我舟南纪坐烦促，接岁风波仍转蓬。缅怀先生酌溪水，梅花如霰落晚风。清芬筑室家有法，亦见裔孙白云翁。叔今策得待三接，仲也昔跨御史骢。乃翁归来三十载，语笑但觉朱颜红。翁不见东飞百劳西飞燕，南飞乌鹊北飞鸿。人生游宦正如此，我欲买田归江东。
题严子陵钓台（宋·朱彦）	泊舟钓台侧，敬谒严子陵。碧山如佩环，水作锵然声。定知千载后，尚复有遗灵。长啸明月下，缅怀今古情。世利浊于酒，末俗遭尘冥。毫发不一直，戈矛岂相争。先生得高蹈，万钧独可轻。持钓偶自适，潜鱼不吞醒。清风在人耳，凛凛见典刑。不如台下水，方可濯尘缨。
寒光阁（宋·朱彦）	驾舟掠杭越，小泊清溪门。平生江令尹，邀我溪南园。丹碧气成霞，楼疏何郁盘。江城春事起，腊候已向残。的皪小梅花，暗香媚山樊。冰髯绝可爱，青士联苍官。君家艺兰畹，岁久兰有荪。我生真漫浪，嗜好无一存。尚作山水想，十年劳梦魂。历眼沧洲趣，兹盟那可寒。他年钓竿手，来傍沈郎滩①。
江楼（宋·朱彦）	麻源山压盱江水，江楼迥对江山起。波平月满千里空，金斗栏干露如洗。此时想见一尊开，杳杳征帆破浪来。挥毫写尽江山景，何有飘零庾信哀。自怜久作红尘客，梦断江南烟水白。会歌黄鹄赋前溪，不作区区吟越舄。
麻姑山（宋·朱彦）	羽驾龙车旧宅，金炉玉简幽宫。双练亭前秋水，七星杉下春风。莲沼何年变白，桃源几度翻红。明月清阴轩上，星冠羽褐髯翁。一弄瑶池新曲，夜寒风入霜松①。
