送别任龙图（宋·史才）　　七言律诗　押侵韵	江上飞樯高数寻，西风客路思难禁。三千奏议曾经国，十万兵屯已属心。官驿疏梅春意足，楚天孤鹜晓烟沉。闽南君去才称最，慰我秋鸿达好音。
过蒋学正三径庵（宋·史才）　　七言律诗　押歌韵	纷纷处世羡鸣珂，君隐考槃诗独哦。三径早知皆坦路，一庵聊复障颓波。田园无悔归家晚，松柏存看绕舍多。笑我身闲闲未得，不知何日再相过。
雪窦飞雪亭（宋·史才）　　七言绝句　押寒韵	苍岷万仞起岩峦，潺瀑霏霏尽日寒。倒泻银河拖白练，人间应作六花看①。
