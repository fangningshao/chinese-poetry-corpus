游洞霄（宋·陈仁玉）　　七言律诗　押先韵	天柱峰头叠紫烟，遥看万玉耸相连。云深九锁疑无路，翠豁一区俄有天。爽气袭人森石树，嗔雷飞雨响山泉。倏然不类人间世，今日自惊平地仙①。
南峰寺蓝光轩怀吴直翁（宋·陈仁玉）	怀佳人兮山扃，蹑烟霏兮步轻。蹇独立兮山上，空山无人兮寒松自声。怀佳人兮何许，白云封关兮猿鹤看户。羌有怀兮曷愬，风虚徐兮檐铎语。迟佳人兮未来，聊逍遥兮容与①。
题苏端明书乳泉赋后（宋·陈仁玉）	坡翁谪海上，人传已仙去。道逢章子厚，遄复返尘路。至言想世惊，犹閟乳泉赋。遥怜嵩山丘，千古不可驻①。
仙都山独峰大雪歌（宋·陈仁玉）	仙居仙人游仙都，帝遣滕六为先驱。天花撩乱缤纷舞，秉圭植璧仙灵趋。削瓜青玉一万仞，拔地挺挺撑元虚。人言黄帝此轻举，上有莲花开碧湖。我疑此是广成子，守道特立万万古。我来有问辄不应，窈窈冥冥谁与语。丹邱赤城我所栖，任意逍遥了无伍。老君牧龙种芝田，草莽向人萦网罟。人间逼窄知奈何，桑田沧海无回波。吞腥啄腐竞晷刻，角牙触齧伤天和。从旁掀髯每大笑，仙都峰头更观妙。甚欲点铁成黄金，却恐黄金误后人①。
步虚歌（宋·陈仁玉）	仙之来兮驾五龙，霓旌绛节泠然风。谁欤擘脯金盘供，垂要绿发颜如童。五百馀载一瞬中，蓬莱水浅来何从。蔡翁得鞭与道通，云间遗臼堕半空。九井丹液藏甘潼，赤明浩劫传无穷。坐阅成坏此故宫，宫前山色知仙踪。月明笙鹤归长松，修身洁行傥可逢。屑然为我达帝聪，流杯□□袪盲聋。卿云甘露常岁丰，神仙岂必私此躬，八荒寿域仙之功①。
