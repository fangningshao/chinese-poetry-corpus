题龙吟寺（宋·叶秀发）　　五言律诗　押侵韵	晓色明征辔，疏钟忽断林。谭经惊虎伏，说法引龙吟。竹影残镫暗，苔痕落叶深。客怀无处适，攲枕听霜砧。
广福寺（宋·叶秀发）　　五言律诗　押先韵	细问黄山事，荒唐半不传。诸峰几林壑，十日九云烟。笙断空中籁，丹留涧底泉。相招愧猿鹤，何日谢尘缘。
登古城山观（宋·叶秀发）　　五言律诗　押文韵	飞观干霄出，疏松隔坞闻。水声高下涧，山色去来云。露舄行秋杪，天花落叶分。小窗吟不就，清杀病休文。
黄山喜晴即事（宋·叶秀发）　　七言律诗　押庚韵	一春鸠妇不停鸣，远岫云归喜得晴。水拍秧田钗股细，风吹麦陇浪纹轻。天应怜我倦行役，山亦多情互送迎。三十六峰如好客，相逢便觉眼增明。
兴国寺（宋·叶秀发）　　七言律诗　押尤韵	虽无酒令与诗筹，喜约新盟访旧游。寒露正催黄菊晚，断云不锁碧山秋。机于空处鸥方下，节到寒时蝶也愁。聚散抟沙多少恨，一诗三叹寄汤休。
翠微寺（宋·叶秀发）　　七言绝句　押微韵	茫茫宇宙几分离，晚识真人历数归。五闰都无半抔土，清风千古一麻衣①。
醉落魄 自寿（宋·叶秀发）	胸襟洒落。光风霁月澄寥廓。生平素志惟丘壑。随分田园，花木四时乐。儿孙不用千金橐。吾家自有诗书粕。生朝有酒团栾酌。因笑渠侬，痴骖画松鹤。
