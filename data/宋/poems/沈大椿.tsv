中和楼（宋·沈大椿）　　五言律诗　押鱼韵	愁少怜诗酒，閒多忽簿书。登楼当白昼，冯槛看清滁。风急移凉榻，云归想故庐。往来桥上客，谁得见长鱼。
自维扬回仪真（宋·沈大椿）　　七言律诗　押先韵	一官安敢问青毡，形影相看祇自怜。黄鹄已登清汉去，白鸥空占浅沙眠。杏花开遍芜城雨，柳色浑铺瓜渚烟。老眼生疏堪自笑，浪惊风物向淮天①。
扃秀亭（宋·沈大椿）　　七言律诗　押删韵	登临兴极未容还，拂拭缁尘扃秀间。万事已甘轩鹤老，一身聊拟碛鸥閒。滩声犹带湘江水，野色遥分建业山。雅志未容归骑促，有情斜日尚苍湾。
自维扬回真州（宋·沈大椿）　　七言律诗　押麻韵	青蒲短短柳斜斜，入眼新愁乱莫遮。雨润固应宜笋蕨，风饕端不贷莺花。春来止酒常因病，客里逢人祗问家。安得扁舟下荆水，一归老我旧生涯①。
