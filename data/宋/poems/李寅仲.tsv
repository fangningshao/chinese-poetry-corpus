题节庵（宋·李寅仲）　　七言律诗　押阳韵	花木新栽一径长，小庵如款赞公房。心清要省铃斋讼，公退空凝燕寝香。已约芳菲供几案，不妨真率釂壶觞。年丰顿觉民和乐，老子从渠两鬓苍①。
游先神童读书岩（宋·李寅仲）　　七言律诗　押寒韵	古洞闳深势崛盘，云连十丈地平宽。水帘纷若排珠琲，石阙依然耸翠峦。绿树成阴期勿剪，清溪当暑不胜寒。数椽傥遂谐幽隐，应有高人咏钓盘①。
齐天乐 寿韩郡王（宋·李寅仲）	摩挲阅古堂前柳，尽是世臣乔木。故国风流，中兴事业，都写南山修竹。商颜自绿。甚当日君王，浩歌鸿鹄。谁识宫中，有人先定大横卜。簪貂更鸣佩玉。退朝归较晚，留传黄屋。雨露无边，风云在手，宜享长生福。神京未复。看先取鸿沟，次封函谷。岁岁初寒，小桃花下跨青鹿。
