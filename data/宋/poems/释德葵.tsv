留春亭（宋·释德葵）　　七言律诗　押东韵	闻说芳亭著意浓，留连美景一壶中。歌声不放莺声老，酒面长陪花面红。笋迸玉簪穿落日，柳拖金线系东风。时人尽道春归去，疑是桃源路忽通。
精进阁（宋·释德葵）　　七言绝句　押青韵	五月六月火云蒸，家家纳凉前后庭。楼头四鼓五鼓急，阁上犹闻人诵经①。
题海慧寺画水壁（宋·释德葵）	君不见昔人十日画一水，摩挲洼窿随手起。若非胸次吞江湖，安得波澜来笔底。我来萧寺观奇踪，壁间隐隐腾蛟龙。初疑乘风驭弱水，恍然坐我蓬莱宫。又疑去年八月秋水溢，阴风袭人廊庑湿。谁知画者巧通神，董羽至今羞死笔。此水不是画，一水一水势相及。对此融神坐终日，后人虽画画不出。何如倒却毗陵华严壁，海慧北廊推第一。
