参政谢公挽词 其二（宋·黄定）　　五言律诗　押庚韵	一自参机政，居然重本兵。尤优文与武，谥重敏兼荣。行矣跻三府，天乎梦两楹。鄱阳当日谶，端的付唐生①。
舍人崔公挽词（宋·黄定）　　五言律诗　押真韵	昭代培英俊，皇天独不仁。儒林埋鸑鷟，翰苑失麒麟。青史空遗字，黄麻半掩尘。惟馀忠荩语，分付义方人。
侍郎李公挽词（宋·黄定）　　五言律诗　押尤韵	昭代论人物，如公实罕俦。行藏一无愧，才业两俱优。矜式新韦布，封章动冕旒。持荷簪笔地，犹想旧风流。
参政谢公挽词 其一（宋·黄定）	落落朋良会，千龄际遇难。鸡香初坐帐，獬豸即峨冠。自抗囊封疏，长开黼座颜。西枢东府事，施设未全殚。
鹧鸪天 寿熊左史（宋·黄定）	间世文章万选钱。清时平步八花砖。大开紫府瑶池宴，正是橙黄橘绿天。金烛里，玉堂前。翰林元是武夷仙。雍容草罢明堂诏，留取天香馥寿筵。
