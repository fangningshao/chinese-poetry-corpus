沁园春 寿春陵史君叔（宋·萧仲芮）	五马南来。一骑东驰，诏黄已催。正寻幽择胜，闲边点检，吟风弄月，忙处徘徊。玉井莲房，碧筒酒熟，趁得长年千岁杯。杯浮处，正芒寒南极，色映三台。明光殿北屏门，记御笔亲题名姓来。看河东召入，韩侯归觐，通班玉笋。稳上鸾台。作汉元功，继唐八叶，绿鬓依然昼绣回。安排了，待秋风先看，双桂联魁。
