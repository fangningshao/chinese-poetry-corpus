流花亭（宋·郭三益）　　五言律诗　押真韵	面幽连野色，审曲带城闉。但见流花水，难寻避世人。蟠桃知几熟，藓洞谩长春。税驾追前事，踌躇要路津。
游日山（宋·郭三益）　　七言律诗　押先韵	洗光朝日上旋旋，瑞色分临此地先。门迥帆收江市密，山深龙卧海潭圆。静然柏子听幽偈，閒立苔痕问小禅。莫讶潮平归渡晚，斯游有意已三年。
题仙居南峰寺蓝光轩（宋·郭三益）　　七言律诗	山光竹影交寒辉，下有碧浸吹涟漪。沙痕隐隐白鸟去，石声凿凿扁舟归。芝兰发香禅味远，云雾吐秀人家稀。须知春事不可挽，杜鹃已绕林中飞①。
题多福院分翠轩（宋·郭三益）　　七言绝句　押删韵	平生但爱山中寺，此日来看竹外山。心境顿开清净想，客尘无复更相关。
题南岳寺（宋·郭三益）　　七言绝句　押麻韵	古木阴森梵帝家，帘泉一酌试新芽。官符星火催春焙，却使山僧怨白蛇①。
韦羌山式公绿筠庵诗（宋·郭三益）	道人栖碧山，云居在空曲。十年海潮音，利物缘已熟。更寻妙高顶，超然具幽筑。古木插空青，寒筠抱岩绿。时携贝叶书，步入深林读。云衣冷萧条，静对含烟玉。客来境非喧，客去境自足。宵眠护禅虎，昼引衔花鹿。庵中三昧语，药我贪瞋毒。何当脱双凫，藜杖追高躅。
题广度院（宋·郭三益）	羲和均四时，曜灵有急节。沈迷簿领书，坐叹春事歇。及兹新雨收，西郊轫初发。苍顽山气嘉，奔悍溪流活。风惊麦翻浪，水净秧抽发。渐穷萧寺幽，顿使烦襟豁。蜂喧酿蜜翅，鸟落啼林血。高僧日无事，种朮畦亩阔。绿苗已纾纾，紫花行复结。吾欲访长生，终岁期采撷①。
句（宋·郭三益）　　押麻韵	晓鸟啼哑哑，游子初去家。去家向何许，雪暗天一涯。
