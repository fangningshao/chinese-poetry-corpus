摸鱼儿 春光（宋·李裕翁）	计江南、许多风景，繁华只在晴昼。些儿淡沲冲融意，到处粘花著柳。疏雨后。更艳艳绵绵，泼眼浓如酒。飞浮宇宙。但借日浮香，随烟著物，巧笔画难就。惆怅处，曾记苏堤携手。十年惊觉回首。苍埃霁景成阴晦，湖水湖烟依旧。凝望久。问燕燕莺莺，识此年华否。长门别有。脉脉断肠人，柔情荡漾，长是为伊瘦。
