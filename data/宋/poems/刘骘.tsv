槿花（宋·刘骘）　　五言律诗　押灰韵	虢国妆初罢，高堂梦始回。霓裳犹未解，绣被已成堆。赤帝宫帘卷，华阳洞户开。神仙有良会，清唱在瑶台。
代意（宋·刘骘）　　七言律诗　押侵韵	路隔仙源不可寻，紫墙霜戟夜沉沉。缄情谩托传书雁，换笑空馀取酒金。翡翠巢成珠树密，骊龙睡起玉渊深。新知自乐生离苦，年少情多岂易禁。
汉武（宋·刘骘）　　七言律诗　押阳韵	高挹方诸荐水仓，醮坛时见烛神光。日边甲帐虽虚设，汾上楼船不可忘。盘槩碧霄甘露白，鼎迁幽壤瑞云黄。东巡岱岳探金策，倒指宁闻寿数长。
馆中新蝉（宋·刘骘）　　七言律诗　押微韵	摇落何须宋玉悲，齐亭遗恨莫沾衣。池中菡萏香全减，井上梧桐叶乍飞。风促筝声随断续，日移砖影自光辉。宜秋门外饶芳树，结驷那堪送客归。
旧将（宋·刘骘）　　七言律诗　押青韵	彊弩当年讨不庭，功成身退炳丹青。囊沙泽畔知兵法，聚米山前识阵形。骥老未甘秋伏枥，剑閒犹觉夜冲星。分茅锡土传家牒，钟鼎还须为勒铭①。
送新知永州陈秘丞瞻赴任（宋·刘骘）　　七言律诗　押微韵	秋风清紧雁初飞，半醉摇鞭出帝畿。名郡又分红旆去，故乡重见锦衣归。剖符虽暂宣皇泽，视草终须直紫微。从此南轩多倚望，好诗芳信莫教稀①。
次韵虞舜庙怀古（宋·刘骘）　　五言排律　押侵韵	诗人如不颂，谁识太平心。石老碑文古，庭荒蚁穴深。白云生绝壑，斑竹锁疏林。行客自南北，青山共古今。登临寻胜迹，望望日西沉①。
题义门胡氏华林书院（宋·刘骘）　　七言排律　押先韵	徐孺亭边水石连，高名频见野僧传。箧中书满思安世，楼上诗成忆仲宣。已说烂柯忘意远，定知焦尾用心专。寒溪乘兴云迎棹，秋夜娱宾月照筵。曲槛静宜开木笔，短墙幽称聚苔钱。廷评官小无馀俸，致仕身闲得尽眠。梅少也须饶越岳，竹多宁肯让湘川。樽前白玉杯常在，腰底黄金带未悬。清露暖空滋菊圃，紫云垂荫养芝田。仍闻旌表门闾后，朝士褒称过百篇①。
