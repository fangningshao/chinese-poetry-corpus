塞翁吟（宋·陈坦之）	远碧秋痕瘦，楚玉恨赋凄凉。荷雨碎，泣残妆。系愁在垂杨。秋衣拂叠仙栀露，裁云刀尺犹香。诗锦字，献明珰。肯容易相忘。思量。空掩抑，分宵缓枕，终不敌、凉谯漏长。自解佩、兰皋去后，渐消灭、香梅酝藉，小杜疏狂。年华驶水，鬓影西风，都付清觞。
沁园春（宋·陈坦之）	睡起闻莺，卷帘微雨，黄昏递愁。正青翰音断，离怀几摺，碧云暮合，千里双眸。思发花前，人归雁后，误记归帆天际舟。浑无据，但馀香绕梦，频到西楼。风流。翻是花雠。谩长遣眉山翠不流。想哀筝绕指，鸿移凤咽，残灯背泣，玉沁春柔。夜月精神，朝阳微艳，何处瑶台轻驻留。愁无际，被东风吹去，绿黯芳洲。
柳梢青（宋·陈坦之）	绿弱红臞。暖云沁雨，乍有还无。破晓幽禽，平渠流水，春响庭除。梅酸初著花跗。似滴滴、新愁未舒。几信花风，一痕青烧，万里秦吴。
谒金门（宋·陈坦之）	归未卜。频倒金彄纤玉。明月绡窗停剪烛。搦愁题蠹绿。秋水娟娟鱼目。腰素几分销缩。接得云笺无意读。雕鞍何处宿。
