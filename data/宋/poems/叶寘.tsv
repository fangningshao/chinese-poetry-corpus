贺王伯愚登第（宋·叶寘）　　七言律诗　押真韵	先君有女尝择对，玉雪王郎真可人。连榜舍升俱伯氏，中兴家世最名臣①。回翔璧水十年旧，踊跃龙门三月新。从此青霄腾踏上，久知陈孺不长贫。
寿陈监丞（宋·叶寘）	岷峨之秀如云起，前有三苏后三李。三苏专以节行闻，三李相承最工史。两家百年成美谈，盛事胡不云东南。春风楼前拥三山，秀出君家父子三。玉佩琼琚词大放，宏博取科迹相望。演纶妙体王者言，下笔仍裁舍人样。君于兄弟尤白眉，天质宽厚心平夷。如舟万斛方整棹，驾扬稳听天风吹。道山蓬莱陈几席，自当席草宫门北。玉堂深处觉天低，金锁开时分夜直。人生穷达惟两途，富贵外物如锱铢。生朝相祝何所如，导引愿与栾城俱，名节要当参长苏。凛然天地相终始，何独扁舟载五湖。
送熊掌熊白（宋·叶寘）	熊掌舍鱼吾有取，自幼尝闻子车语。饭香猎户分熊白，妙语涪翁乃能吐。世间两味果称珍，故人念我肯珍分。数千里致良不易，食美真当持献君。从小知尝熊胆苦，人不通今宁识古。熊皮兀坐二十年，毛去皮存缝谁补。人言穷命有时通，老翁八十卜非熊。试将两味从公卜，世间真有磻溪翁。
送玉面狸与月湖（宋·叶寘）	迎阳舐掌餐朝霜，虎额分白狐裘黄。野人供之未敢尝，聊比涧沚溪毛将。方其潜遁嵌空去，塞向固然知墐户。藏身为地抑何拙，令人开户知其处。贵重荣称玉面郎，尾以牛后誇奇章。世间丑好谁争强，贤否一语由臧仓。谂季狸兮美南国，范我驰驱非诡获。衣褐褐见脱脱兮，雪绰通身妙藏白。人言可以贡金门，芹美犹云欲献君。倘幸珍称供玉食，全胜肥遁老丘园。侑以诗篇烦笔削，诗欠活眼觅一著①。
