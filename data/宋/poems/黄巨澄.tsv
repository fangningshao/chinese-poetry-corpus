登四明山（宋·黄巨澄）	会稽东南秀，四明名更佳。蜿蜒三百里，惨淡青莲花。伊昔天地初，山川始萌芽。六丁挥神斧，斲削如人家。四牖遗古制，玲珑吐云霞。侧闻刘樊徒，于此鍊丹砂。耕烟种青棂，结实大如瓜。挥手谢众士，身登凤凰车。至今石窗底，青天守龙蛇。玉女四五人，绿鬓垂鬖髿。时来听潺湲，意态静不哗。我夜闯其劳，月黑星如麻。顾惭无灵气，怅望空咨嗟①。
