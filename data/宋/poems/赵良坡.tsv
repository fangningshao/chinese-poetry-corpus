过叔祖崇栲翁别业（宋·赵良坡）　　五言律诗	别业开东野，萧然足卧云。涛声晴射雨，庭影夏呈秋。返照霞初幕，遥峰翠欲流。以斯清乐境，不信有瀛洲。
隐居（宋·赵良坡）　　五言律诗　押真韵	习静深山里，幽栖趣偪真。青楼何足契，白雪故相亲。守道无妨困，藏书不圣贫。昔人嘉遁汉，我亦爱逃秦。
咏杨司业观菊图（宋·赵良坡）　　七言绝句　押先韵	寄傲南窗罢草玄，寥寥三径菊花前。春风自足繁桃李，为爱秋香到晚妍。
避暑山亭（宋·赵良坡）　　七言绝句　押阳韵	茂林深处散清凉，石罅泉声引兴长。高挂角巾舒啸傲，炎飙那得到山庄①。
雪水庵咏雪二十韵（宋·赵良坡）　　五言排律	玄冥司号令，屏翳驱云车。巧舞穿幽隙，轻扬下曲洼。初疑蚕食叶，犹恐蟹行沙。铅汞三千界，璚瑶百万家。楼台银作砌，城阙玉为衙。压竹枝翻重，封梅色更佳。文光偏得月，点缀易为花。万瓦鱼鳞矗，千山鸟迹遐。凝檐珠错落，布地粉交加。恍若水晶溜，犹然宝鉴华。馀晖翻鹤羽，皓彩扑乌纱。镂刻非因巧，陶镕未有瑕。冰奁缘沼合，缟带逐车斜。圜石银盘叠，尖峰玉笋芽。豪家争玩赏，洞府亦諠哗。锦帐传卮酒，竹炉沸鼎茶。丰年先有兆，清气浩无涯。飞絮那能拟，凭虚最可誇。不须东郭履，自是剡溪艖。恭喜瞻三白，停杯看六葩。
赠友之闽（宋·赵良坡）　　押阳韵	世人作离别，惟别酒一觞。今我与君别，稍稍鄙玕琅。闽海古名地，幕职不可量。圣明广延揽，计日下褒章。愿将此言赠，用以代琼浆。
