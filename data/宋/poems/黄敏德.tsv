大涤洞留题（宋·黄敏德）　　七言律诗　押东韵	九锁山深断世踪，云霞堆里著瑶宫。千年地胜身才到，一柱峰高路忽通。据石漱泉消俗念，扪萝扣洞挹仙风。直疑凡骨今朝换，不假金丹屡转功。
入洞霄九锁路间（宋·黄敏德）　　七言绝句	绿萝垂地白日暗，落叶满径行人稀。青童走入报迎客，惊罢先生一局棋。
舞翠亭观泉（宋·黄敏德）　　七言绝句　押先韵	坐来毛骨觉萧然，百尺飞流下碧天。杯酒未终身世换，尽移三峡到尊前①。
