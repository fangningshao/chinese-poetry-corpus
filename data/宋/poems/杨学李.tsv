题汪水云诗卷（宋·杨学李）　　五言律诗　押先韵	野服意翛然，心无世网牵。衣冠旧朝士，湖海老诗仙。横槊思公瑾，登楼忆仲宣。潇湘风月好，何日理归船①。
初秋夜坐（宋·杨学李）　　押支韵	青灯伴微吟，烦暑犹蒸炊。风声如山雷，怒落窗西篱。砌蛩泣候莎，老树鸣高枝。桂魄忽婵娟，夜气侵凉絺。莼羹岂不怀，未了一载痴。依依游子情，堂萱重驰思。祇将冰雪心，或可为母慈。清白为家箴，夫岂世俗知。南来秋复秋，剩喜瓜及期。娱亲已可望，须记思亲时。
西郊晚步（宋·杨学李）　　押虞韵	江城五月风雨馀，岭南地僻少驰驱。政馀长日无与俱，寻幽步屧城西隅。地平山远迷绿芜，垂阳深处闻鹧鸪。萦纡小径逅浮图，松风夹道如笙竽。清池冷浸秋水菰，如有露气侵庭梧。桃笙院静横竹奴，栩栩清梦游冰壶。觉来残照不可呼，更待好月同归涂。
望云楼（宋·杨学李）	楼前山色青如鬟，楼高夜映心斗寒。推窗纵目纳吟思，倚槛爽气生眉端。荒烟宿霭迷野甸，古崖怪石横惊湍。城孤下瞰天蘸碧，日永坐听风鸣銮。登临独慨城郭是，把酒一酹还三叹。虽未如元龙高卧之百尺，已不减庾公步月之游观。又何须黄鹤霄汉之浩渺，亦可想岳阳烟水之弥漫。岿然独立贺江许，已矣楼中沸歌舞。胜境无诗亦可羞，谩自檐楹庇风雨。望云人远迹生尘，祇有江流自今古①。
