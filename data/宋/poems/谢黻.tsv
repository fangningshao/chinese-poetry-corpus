凤山（宋·谢黻）	高台伊昔来凤凰，于今凤去台亦荒。苍苍竹实有霜露，飒飒梧叶生秋凉。西风斜日开晴色，閒步瑶阶访仙迹。道人诵罢蕊珠经，老鹤一声山月白。
东山（宋·谢黻）	东山一何高，他山不足论。其间有玖石，乃是世人珍。时与我数友，登高看嶙峋。悠然叹黄鹄，飞及下山云。我友今年归，寂绝车马尘。问言家何许，正与此山邻。想为携蜡屐，自往穷朝昕。斯游孰可陪，有意徒殷勤。门前一溪水，清彻多游鳞。安得尺素书，问讯情所亲。四时且终穷，明日是青春。便作隔岁别，感怀意未伸。郊原共游地，我独行逡巡。重来望东山，晤语焉可闻①。
