雨中偶成（宋·陈岘）　　五言律诗　押庚韵	雨声春不绝，绿涨与池平。久摘花犹好，新锄草又生。闭门惟我独，终日断人行。对酒还忧病，裁诗强遣情。
舟次鄂州（宋·陈岘）　　五言律诗　押尤韵	蜀江来滚滚，楚望意悠悠。浩气高情晓，新寒带晚秋。关山方北顾，烟火又南楼。蓬鬓天涯客，萧然一叶舟。
郡圃依绿亭（宋·陈岘）　　七言律诗　押灰韵	修林平沼久荒埃，招领春风一笑回。扫净莓苔分径岸，剩添桃李结亭台。时因休吏文书了，忽作閒人杖屡来。待与邦人同醉乐，一樽何惜少徘徊。
龙隐岩（宋·陈岘）　　七言绝句　押真韵	烟萝深锁非凡境，泉石相逢似故人。归认落花犹恐误，天风为我隔嚣尘。
全州砻岩（宋·陈岘）　　七言绝句　押微韵	泉流萦带戛冰玉，石壁深窈寒侵衣。开凿应劳造化力，窟宅如待灵仙归①。
饮翁常之宅分韵得友字（宋·陈岘）　　押有韵	杖屦随春风，邂逅得良友。行行西域道，触目尽花柳。还步过茆茨，交欢亦何有。东邻颇好事，邀我意良厚。南窗竹风凉，更命新醅酒。一醉何足辞，期此百年久。
宿董山寺（宋·陈岘）	送客联镳归，得得招提宿。晚渡沧江口，路入青山曲。突兀忽在眼，一洗奔驰俗。然灯遽呼酒，僧留供野蔌。林高上明月，谈声响空谷。坐久夜益深，同来或鼾熟。明朝返城郭，此兴真可录。
全州观风楼（宋·陈岘）	江源发蛮荒，来与湘灌遇。交流趋城隅，清映日东注。群山半楚越，驰骤若竞赴。谯门百步南，楼堞此雄踞。观风久标名，栋宇初改故。极目渺塞岭，蔚起矗云雾。千里耸翠碧，众水横练素。古寺带林薄，渔艇依野渡。村墟互隐见，风烟自朝暮。东西亘井络，棋分杂营戍。偶值丰登年，乐此保生聚。秋风黄花天，良集盛簪屦。肴觞固匪虔，藉此山水具。登临方兴深，诸君幸少驻。
楚南伟观楼（宋·陈岘）　　押尤韵	平生足迹穷遐陬，一麾更守湖湘州。西接悬崖五溪曲，南望渺极苍梧愁。天涯牢落孰慰意，千嶂倒影三江流。千里脉络兹要会，意趣端与江山投。群峰四绕立碧玉，带映林薄如雕锼。虬蟠虎骤互起伏，天作地涌非凡俦。郊村依约半洲渚，远明天际来归舟。湖南素号清绝地，一旦呈露疑神谋。作成英奇易旧观，俗化远与邹鲁侔。寄语后来无泯没，共保佳致传千秋。
