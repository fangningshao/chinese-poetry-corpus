栖云龙潭（宋·陈自新）　　七言律诗　押支韵	石刻仙潭神笔题，我来观感仰灵祠。千年墨浸东风里，一掬吟魂秋水湄。日暖香生起鸾凤，月明影动舞蛟螭。飞鸾白鹤俱王土，底事人家尽黍离①。
瑞迹山（宋·陈自新）　　七言绝句　押微韵	雨过山溪生虎迹，云归岩洞长龙威。烟钟古寺敲残日，樵笛一声江鸟飞。
瑞龙寺（宋·陈自新）　　七言绝句　押蒸韵	寺外寒流玉一泓，白云如练挂危层。青山绕屋柴门掩，只见梅花不见僧。
金峰寺（宋·陈自新）　　七言绝句　押萧韵	金峰寺外望蓝桥，只尺溪山路许遥。世事昏人心似醉，倚栏无计遣愁消①。
坐叹（宋·陈自新）　　七言绝句　押东韵	琴声意似泉声淡，剑气威如霜气雄。世事关心忧不寐，萧萧白发月明中①。
