仙华重午（宋·张森）　　押真韵	空山值端午，采蒲南涧滨。蒲生裹白石，涧水清粼粼。蟠根寸九节，服食能通真。采之不盈掬，土洁含芳辛。行行登绝境，有花如车轮。奇哉世莫识，持扣山中人。山人耳垂肩，羽佩青衣巾。乘飙控玄鹤，汎景下苍岷。我行意其仙，再拜询所因。仙人揽花笑，见尔还千春。语我勿复道，倏去无留尘。归来有馀叹，三咽华池津①。
