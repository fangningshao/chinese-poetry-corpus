驾幸太学倡和（宋·李格非）　　七言律诗　押阳韵	日月天回十二章，诏移清跸幸胶庠。六龙稳转桥门曲，多士横穿锦仗行。俎豆威仪瞻阙里，东西风教自周王。太平谁谓初无象，四海形容在一堂①。
试院（宋·李格非）　　五言绝句　押文韵	斗暄成小疾，亦稍败吾勤。定是朱衣吏，乘时欲舞文。
过临淄（宋·李格非）　　七言绝句　押先韵	击鼓吹竽七百年，临淄城阙尚依然。如今只有耕耘者，曾得当时九府钱。
绝句（宋·李格非）　　七言绝句　押寒韵	步履江村雾雨寒，竹间门巷系黄团。犹嫌肮脏惊鱼鸟，父老相呼拥道看。
初至象郡（宋·李格非）	裨海环□□，□□□□国。世人持两足，遽欲穷畛域。心知禹分土，未尽舜所涉。吾迁桂岭外，仰亦见斗极。升高临大路，邮传数南北。山川来时经，草树略已识。枝床归梦长，乡堠行历历。
句（宋·李格非）　　押微韵	邴吉勋劳犹未报，卫公精爽仅能归（挽蔡相确）。
