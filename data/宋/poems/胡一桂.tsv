至日建中次季真韵（宋·胡一桂）　　七言律诗	尽日劳劳烟雨里，此行谁识是欤非。翩然芒屩相随处，正见梅花欲放时。太极便堪窥易蕴，黄钟初可验葭飞。天心子半无移改，细玩尧夫至日诗①。
冬至寓建阳作（宋·胡一桂）	绣日添汉宫，书云纪晋观。山家独奚为，刚肠占易彖。幽人意欣然，起坐视晴汉。大化回初阳，漫漫今已旦。川泳有游鱼，云飞见翔雁。滞留本何心，永怀发孤叹。诚哉利攸往，观辞思过半①。
