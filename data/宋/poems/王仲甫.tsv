留京师思归（宋·王仲甫）　　七言律诗　押尤韵	黄金零落大刀头，玉箸归期划到秋。红锦寄鱼风逆浪，碧箫吹凤月当楼。伯劳知我经春别，香蜡窥人一夜愁。好去渡江千里梦，满天梅雨是苏州①。
鹊桥仙（宋·王仲甫）	忆得延州，旧曾相见，东城近东下住。被若著意引归家，放十分、以上抬举。小样罗衫，淡红拂过，风流万般做处。怕伊蓦地忆人时，梦中来、不要迷路。
丑奴儿/采桑子（宋·王仲甫）	牡丹不好长春好，有个因依。一两枝儿。但是风光总属伊。当初祗为嫦娥种，月正明时。教恁芳菲。伴著团圆十二回。
醉落魄/一斛珠（宋·王仲甫）	醉醒醒醉。凭君会取皆滋味。浓斟琥珀香浮蚁。一入愁肠，便有阳春意。须将席幕为天地。歌前起舞花前睡。从他兀兀陶陶里。犹胜醒醒，惹得闲憔悴。
蓦山溪 其二（宋·王仲甫）	挂冠神武，来作烟花主。千里好江山，都尽是、君恩赐与。风勾月引，催上泛宅时，酒倾玉，脍堆雪，总道神仙侣。蓑衣箬笠，更著些儿雨。横笛两三声，晚云中、惊鸥来去。欲烦妙手，写入散人图，蜗角名，蝇头利，著甚来由顾。
