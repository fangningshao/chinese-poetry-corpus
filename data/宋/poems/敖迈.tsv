临溪楼（宋·敖迈）	花溪老子昔喜花，红云紫霞香满家。竹溪逸士昔爱竹，翠霭苍烟阴绕屋。羌兹伟人临溪楼，唐相之裔来溪头。奄有花竹著楼所，日与溪山作宾主。手抉银汉地上流，仰送飞鸿俯盟鸥。沧浪濯缨尘化雪，清泉烹茶团碎月。曾似元龙意气豪，湖海偃卧百尺高。又似仲宣销忧赋，客居江左非吾土。不如祝翁画栏前，梯身此楼近青天。湔心此溪赴沧海，楼名溪声可千载①。
