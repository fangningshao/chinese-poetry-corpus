贺新郎 寿吴权郡（宋·叶路钤）	伛指循良吏。祗吴公、传不书名，一人而已。彷佛三生来展骥。就种棠阴千里。又还是、治平为最。绣线渐添红日影，恰搀前、七日冬书至。吾道长，佛出世。公清但酌螺川水。屏星躔次吴头，极星先比。节谊家声香国史。中有千秋生意。宜衮衮、公侯昌炽。充育登庸元有样，况甬东、一脉山东气。珠峰畔，又呈瑞。
水调歌头 寿太守黄少卿（宋·叶路钤）	天启黄旗运，复见汉黄香。名高黄榜，飞黄腾踏入鸳行。文彩苏黄而上，政事龚黄而右，黄纸选循良。黄见眉间色，卿月照黄堂。调黄钟，舞黄鹤，醉鹅黄。黄云催熟，黄童老叟庆金穰。闲展黄庭一卷，自爱黄花晚节，黄阁日偏长。印佩黄金斗，黄发半苍苍。
