寄蒋季庄（宋·王淹）　　七言律诗　押尤韵	桃花水起问行舟，时不能留迹自留。何有声名呼子慎，傥能饥渴念之罘。前车或向中涂废，古井难持短绠求。闻说下帷书已就，愿从繁露识春秋①。
次韵文夫兄病目新起（宋·王淹）　　七言律诗　押支韵	胸中眸子坦何疑，不见妖蟆叹月诗。牛背神光元我在，虎头墨妙敢吾欺。竞看投杖行成矩，会起弯弨满中规。可惜平生忧国泪，眼明犹及见清时①。
五言二首（宋·王淹）　　五言绝句　押青韵	一雨日夜零，阶前草更青。西风忽萧飒，残月照空庭。
吾兄文夫宦游天台余将官于江左不胜感离之情用韦苏州那知风雨夜复此对床眠为韵作十诗以寄（宋·王淹）　　押歌韵	秋风一夕来，木落江水波。相将雁南翔，奈有孤飞何。四海兄弟少，百年离别多。傥坚归来心，富贵尔则那。
寄仲子（宋·王淹）　　押质韵	汝生十七年，不离父母膝。抗言求自试，立意坚且必。父母不汝拒，汝志诚少匹。束书下扁舟，挂席飞鸟疾。书来报善达，授馆亦云佚。进修不多言，祝汝慎非一。
秋浦见陆次川会其有广德之役同游齐山而别既归以诗寄之（宋·王淹）	我车疾驱无停辀，君马既秣犹少留。客怀那更见行色，胜地不能成纵游。君去我愁归路远，黄叶霜风山意晚。几时云外有音来，早送文书遮病眼①。
