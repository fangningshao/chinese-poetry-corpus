云岩寺（宋·张演）　　五言律诗　押侵韵	栋宇何年有，云岩拥树深。山僧传旧险，诗者有行吟。云影侵巾屦，江声送古今。荔枝何用数，抚字每劳心①。
题沔州诸葛武侯庙（宋·张演）　　五言律诗　押青韵	赤伏终休运，前营落大星。皇王空礼乐，江汉閟英灵。断垄牛羊入，空山草木青。经时须此牧，清泪洒泉扃①。
梅（宋·张演）　　七言律诗　押支韵	向来懒不赋梅诗，禅榻忘机鬓已丝。月户忽逢双玉立，春风又见一年期。楼高缥缈明霜影，竹冷横斜浸雪枝。尚笑閒尘除未尽，暗香犹著梦魂知①。
题三峡堂（宋·张演）　　七言律诗　押先韵	群山危立接云天，一水东朝会百川。泱漭堪舆无此壮，崔嵬疏凿定何年。千秋跃马兴亡梦，一点飞凫上下船。时有刚风来浩渺，起予高兴九秋边。
诸丈赓示前章再次韵（宋·张演）　　七言律诗　押先韵	桃李层层媚远天，碧芜映带绮成川。英灵旧有凌云赋，混一长看建武年①。老去无知经世用，梦归欲问溯江船。请君妙语惊颓懒，一笑诗坛酒社边②。
万安驿（宋·张演）　　七言绝句　押鱼韵	劲兵重卒付胡奴，驱雀驱鱼计自疏。地入万安知几许，却怜此日始回车①。
次袁说友巫山十二峰古风二十五韵（宋·张演）	化工神伟开物姿，劖石万仞不作痴。巍峰耸立威凤举，急挟怒流奔马迟。隐然万里形胜重，信矣四海游观奇。天开匹练势巀嶪，云拥列嶂青参差。舆图悚视天设险，舟楫竞与江东之。何年宇宙此盘据，远揽泰华宜肩随。胸吞云梦荡物表，眦决飞鸟忘神疲。元戎授任盛节制，列舰径度罗旌旗。天香来时满衣袖，讲殿几日辞书帷。词源浩荡春峡水，句律飘扬秋桂枝。天门有路穿水去，笔力到古群峰低。远参退之赋山囿①，下陋樊川娱水嬉。有神相宅理应尔，梦赋靡曼奚其为。流转不根怜已久，高咏取正今逢时。昔年飞挽忝将指，异境名言犹念兹。大篇巨轴窥胜赏，赤甲白盐神坐驰。有从绝唱发奇伟，众作绚采同彰施。德风草偃阃以外，观颂下转江之湄。宁须三年奏汉计，行复八彩瞻尧眉。慈恩论契肯隔面，草堂枉驾欣解颐。我方卧云书自伴，公咏入相衣宜缁。少须凋瘵尽抚摩，大赈廪粟歌噫嘻②。会看丹诏来北阙，更上岷岭登峨嵋。江山得助协嘉会，赓载归写明良诗③。
奉陪安抚大卿登八阵台览观忠武侯诸葛公遗像偶成长句（宋·张演）	白帝城西鱼腹浦，十月江平见津浒。当年累石纷成行，此地卧龙经讲武。辕门外建严中权①，列阵相承存后伍②。何人蛇势识常山，未数鱼丽矜郑拒。悬知精神贯金石，尚想号令严钲鼓。老兵料敌应疑生，川后澄波其敢侮。向令赤伏有遗符，下睨皇州直指取。云何遗迹司神明，独靳丰功被寰宇。高城置酒供临眺，往事兴怀增叹抚。巍然王佐三代前，信矣名言照千古③。
