夏日闲居（宋·俞汝尚）　　五言律诗　押鱼韵	无人到穷巷，长日守闲居。宿火惟烘药，新①晴还晒书。邻翁伴村酒，稚子课园蔬。门外蒿莱地，泥深不用锄。
久客（宋·俞汝尚）　　五言律诗　押真韵	久客西城里，人家似旧邻。众知趋事懒，僧厌打门频。倦枕费②窗竹①，开③书破砚尘。阴晴消白日，门巷忽青春。
东山招复古（宋·俞汝尚）　　五言律诗　押鱼韵	闻道广文客，东来欲载书。志勤甘淡薄，情旧免生疏。野饭多无菜，溪羹或有鱼。小心新买得，且遂带经锄①。
赠张伯玉倅古睦（宋·俞汝尚）　　五言律诗　押微韵	新定烟霞外，溪山清可依。夜风泉溜响，春雨药苗肥。野鹤眠花圃，晴岚湿案衣。预知公暇日，垂钓子陵矶①。
过淮阴侯庙（宋·俞汝尚）　　七言律诗　押寒韵	当时谋战不谋安，将众多多是祸端。万垒在前攻掠易，四方无事保全难。晓堂钟鼓修淮祀，古壁旌旗拥汉官。天下息肩兵革定，一瞻祀②宇一长叹①。
汝尚将归吴兴齐州记室苏子由辱诗为送因逐韵谢之（宋·俞汝尚）　　七言律诗　押寒韵	释屦从军蚤滥官，已衰能复尚盘桓。迩来齿发羞相问，乞有衡茅觅自安。使我襟怀遗内热，诵君诗句袭人寒。知谁便是知音者，且作岩溪雪景看。
戒香院（宋·俞汝尚）　　七言律诗　押微韵	崎岖穷谷翠屏围，却讶游人到此稀。修竹带云当户耸，暗泉鸣玉绕亭飞。春风欲老茶含旆，暑雨初收水带矶。扰扰红尘何处好，令人回首重忘归①。
题三角亭（宋·俞汝尚）　　押麌韵	奇哉山中人，搆此池上宇。蕙径斜映带，林烟尽吞吐。春无四面花，夜欠一帘雨。寄傲足有馀，何须循①广庑。
题蒙泉（宋·俞汝尚）　　押东韵	幽人斸寒泉，井甃名曰蒙。井贵德不改，蒙以养为功。非徒玩清冷，润液幽芳丛。说筑傅岩下，伊耕莘野中。静守一夫事，勤政王道隆。孔孟不得志，日月经高穹。休哉圣贤心，养私而用公。宇宙间生民，草木与昆虫。仁渐而秾郁，义惨而庞洪。泓泓此中泉，与物资天功。勿谓短绠浅，海底渊源通。勿谓一勺轻，洗涤人心空。近林郁青苍，远涧与冲融。往往中间云，霶霈起天风。汲引即所利，孰遣榛莽丰。有道无得丧，孰患番险濛。君子修诸业，虑初而图终。为君赋此诗，勿厌吾道穷。
