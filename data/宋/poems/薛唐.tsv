田舍作（宋·薛唐）　　五言律诗　押覃韵	世业存五亩，家风守二南。适情无过睡，幽事不妨贪。母老厨增肉，朋来树选柑。每惭躬稼穑，未及野农谙。
书壁（宋·薛唐）　　七言律诗　押鱼韵	自甘藜藿不求鱼，大笑冯生出想车。才子座中悲邺下，高篇社里厌黄初。不臣未遂忠臣志，生子犹能读父书。酒后放言挥秃管，元龙豪气本难除①。
秋眠（宋·薛唐）　　押先韵	凉色正堪弄，新砧绝可怜。况兼梧叶响，槭槭到床边。群雁叫远渚，孤云停莫天。郊居迎送寡，秋日足高眠。
