寄显之太尉使燕山（宋·毛友）　　七言律诗　押文韵	三年淮海静妖氛，老上龙庭又勒勋。塞外争看真太尉，行间犹识旧将军。尘清漠北烽烟断，风落山前号令闻。预想归时如定远，争持白玉上青云①。
冷泉亭（宋·毛友）　　七言律诗　押东韵	面山取势俯山中，亭外安亭自蔽蒙。眼界己通无碍物，胸中陡觉有真空。试寻橹响惊时变①，却听猿啼与旧同②。万事须臾成坏里，我来阅世一初终③。
玉晨鉴义芮公见访（宋·毛友）　　七言律诗　押先韵	曾看扁舟下国门，风吹玉袖欲蜚仙。经过弱水三万里，邂逅长安五百年。投老渐谙随处乐，此生只有未偿眠。茅山朮老堪镵斸，服食相依倘宿缘①。
康判官寄螃蟹（宋·毛友）　　七言绝句　押庚韵	沙头郭索众横行，岂料身归五鼎烹。支解樽前供大嚼，胸中戈甲也虚名①。
寄陈子高（宋·毛友）　　七言绝句　押微韵	秋来目送雁南飞，不似春风雁却归。惭愧宜兴老居士，一生只在钓鱼矶①。
句（宋·毛友）　　押阳韵	长安酒苦贵，蟹初臂著霜（蟹）。
