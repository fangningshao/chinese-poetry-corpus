次韵子我兄和沈侍御史吴兴酬唱诗三首（宋·江端本）　　五言律诗　押尤韵	苕霅忆初泛，星霜今几周。芳莲霞比色，晚水月同游。未尽烟波赏，先惊岁月遒。风尘今满眼，遥想芰荷秋。
送人（宋·江端本）　　七言律诗　押东韵	年衰岁晚有谁从，井臼无人伴敬通。当户秋山横积翠，拥阶霜叶委残红。倦游自笑裘先敝，赴敌谁知甲已衷。看取功名垂竹帛，不须咄咄更书空①。
梦中作（宋·江端本）　　七言绝句　押尤韵	晚风残日下危楼，斜倚栏干满眼愁。休唱阳关催别酒，春情离恨总悠悠①。
