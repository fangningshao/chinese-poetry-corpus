题梅山（宋·张景端）　　五言排律　押真韵	作尉南昌日，投书北阙频。忠言不悟主，直节耻为臣。汉室多灾异，吴门念隐沦。挂冠忘宠辱，蒙袂出埃尘。虹屈英雄气，鸥群自在身。永怀三洞诀，高谢九江春。择地开仙馆，看云剪寿巾。玄台秋步月，虚室夜凝真。无梦生芳草，留年养大椿。碧茸香不断，青鸟性偏驯。太液刀圭就，中黄道路新。武夷空坠马，郁木竟栖神。绛节虽朝帝，灵波尚济民。一名传旧史，千古事严禋。瑞气生仙药，清风付羽人。坛遗金鼎像，井锁玉华津。地接洪崖府，溪通剑水滨。鹤归云抖擞，龙起石鳞皴。已悟身为患，元期德有邻。青山不忘我，今日是天亲①。
