居天柱山（宋·释赞宁）　　五言律诗　押青韵	四野豁家庭，柴门夜不扃。水边成半偈，月下了残经。虽逐诸尘转，终归一念醒。未知斯旨者，万役尽劳形。
悟空塔（宋·释赞宁）　　七言律诗　押东韵	浮图萧瑟入虚空，一聚全身罔像中。传马祖心开佛印，识龙潜主示神通。毫光委坠江楼月，道气馨香海岸风。此地化缘才始尽，更于何处动魔宫①。
括浙江潮候（宋·释赞宁）　　五言绝句　押真韵	午未未未申，申卯卯辰辰。巳巳巳午午，朔望一般轮①。
夜吟（宋·释赞宁）　　七言绝句　押庚韵	独坐閒吟野思清，秋庭萧索暮烟轻。孤灯欲灺月未上，万籁寂然蛩一声。
秋日寄人（宋·释赞宁）　　七言绝句　押文韵	白鸟行从山嘴没，青鸥群向水湄分。松斋独坐谁为侣，数片斜飞槛外云①。
落花（宋·释赞宁）　　七言绝句　押东韵	蝶醉蜂狂香正浓，晚来阶下坠衰红。开时费尽阳和力，落处难禁一阵风①。
句（宋·释赞宁）　　押虞韵	山黛浅深春气力，浪花开合水工夫（春）。
