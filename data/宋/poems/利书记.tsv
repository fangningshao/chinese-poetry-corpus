天柱雉儿行（宋·利书记）	当年江上扬风舲，淮山望极排空青。今登天柱赏潜皖，元是吾家翡翠屏。禅丛一室因栖寄，选胜寻幽辨真伪。虚廊揩藓读残碑，三百年前刊异事。此山开辟至唐初，乾元中作金仙居。彭门大师曰崇惠，裁基创始成茅庐。牛头道化将雄镇，浮世劳生未知信。乘开石上诵莲文，非谓疏慵效精进。空山白昼接清宵，坏衲披肩度寂寥。玲珑宛转断人虑，七轴圆音震海潮。奇哉有物名缘会，锦绣毛衣胜綵绘。常伴山鸡与鹧鸪，优游饮啄烟霞外。山梁畴昔叹时哉，此日祇园应世来。昂头敛翼傍禅石，下风侧听忘惊猜。醍醐洒尽烧心火，暮去朝还无不可。宜成永向佛菩提，春燕秋鸿岂知我。俄闻荒草蜕其身，梦魂夜告生为人。幽奇溪石验端的，右胁遗翎迹尚新。妙龄自厌居民俗，祝发依师隐林麓。他经虽授难遽通，唯有芬陀利精熟。师因叹息省前缘，法种慈熏岂偶然。立名定体标殊特，灵休表示为佳传。闲行宴坐何超脱，古鉴无尘罢挥拂。登高临远快幽情，满目风光旧时物。几席巾瓶侍服勤，阒阒孜孜十九春。西原危坐顺圆寂，戒珠数粒辉香薪。真源始觉初无碍，月转辽空水归海。千圣徒中孰后生，一片灵台长不昧。回观轮里漫啁啾，暖日和风戏未休。恩冤追逐荡不返，六道三途岂自由。君不见潘安誇射赋，洞尔胸兮穿尔嗉。又不见退之咏猎诗，马前五色堕离披。云间哮击惧鹰隼，草中窜伏忧狐狸。鲁恭去后无消息，更有仁恩沾动植。桑下驯游哺影时，未必儿童能隐恻。浮屠窣堵镇盘冈，累闻继夕腾禅光。圣贤田地亦如此，方寸凡情未可量。蜀川鹦鹉持经法，舍利精荧满金匣。至今忌日惨岩峦，群类悲鸣绕层塔。近岁濡须释子家，松枝雀化皆称嗟。纤毫不动几寒暑，翻然只恐临苍霞。贤王国士称奇绝，巨石丰碑争颂说。妙墨高文灿斗星，陵迁谷变相磨灭。也知灵识尽超冥，證出斯禽事显明。寄言嗜欲沈迷者，请看天柱雉儿行①。
