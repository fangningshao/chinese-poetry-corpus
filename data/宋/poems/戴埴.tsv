和王教暮春出游（宋·戴埴）　　押屋韵	矫矫雪霜心，孤贞受命独。留滞染缁尘，垢面不靧沐。背城借一战，填堑输前渎。葵心向朝阳，晞光不能燠。徒嚣终无赢，驱驰惟仆仆。岂无丰水滋，永嗟非佳谷。呼尔授刍秣，羁绁系驹犊。堪羡我良朋，林桂剩芳馥。博览绎故书，胸中三万轴。悠然西河上，日与英俊逐。振铎扬儒风，函丈纷冠服。师友递响答，循诱教匪扑。精进日千里，目骇地脉缩。顾我阙党徒，无成坐欲速。披襟莫奋飞，随群被私淑。枵然藜苋肠，殊未饱公餗。弹铗何时归，涎沫流肌肉。遥想烹太牢，殷勤羹采菽①。更当春暮时，浴沂衿佩肃。心赏弄篇章，绝唱清风穆。流水谐朱弦，押强破万竹。孝先谩耐嘲，横榻便空腹。安识物外游，幽赏机缘熟。矧复有良俦，坚久渝晚菊。依然苍筤丛，檀栾旁淇澳②。一缄荷起予，明珠得盈掬。大雅久不作，疏越鼓凡目。迎风挹回澜，净洗尘翳曲。披阅不停手，岂复惮谆复。自笑诗思悭，企山才抵麓。正望使南印，象马来天竺。竞病安能赓，振纸空瑟簌。绝影天边鸿，坐困家池鹜。搜索纵成篇，无异虫蠹木。所幸情不违，合并在旦夙。愿言戒逝粮，出昼勿三宿。
辇下曲（宋·戴埴）	旧来闻说京师乐，香街十里春风箔。朝踏金梯入凤楼，暮下琼钩延翠幄。蛾绿梅花装，淑质兰蕙芳。笙歌枣下曲，琵琶陌上桑。宿酲未解莺催晓，玉珂策马长安道。解佩遗簪日日欢，不觉红颜醉中老。我谓京国皆繁华，何时飞走登云车。谁知著足缁尘底，八年飘泊空咨嗟。萧萧竹窗风暗度，耿耿兰缸灯自语。孤坐逢掖凝清霜，独卧重衾踏寒雨。云雨阳台梦不成，况欲绮席罗倾城。丈人屋上乌啼夜，乾鹊巢中鸠唤晴。啼夜夜未央，娟娟素月明。唤晴晴未霁，寂寂青春深。鸠唤乌啼终有侣，犹胜月兔孀居千万春。
雹（宋·戴埴）	玄黓执徐岁，月律终无射。京师连雨雹，小者如弹，大者如拳。林柯叶乱下，乌鸢折飞翮。屋瓦砉划遭击扑，居人颠沛，行道错愕。初疑巨飓掀捲冯夷宫，渊珍散堕光闪烁。复疑清霄万里驱长蛟，泣泪盈盈骤飘薄。棱层水精碎，喷噀珠琲滑。有识觑天巧，一何景象恶。尝闻圣人在上冬夏无愆伏，亭毒二气不相剥。破块封条已无异，祉羽无劳验风角。今天子握极衡，运斗枢，景化豫顺，群慝萧灼。精祲胡未孚，冰雨堕霄幕。其欲霈广泽，胡不为甘霖，沾丐枯焦重甲拆。其欲膏土脉，胡不为晞薤，厌浥瀼瀼普渐洽。其欲表诛伐，胡不为皑𩅀，驷见而霣，草木黄落。其欲弭蛰虫、滋生植，胡不为嘉平之三白，驱蝗入地千百尺。或云水气专一不解散，胡不为长河玉岸之寒冰，可纳凌室助颁刷。或云阴气胁阳不相入，胡不为氤氲五色之卿霭，叶应丰穰昭帝德。此雹舒不如雨露，惨不如霜雪，结不如冰澌之严冱，散不如云雾之葱郁。天非欲示惩，讵用作戏剧。汉儒说證应，纷纷太不一。或贤邪易位，或赋敛苛刻，或妻妾失伦，或大臣擅法。玄道幽且渺，牵附多穿凿。仲尼百世师，麟经戒侵逼。此变凡在书，公室寖衰削。自下凌上曰僭，以柔变刚曰剥。沸汤湛冷泉，凝寒胜燠热。温雨受阴氛，凌冱自然结。时当秋气杪，是理尤彰灼。风起庚，庚作令。日行西，西主杀。数至九变，金乃从革。大则为兵小刑罚，内外靡不以时决。天地方会藏，沴候生京洛。得非少皞执矩未洁齐，得非蓐收为正有颠错，得非箕伯吞声不扫除，青女护奸不除灭。穹旻赫然奋严威，重阴胶固纷零落。我愿圣王睹此揽乾纲，用夬决，登俊良，屏邪慝。阴尘静扫单于庭，阳和遍吹邹子律。大明威威照九州，寒燠时序百谷熟。天若雨珠真可噱，请以缀衮冕之十二旒，龙旂和鸾之缨络。
彗星（宋·戴埴）	绍定壬辰闰九月，己酉之夜彗星出。清台奏御，正衙避席。太官减膳羞，瞽宗彻音乐。鸡竿肆眚出囚系，龙扆责躬求谠直。精诚彻九垓，德音走重译。圜桥冠带齑盐生，筦窥熿熿对以臆。臣闻泰素朕形，玄黄辨色。左旋右转，一阖一辟。来伸往屈四时行，除旧布新寒暑易。恢恢天网疏，统理废厥职。东方岁星木主仁，不扫暴刻尚搥剥。南方荧惑火主礼，不扫骄蹇习凌弱。西方太白金主义，不扫寇盗生乱略。北方辰星水主智，不扫蒙蔽长谗慝。中央填星土主信，不扫诈欺滋奸猾。皇穹遴选纲纪星，出持彗帚扫环域。日华机上有九彗，乍上乍下空如笔。归邪向上有两彗，出也不行见则灭。天狗短彗在尾傍，火光炎炎空烜赫。天搀类彗云如斗，蚩尤类彗箕后曲。六贼如彗在西方，咸汉带彗居正北。驱策举莫前，彗乃排胶轕。不指房心明堂位，不临箕尾后妃宅。不抵参昴咏衾裯，不向牛女逐淫佚。不访狱廪至娄胃，不询盖营到危室。不求社庙上井鬼，不好文章游奎壁。不穷天根越亢氐，不咨弋猎来柳毕。不从玄枵问虚耗，不由张素丐觞客。不自觜觿访葆旅，不入柳仓觅厨食。不呼七星问急事，不召南斗共斟酌。天王帝廷为大角，两旁三星如鼎足。斗柄所指，以建时节，曰摄提格。洒扫庭内万化基，芜秽不治孰观法。轸驱风车为宰辅，负衡失平在修饰。翼鼓羽翮主变夷，飞翰不劲必振刷。秃帚一加，内清外肃。四海九州，罔不臣妾。帝座中居斡枢机，万年千载不停息。
和陈府教授见赠（宋·戴埴）　　押元韵	遗风洙泗滨，汲古酌牺樽。鱼跃池藻翻，莺呼庭树喧。乐山不乐水，居城犹居村。一朝黄钟鸣，九畹滋兰根①。
