送杨司户（宋·邢凯）　　五言律诗　押先韵	德大拙于用，数奇真可怜。民曹清到骨，鸡肋受尊拳。谩失塞翁马，终还子敬毡。桂林罗隽士，安稳泛红莲。
辛卯上提刑平寇歌（宋·邢凯）　　押阳韵	陈公筹策今子房，衣绣持斧征南方。亲督貔貅效深入，悉孛狗鼠无留藏。二帅宣威既电击，群校贾勇争奋扬。束身来降三百寨，所馀一二犹陆梁。平固恃险连百丈，僭拟官号熊与张。一朝骈首俱就缚，是谓擒贼先擒王。捷书夜至连清昼，不闻传箭赤白囊。骎骎良民皆安堵，憧憧道路多行商。妖氛顿扫卖刀剑，祥风初扇催耕桑。绍定四年调玉烛，薰蒸六合为金穰。第功行封先指授，凌青溯紫将翱翔。元戎煌煌赐紫轴，裨将一一露龙光。振旅归来神螺冈，笳鼓竞飞声洋洋。櫜弓载戢绿沈鎗，旄头星灭汉道昌。雅宜饮至满浮觞，细柳烟笼春昼长。
上丞相平淮颂（宋·邢凯）	皇矣圣宋，立国以仁。兼爱南北，爰暨介鳞。蠢兹逆全，假义徕臣。给以馈餫，列之簪绅。鹰饱别扬，浸无忌惮。边臣戕贼，居民涂炭。据我盐城，喻口植干。继逼海陵，恣为泮奂。玺书飞下，皇威赫然。声罪致讨，忿激普天。许之节铖，副以金钱。奋忠效命，谁不争先。粤有世臣，虏使元帅。罗致英才，虓将云会。贾勇摧锋，前无坚对。逆全授首，维阳城外。昔平淮蔡，惟断成功。至平泽潞，伐谋群雄。圣君贤相，视昔则同。山阳腥膻，一洗而空。钜奸伏诛，殊方仰德。鲸波不惊，狼烟永息。男耕女桑，四民安职。玉烛既调，金穰可必。圣君贤相，益固本根。广求民瘼，博尽忠言。屏除贪吏，澄浴治源。狂谋不起，国势常尊。一介微官，尝玷策府。颂我君相，或占古语。于万斯年，受天之祜。锡公纯嘏，眉寿保鲁①。
