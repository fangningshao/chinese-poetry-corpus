朱萼亭侍宴（宋·郭稹）　　五言律诗　押灰韵	九重香辇出，三月御庭开。圣酒鸾杯酌，宫花羯鼓催。莺声压歌管，山色满亭台。睿赏欢无极，叨陪愧不才。
闻延州警（宋·郭稹）　　五言律诗　押虞韵	塞日兵前惨，城烟战后无。分明千帝纪，况乃畔天都。桂玉京师涌，金汤鄜路孤。迟回思庙算，端坐愧龙图①。
和枢密侍郎因看海棠忆禁苑此花最盛（宋·郭稹）　　七言律诗　押阳韵	朱栏明媚照横塘，芳树交加枕短墙。传得东君深意态，染成西蜀好风光。破红枝上仍施粉，繁翠阴中旋扑香。应为无诗怨工部，至今含露作啼妆①。
