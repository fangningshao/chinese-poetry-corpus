贺新郎 春情（宋·李玉）	篆缕销金鼎。醉沈沈、庭阴转午，画堂人静。芳草王孙知何处，惟有杨花糁径。渐玉枕、腾腾春醒。帘外残红春已透，镇无聊、殢酒厌厌病。云鬓乱，未忺整。江南旧事休重省。遍天涯、寻消问息，断鸿难倩。月满西楼凭栏久，依旧归期未定。又只恐、瓶沈金井。嘶骑不来银烛暗，枉教人、立尽梧桐影。谁伴我，对鸾镜。
