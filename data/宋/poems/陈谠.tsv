弹丸山（宋·陈谠）　　五言律诗　押鱼韵	地迥山奇怪，神仙喜穴居。百云剜洞巧，五石补天馀。商野幽人梦，周南太史书。心乎爱丘壑，胜概一踌躇①。
过溪南韩氏宅（宋·陈谠）　　五言律诗　押先韵	曾览溪南胜，重来四十年。树如人老矣，山共水依然。香玉纷堆案，晴虹对跨川。吾庐今咫尺，乘兴且盘旋①。
尊贤堂（宋·陈谠）　　七言律诗　押先韵	闻道骑鲸碧眼仙，黄柑手植尚依然。人间俯仰更成古，天下声名不计年。茧纸谁能收妙墨，鸡林何用续遗编。使君为创新堂事，若解尊贤则是贤①。
十洲亭（宋·陈谠）　　七言律诗　押微韵	东塘昔号神仙景，亭以洲名世亦稀。山拥髻鬟临水鉴，花铺云锦出天机。好风入座清如濯，古木分行翠欲围。每到冯栏会心处，不知香气袭人衣①。
浔阳白牡丹（宋·陈谠）　　七言绝句　押寒韵	玉色天然赛渥丹，亭亭并立倚朱栏。正缘不语偏含思①，若使能行却厌看。
南山（宋·陈谠）	天造其山，在贵之阳。二十四峰，拔地峭刚。其山维何，如彼玉苍。宅位于离，火德之祥。南山何有，有方其岩。若堂甚夷，若门者三。穹者圆盖，植者羽参。石像天成，匪凿匪劖。陟彼山巅，有洞益奇。南北户通，千里頫窥。伊晋之洪，采荣于斯。丹飞井霤，木润草滋。昔我太宗，云章下贲。于皇仁庙，奎文狎至。岩处有辉，神护孔閟。丕昭圣朝，声化远暨。南山不骞，天子万年。南山不朽，天子万寿。无量惟寿，与天齐久。小臣作诗，永飏于后。
句（宋·陈谠）　　押元韵	渊源师老杜，体制陋西昆①。
