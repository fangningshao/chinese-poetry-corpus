禾山秋兴（宋·欧阳鈇）　　五言律诗　押鱼韵	生计嗟乌有，谁人问子虚。西风五更雨，南雁数行书。衰朽儿童笑，飘流岁月馀。秋深新病起，吾志在吾庐。
绝句（宋·欧阳鈇）　　七言绝句　押微韵	恋树残红湿不飞，杨花雪落木生衣。年来百念成灰冷，无语送春春自归。
和伍武仲（宋·欧阳鈇）　　七言绝句　押齐韵	未知一岁于此水，几回照影惭栖栖。失身竟堕管城计，错路不为田舍儿①。
示二子（宋·欧阳鈇）	先君以官贫，我仍遗以安。但愿两儿健，扶持一翁孱。何须待门生，悠然柴桑閒。
卜居（宋·欧阳鈇）	此生老矣益飘零，汤饼来年又何所。是身如寓敢求安，更筑小轩名以寓。凭谁叫阍与帝语，有客多艰乃如许。水花为客啼红雨。
游愚堂（宋·欧阳鈇）	闻说名园尚修竹，花压颓垣笋穿屋。雨痕半掩壁间题，饥鼠跳梁狐昼啼。前人已为后人笑，后人更使谁人悼。呜呼全盛几时奈衰何，古人兴废何其多。
句（宋·欧阳鈇）　　押先韵	细雨双飞鹭，寒蓑独钓船。
