立秋日书怀（宋·王畴）　　七言律诗　押庚韵	一岁中分气序平，夫何犹有感秋情。已饶健鹘凌空翮，肯作寒蜩抱树声。桐叶渐愁经雨坠，桂枝还喜得风生。夜凉频惬山居兴，天澹银河彻晓清。
送同年蒲叔范察判杭州监（宋·王畴）	释之久未调，王粲当从军。谓言塞垣事，壮气横风云。育材幸明代，荐贤无令君。如无汉酤冗，沈此荆山珍。萍氏本讥酒，周官有彝伦。孝武事却攘，志清天地屯。连兵无时已，四海萧然贫。官始操酿具，榷之饱师人。利源一以泄，颓波荡无垠。糜谷费耒耜，良糵争清醇。酒禁著律令，犯笞及其身。狂药乃陷阱，伤哉尧舜民。炎灵属我后，天资英且仁。邦力早雄富，汉制仍相循。岁赋二千万，经入固已勤。弥年拥武节，聚边清国氛。雄雄百万师，跨迈击燕秦。仰给倾武库，赏赍图戎勋。加敛犹不足，返古当何云。杭城东南剧，地将湖海邻。榷利冠天下，旗亭压重闉。彼虽斗筲职，亦择才英臣。风露气已肃，溪潭寒弥新。沙榜朝汍汍，吴涛暮沄沄。南州近牛斗，气象雄霜旻。汀枫变老蘖，赤叶晴相纷。尝茶泊幽寺，观鱼下轻䑳。行当收翘楚，宁复混蒸薪。无为狎吴叟，坐恋秋江莼。
