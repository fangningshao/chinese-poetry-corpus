大涤洞天留题 其一（宋·赵崇渭）　　七言律诗　押萧韵	福地天然号洞霄，王畿密迩路非遥。淡浓翠碧山重列，圆碎珠玑泉一条。九锁真成仙境胜，借行顿使客愁销。超凡得道从兹始，未减金华王子乔。
大涤洞天留题 其二（宋·赵崇渭）　　七言绝句　押尤韵	一到琳宫事事幽，炎天正好暂时留。鹤仙共此泉流乐，气象全胜白鹭洲①。
