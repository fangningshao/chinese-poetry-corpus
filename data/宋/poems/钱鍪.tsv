次袁尚书巫山十二峰二十五韵（宋·钱鍪）	文昌仙伯天人姿，爱山寻胜如书痴。忽摩台符历参井，麾幢溯峡春迟迟。山林川后总效职，万壑千岩俱献奇。就中巫山绝雄胜，插天紫翠相参差。神妃来下佩声远，驻此名地相安之。峰旋地转自前后，屹立万马如追随。两山有川幻天巧，禹功到此神应疲。仰天照眼如匹练，舟行电掣翻云旗。迅帆竞惜峰峦过，艅艎望眼裳褰帷。悬崖下有欲落石，古木上有参天枝。龙登鹤聚仙既集，云升雨暗天如低。从来三峡号至险，高牙稳泛如游嬉。扬旌一览天下胜，词源倒峡知优为。尝闻奇观天亦惜，遇贤辄与因其时。少陵遇此虽穷寂，妙语惊人多在兹。彫镌万象发天閟，衙官屈宋声争驰。公今曳履星辰上，调元妙手行将施。天教来作东道主，欢声和气生江湄。公来顿觉雪山重，青城增气联峨眉。首驱巫阳入新句，一洗前作堪解颐。英词从此遍蜀道，迥出尘表无纤缁。尝忧此地难久驻，转首绝境成嗟嘻。直欲使拂素练图翠嶷，写松峦起云之状，模翠屏栖凤之嵋。终朝诵公有声画，却来看此无声诗①。
