题汪水云诗卷（宋·严日益）	紫皇宫殿红云低，春归天上日欲西。瑶池催花挝羯鼓，姚魏天香分雨露。沉香亭北雉尾高，诗成先夺云锦袍。纵横奏赋三千字，文采风流多意气。佩声杨柳凤池头，丝纶五色烂不收。巨鳌跳波海门黑，毡雪风砂堕阴域。翠华鞭鸾凌紫烟，天寒月照青冢边。黄金不啼玉不泣，桑岭流沙马飞急。孤臣泪结冰棱棱，两宫祝发传佛灯。梵尊说法天龙拜，四大山河金色界。风飘仙乐去不回，香围粉阵成飞埃。南冠楚囚血化碧，恨入胡笳十八拍。穹庐帐暖融冷光，犹随供奉联鹓行。子房忽伴赤松去，华表千年令威语。商郊周甸禾黍悲，宫袍卸却披霞衣。青藜老仙选诗哭，彷佛东都梦华录。吴霜压损长眉青，胸蟠耿耿何时平。读书万卷贫难救，天若知情天亦瘦。云翻雨覆争奈何，荣枯得失哀恨多。相逢莫说梦中梦，琴寄南音时一弄。世间未必无子期，至音元不求人知。泠然七十二峰下，轩辕鼎边退三舍。流水行云万里心，故家乔木春阴阴①。
