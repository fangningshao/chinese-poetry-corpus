于介翁别去一载偶会高湖谩成唐律以写相思之意（宋·王道士）　　七言律诗　押支韵	高湖回首恰周期，别后青山几度思。丹灶烟霞空入梦，夜窗风雨忆论诗。百年相会宁无约，九日来游竟失期。去去但坚金石操，岁寒松柏有深知①。
美阎承旨（宋·王道士）　　七言律诗　押阳韵	海底珊瑚明月珰，出为国瑞固难量。文章能事间重译，雨露深仁及远方。六合八荒春浩荡，百家诸子海苍茫。淮王门下孙登客，还许升堂近耿光①。
太湖（宋·王道士）　　押卦韵	三万六千顷，浩荡三州界。烟雾四无边，往往出奇怪。洞庭柑已霜，震泽鱼极介。岂无范蠡舟，我欲从公迈①。
