寒食野外（宋·杨齐）　　七言律诗　押青韵	寒食人家事踏青，偶躯羸马出郊坰。禽声唤雨娇相语，天色和春困不醒。芳草碧来丝作毯，好花红处锦为屏。回头画角江城晚，人倚秋千月半庭。
寒食雨（宋·杨齐）　　七言律诗　押先韵	一片春阴一倍寒，万家春色寂无烟。冷催杜宇朝相唤，寒逼嫦娥夜不圆。添得僧家浇药水，负他公子赏花天。东君欲助之推怨，泪湿垂杨恨不眠①。
立秋后有感（宋·杨齐）　　七言律诗　押庚韵	一雨助凉天气醒，夜来残叶报秋声。人歌曼倩书重发，客笑相如赋未成。惊破鹤心宵露重，送他鸿翼晚风清。功名未了男儿事，争遣心头系得旌①。
和中秋对月（宋·杨齐）　　七言律诗　押支韵	素籥中分漏箭迟，玉盘飞上绛河涯。自缘人意誇今夜，岂是蟾光胜旧时。千里放开天地景，一轮题尽古今诗。吴刚树下遥相许，来岁春风此处期。
中秋不见月（宋·杨齐）　　七言律诗　押尤韵	八月露沉天气秋，霜轮何事苦淹留。一宵老兔不成魄，几处诗人却下楼。水部阶前闻细雨，袁宏渚上见归舟。明年未必无仙桂，何用厌厌此夜愁①。
冬至夜旅怀（宋·杨齐）　　七言律诗　押先韵	乱霜如叶扑窗寒，愁到心如欲断弦。凤管阳才一声起，蟾轮月已九分圆。拥炉酌冻酒相对，攲枕背残灯未眠。乞得晓钟西拜望，露中香为祝亲燃①。
上元喜雪（宋·杨齐）	灵感手擎苍龙鞭，和风一道飞腾天。天公欲报大有岁，六花助与芳菲权。紫姑云辇归时节，太光碾碎桄榔叶。晓来楼阁万家春，白玉鸳鸯为新叠。垄头耕父被单褐，望岁欣欣掉歌舌。王孙却恨此宵寒，兰膏冻黑香轮滑①。
