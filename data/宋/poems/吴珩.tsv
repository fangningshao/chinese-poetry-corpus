法会院（宋·吴珩）　　五言律诗　押尤韵	地占金山胜，泉分银汉流。杉篁能护翠，猿鹤似惊秋。祗恨登临晚，宁辞取次游。列峰饶远秀，不惜上层楼①。
千顷山 其一（宋·吴珩）　　七言律诗　押庚韵	松桧阴中六月清，异花灵草不知名。路从琼液山前过，人在水晶宫上行。千尺翠岚分月色，一轩寒籁动潮声。登临不厌跻攀峻，贪看云从舄下生。
梵安院（宋·吴珩）　　七言律诗　押庚韵	山腰小径细于绳，山鸟关关喜弄晴。黄菊有情留客醉，白云无事伴人行。野流合处堪分字，草药拈来欲①问名。回首渡头诗思逸，渔舟一笛晚风清。
千顷山 其二（宋·吴珩）　　五言绝句　押文韵	千顷山中月，三黄顶上云。相看无一语，今日喜逢君①。
