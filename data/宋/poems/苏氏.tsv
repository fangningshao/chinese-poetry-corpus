临江仙 立春寄季顺妹（宋·苏氏）	一夜东风穿绣户，融融暖应佳时。春来何处最先知。平明堤上柳。染遍郁金枝。姊妹嬉游时节近，今朝应怨来迟。凭谁说与到家期。玉钗头上胜，留待远人归。
更漏子 寄季玉妹（宋·苏氏）	小阑干，深院宇。依旧当时别处。朱户锁，玉楼空。一帘霜日红。弄珠江，何处是，望断碧云无际。凝泪眼，出重城。隔溪羌笛声。
鹊桥仙 寄季顺妹（宋·苏氏）	星移斗转，玉蟾西下，渐觉东郊向晓。马嘶人语隔霜林，望千里、长安古道。珠宫姊妹，相逢方信，别后十分瘦了。上林归去正花时，争奈向、花前又老。
踏莎行 寄姊妹（宋·苏氏）	孤馆深沈，晓寒天气。解鞍独自阑干倚。暗香浮动月黄昏，落梅风送沾衣袂。待写红笺，凭谁与寄。先教觅取嬉游地。到家正是早春时，小桃花下拼沈醉。
万年欢（宋·苏氏）	日暖霜红，画戟门开，锦筵歌振梁尘。正是慈闱熙熙，庆诞佳辰。象服鱼轩灿烂，喜高年、福禄长新。承颜处，朱紫相将，更兼华胄诜诜。家声未论王谢，有禁中颇牧，江左机云。雁字鸳行，雍容高步金门。况有子孙侍列，拥阶庭、玉洁兰薰。持芳醑，满酌瑶觞，竞祝遐寿千春。
句（宋·苏氏）　　押文韵	乡人嫁娶重母党，虽我不肯将安云①。
