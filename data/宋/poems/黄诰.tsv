三峡桥（宋·黄诰）　　七言律诗　押尤韵	桥压神龙三四秋，良材应是鬼神搜。猿猱争饮涧中水，草木不知天下秋。隐士闲行随白鹿，道人长往驾青牛。灵源自与天河接，谁信江淮是末流。
双剑峰（宋·黄诰）　　七言律诗　押东韵	泻成神剑倚双峰，天地为炉造化工。万丈虹霓连碧落，一声霹雳走丰隆。拂开岚障千山秀，削尽妖魔六宇空。应笑镆铘为小器，延平津上合雌雄①。
贺吴樵登第（宋·黄诰）　　七言律诗　押支韵	连云山下凤凰儿，何幸今朝见白眉。父子传经无异说，弟兄题塔又同时。北堂偕老椿千岁，南国联荣桂两枝。青史他年书茂实，一门忠孝是镃基①。
题道岩二十韵（宋·黄诰）	道士元周其姓胡，朝来遗我仙岩图。一堆磐石东西向，凿破混沌中心虚。欲知地面深且广，架屋百楹端有馀。天池高下相灌溉，四柱卓立擎香炉。席帽近南犹仰视，云盖一峰蟠北隅。前岩后岩为表里，直过可以肩篮舆。吴许遗留试剑石，葛艾弃置烧丹炉。当时俗眼固不识，一旦脱屣朝清都。至今丹井泉源涌，下接三江连五湖。春来桃李开锦绣，宛在武陵溪上居。人间酷热不能到，清风白水摇芙蕖。霜飞雪落万木死，玉叶青青长不枯。三清殿前拜章夜，香绕真仪七十躯。月光射入嵌空内，皎皎寒冰在玉壶。老龙耽睡忽惊觉，一霎万顷沾膏腴。物无疵疠年谷熟，有感则通如合符。本朝图经自该说，厥后荒废成丘墟。元周抵掌来必葺，十四年间复古初。崇宁天子降明诏，废者使兴传圣谟。郡邑何时能剡奏，毕封之祝相欢呼①。
