游老君洞（宋·张说）	枕漱镵针泉石肓，登临又刮山川目。太清飞出离宫景，平地分为散仙福。知津有赖大夫松，避道尤勤居士木。层峦破晓霞散绮，断岸涵空雾披縠。界远都归粟粒藏，脉近宁劳杖头缩。不愁风引轻舟却，更喜村通小径曲。妙含道德五千馀，迥出洞天三十六。青牛税驾从懒卧，宝猊回拱长蹲伏。犹馀砥室灿金星，安用柔宗扶玉局。岩前日月自朝夕，物外乾坤岂寒燠。蛇灵必化第须时，豹隐唯邻聊协卜。共知容与乐无限，谁想绪馀善非独。两柱擎天寿八荒，一水为霖登百谷。深嗟晚到偿畴昔，争忍疏游逾信宿。痴儿浪作谢鲲图，坐进因明天下谷①。
