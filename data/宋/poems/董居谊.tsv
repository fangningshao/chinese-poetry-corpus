戚姑山（宋·董居谊）　　七言律诗　押先韵	重上危楼意豁然，倚栏检点旧山川。身离城郭尘嚣里，眼到云天杳霭边。只恐老松添岁月，长教修竹障风烟。回思灯火书窗下，偻指如今六十年。
见山楼下植梅百本九月见花（宋·董居谊）　　七言律诗　押真韵	手种寒梅度一春，主人指日是行人。孤根奈久不忘旧，疏蕊逢秋已献新。堪笑世情何恁薄，不知花意却相亲。年年记取栽培力，为送幽香入梦频①。
青云亭（宋·董居谊）　　七言绝句　押冬韵	溪傍好山添翠湿，亭依乔木得阴浓。有人欲踏青云路，认取城南第一峰。
灵仙观和危骊塘韵（宋·董居谊）　　七言绝句　押尤韵	多病侵寻鬓欲秋，自惭何止四宜休。青松十里嵩源路，醉倒仙台是乐丘①。
群玉山（宋·董居谊）　　七言绝句　押先韵	羁寓零陵过一年，每怜两脚负山川。忽从榛莽窥神秘，似与仙家有宿缘。
