送歙砚与裴唐卿（宋·史伯强）　　押尤韵	平生足迹遍九州，知子笔端回万牛。歙砚故持赠，夜光非暗投。兹实旧坑子坑尾，远胜洮州绿鸭头。清淑之德隐于石，珉中玉表非其俦。惨淡风漪生，葱茏云气浮。故人初赠我，千金未为酬。久磨土灰实砚耻，况拙辞章为砚羞。奇宝岂可穷士收，定为神夺鬼所偷，物得其托复何求。所以椟而致，贱子不敢留。摛藻可以丽春华，学书亦足森银钩。百氏之学资芟修，六经之文资校雠。虽然吾不愿子以之属文如曹刘，吾不愿子以之奏赋如枚邹。愿子提携与之登瀛洲，献可替否近冕旒。力陈治安活国谋，以宽吾君宵旰忧①。
