烟雨楼（宋·叶隆礼）　　七言律诗　押东韵	傍家亭馆占湖东，寂寞为邻祗陆公。竹树一堤如有碍，乾坤万象自无穷。棹歌远入秋波绿，塔影中分晚照红。尊酒待游烟雨景，画图著我笠蓑翁①。
兰陵王 和清真（宋·叶隆礼）	大堤直。袅袅游云蘸碧。兰舟上，曾记那回，拂粉涂黄弄春色。施颦托倾国。金缕尊前劝客。阳台路，烟树万重，空有相思寄鱼尺。飘零叹萍迹。自懒展罗衾，羞对瑶席。折钗分镜盟难食。看桃叶迎笑，柳枝垂结。萋萋芳草暗水驿。肠断画阑北。寒恻。泪痕积。想柱雁尘侵，笼羽声寂。天涯流水情何极。悲沈约宽带，马融怨笛。那堪灯幌，听夜雨，镇暗滴。
