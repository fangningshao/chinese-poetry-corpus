喜子胜仲登第（宋·葛书思）　　七言律诗　押真韵	广场笔阵数千人，喜汝穿杨箭镞亲。庆绪绵长时幸会，文科兴复事还新。昔年继榜熙宁岁，今偶同科绍圣春。从此莫教书种断，孙曾应复值昌辰①。
宿悟空院（宋·葛书思）　　七言律诗　押侵韵	高枕僧房夜漏深，经窗俄见月华侵。抗尘走俗成何事，问道参禅徒在心。智镜直须真里照，机锋莫向句中寻。悟空不见悟空者，漫对寒灯拥鼻吟。
宿广福寺（宋·葛书思）	我非山中人，暂借山中宿。灵风散微阴，片月出乔木。蕙帐栖夕香，古井汲寒渌。名缁多夙契，延坐同茗粥。况与静者俱，缮性久已熟。清词丽陶谢，玄谈干身毒。所愧形迹拘，无由寄高躅。钟声殷江岛，露气霭林麓。良遇惬素怀，徘徊至天旭①。
