梅林分韵得泽字（宋·释宝印）	江路岁峥嵘，酸风更萧瑟。发兴访梅花，主盟得诗伯。孤芳有馀妍，初不带脂泽。香度竹篱短，影摇溪水碧。同时饮中仙，著我林下客。春槽沸滴红，满坐喧举白。浇胸独茗碗，臭味曾不隔。公今日边去，陛下正前席。请看枝头春，中有和羹实。反骚试与题，不碍心铁石①。
寓宿洞霄（宋·释宝印）	窈窕门前九锁山，琮琤石角千层水。白云影里阅群仙，风断木犀香未已。我从青城大面来，羽衣驾鹤欣相陪。五峰去此在咫尺，肯惜杖屦时徘徊①。
句（宋·释宝印）　　押梗韵	满屋挂碑光耿耿①。
偈颂十五首（宋·释宝印）　　押灰韵	遍地残红春去也，拍天涨绿兴悠哉。道人觅甚安心法，达磨当时带不来。
颂古三首（宋·释宝印）　　押支韵	千尺丝纶直下垂，锦鳞拨剌上钩时。斜风细雨歌归去，醉倒蓬窗百不知。
偈二首（宋·释宝印）	日上月下，速如电毂。又是重新，一阳来复。湛不摇处，暖生寒谷。篱落梅华，枝枝粲玉。贺客街头，亚肩叠足。借婆裙子拜婆年，不识本来真面目。
颂古十八首（宋·释宝印）　　押豪韵	有无语默谩徒劳，居士何曾动一毫。世祖功成三十六，云台争似钓台高①。
偈颂十五首 其十（宋·释宝印）	今年月，去年月，四海九州同皎洁。去年人，今年人，鼻孔依前搭上唇。只道年年人与月，一回相见一回新。或修行，蔌供养，马师鼓起无风浪。争如此夜十分圆，人在妙峰孤顶上。
