刘帅画道林冬景（宋·王佐才）　　七言律诗　押侵韵	破墨方纨趣向深，烟峦幽景锁冬阴。溪头雪细春生牖，岩脚风清昼满襟。千里断云藏片石，一江流水映疏林。长沙妙迹谁传宝，龙阁精神学士心。
答秦兵部求墨竹（宋·王佐才）　　七言绝句　押支韵	夜到茆亭近竹篱，影随寒月下苔墀。吟馀未懒萧疏兴，曾写离披一两枝。
画虎（宋·王佐才）　　七言绝句　押真韵	炳毛威骨自精神，好祝提毫点刷人。纵使不成犹胜狗，休添角翼乱天真。
赠昙润画鹑（宋·王佐才）　　七言绝句　押先韵	饮啄飞鸣各后先，当时操笔想中传。生来野态无拘束，万里秋风自在天。
赠徐微中画龙（宋·王佐才）	阴阳变化万物从，其间至神惟真龙。庸夫俗眼不得见，或跃或潜无定踪。后来高士探元窟，素缣摹画求形容。在昔擅名能几人，争为妍巧誇殊功。东朐徐氏奋奇趣，俊笔醉挥欺古风。为余好事辄写寄，老鳞苍鬣惊盲聋。怒抟沧海喷白浪，暗拖暮雨横长空。双双头角战初罢，奔腾半没寒云中。只恐霹雳生坐上，爪牙活动拿寰穹。轩昂当世称独步，贵臣褒誉闻宸聪。黄金扇成争进入，雄声一日喧深宫。从此毫端愈珍重，千岁万岁传无穷。
赠徐子虚画鱼（宋·王佐才）	我尝放意游江湖，喜从钓叟观真鱼。有时临溪行复坐，秋水无风鱼自如。鳞鳞鬣滑随上下，回旋戏跃形皆殊。两两相逢若对语，聚头戢戢摇双须。忽然散漫皆游去，一半掉尾潜菰蒲。往来得所弄晴色，圆波触动生浮珠。困依垂杨看不足，尽日忘归谁与俱。自从北走尘土窟，十年不复瞻莼鲈。凭谁画出江湖趣，东海今闻徐子虚。毫端夺得生时意，京师好事争传摹。写成双幅辄遗我，展舒活动惊堂隅。穷搜前古少奇笔，此本只恐人间无。任教涸辙强濡沫，对面相忘千里书①。
