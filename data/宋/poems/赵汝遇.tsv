重建神秀楼追和忠定公韵（宋·赵汝遇）	峨峨城南楼，缔创知几时。楼前中津水，潮来复潮归。眷此云海区，襟带东西溪。图牒考往事，杳杳孤鸿飞。传闻昔芜城，陋若枳棘篱。鼎新赖宗衮，欲与千年期。纪事属东莱，字字皆吾师。甲子甫一周，孙枝继成规。壁垒访遗迹，阑干纳馀晖。农隙既閒暇，溟波日平夷。班春布宽大，谕俗无浇漓。乔木有世臣，惟有乃似之。此段信奇事，今昨何是非。指顾旧观还，略不烦文移。落成当元夜，月华流客衣。前作信高韵，新篇实英词。却笑岘山语，登临何足悲①。
