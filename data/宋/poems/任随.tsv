汉武（宋·任随）　　七言律诗　押豪韵	殊庭深恨隔仙曹，桂馆蜚廉事转劳。银阙尚沈沧海阔，井干空拂绛河高。萯阳弋猎侵多稼，朔塞旌旗照不毛。苦信凭虚王母说，东方三度窃蟠桃。
鹤（宋·任随）　　七言律诗　押尤韵	何年玉羽别昆丘，飞舞长亲十二楼。警露夜窥瑶圃月，翔云高忆海天秋。肯教渠略知遐寿，会向神区更远游。正是溶溪烟水碧，好陪青凤饮澄流。
旧将（宋·任随）　　七言律诗　押删韵	几年尘虏复征蛮，分阃功成两鬓斑。新画仪形当汉阁，旧铭勋业在燕山。龙泉照步文犀涩，马埒堆金骏足閒。时泰无因问充国，晓窗风雪梦阳关①。
