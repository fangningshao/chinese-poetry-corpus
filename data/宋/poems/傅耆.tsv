和周茂叔席上酬孟翱太博（宋·傅耆）	古人务乐善，见士即推毂。今也多忌才，对面远贤蜀。顾予尝喜学，幽室未偶烛。幸会才翘翘，深惭识碌碌。升堂听高论，惟愁日景促。经义许叩击，诗章容往复。荷公引重语，玞珉变良玉。一违几席来，羲娥变昏旭。远闻落帽节，宾朋相追逐。剩摘篱下黄，痛饮杯中醁。清谈已忘倦，佳篇又相勖。毕力为徒弟，强勉攀高躅。异时公行道，其势不可独。首愿策疲蹇，助公施蕴蓄。舒张太平策，散作苍生福。此心答此惠，庶几不忝辱①。
