昼眠治平寺（宋·徐逸）　　七言律诗　押庚韵	频年游览不暂寘，野艇往来无水程。雨休最好是鸥浴，风静更清闻鹤声。酒家新熟欠前账，僧榻借眠馀宿酲。崧高泰华未挂眼，鬓影萧飒难为情①。
偶题（宋·徐逸）　　七言律诗　押麻韵	病身郁屋等惊蛇，埃𡏖何堪举手遮。四海知心是明月，一生结客得梅花。风摇酒浪红鳞小，香暖歌云翠葆斜。休问画桥西去路，要凭消遣旧生涯①。
梅花（宋·徐逸）　　七言绝句　押元韵	咸平处士风流远，招得梅花枝上魂。疏影暗香如昨日，不知人世几黄昏①。
村居（宋·徐逸）　　七言绝句　押麻韵	酸甜半熟山头果，红白争开屋角花。柴户不关春睡足，太平多在野人家①。
蒿（宋·徐逸）	驼峰彘脔蹯取熊，百金不满箸下供。朱门人物多伟岸，一字不识神氏蒙。深林蒿荠最强项，不肯失身羔酒胸①。
清平乐（宋·徐逸）	风韶雨秀。春已平分后。陡顿故人疏把酒。闲凭画阑搔首。争须携手踏青。人生几度清明。待得燕慵莺懒，杨花点点浮萍。
句（宋·徐逸）　　押麻韵	谁与深春共憔悴，隔江一树紫桐花（桐花）。
