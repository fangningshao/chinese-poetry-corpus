醉眠亭（宋·李行中）　　七言律诗　押先韵	檐低槛曲莫嫌隘，地僻草深宜昼眠。代枕暮凭溪上石，当帘时借屋头烟。倦游拂壁画山径，贪醉解衣还酒钱。一水近通西浦路，客来犹可棹渔船。
寄韩宪仲廷评（宋·李行中）　　七言律诗　押萧韵	野径荒亭草没腰，一眠聊以永今朝。放怀不管人间事，破梦时闻夜半潮。玉柱刘叉诗未厌，金龟李白酒难招。知君有意寻安道，咫尺何时动画桡。
赵明叔太博未识醉眠亭先贶佳篇（宋·李行中）　　七言律诗　押麻韵	要认荒亭路不赊，浦西桥北对渔家。窗嫌日曝新栽竹，蔬占畦长未种花。壁上客来堆醉墨，篱根潮过积寒沙。被人误号陶潜宅，也学门前五柳遮①。
读颜鲁公碑（宋·李行中）　　七言绝句　押庚韵	平生肝胆卫长城，至死图回色不惊。世俗不知忠义大，百年空有好书名。
赋佳人嗅梅图（宋·李行中）　　七言绝句　押支韵	蚕眉鸦鬓缕金衣，折得梅花第几枝。嗅尽馀香不回面，思量何事立多时①。
