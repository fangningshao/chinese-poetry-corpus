寿胡运使（宋·刘阆风）	青原连峰郁嵯峨，中产瑞石如金螺①。清淑之气孕秀多，蜿蟺旁礴无偏颇。间世人杰文星罗，六一鸣道继雄轲。忠简名节森聱牙，乃孙所学能传家。天孙为织云锦窠，五凤装楼龙作梭。吐词摛藻正而葩，纬国经邦真土苴。暂屈计台烦抚摩，飞刍挽粟汉萧何。专城治郡政不苛，分医散药起札瘥。幻出东湖十里荷，百花蔽亏万柳遮。民不知劳在咄嗟，涂歌里咏自吟哦，坐致金穰玉烛和。登城万宝丰百嘉，黍稷稻粱菽禾麻。维时秋律灰吹葭，玉宇凉生雨乍过。银河夜静风无波，祥烟瑞霭纷交加。只说牛女此会佳，谁知神仙降云车。中驱下扶走乘戈，玉妃拥卫不撝呵。童女十二颜如花，乘鸾吹箫静无哗。弹璈戛玉献琵琶，琴奏双成瑟女娲。仙掌金茎吸露华，西凉蒲萄胜流霞。桃实如蟠枣如瓜，祝公千百算增遐。公持玉节镇龙沙，我领辕门吉水涯。一水东西骋望赊，安得共泛张骞槎。秋风阊阖鸣玉珂，公归调鼎我盐醝，持衡不致斤两差。诗寄柏梁愧猗那，因词见意倘可歌②。
