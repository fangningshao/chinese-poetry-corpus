荐痴绝禅师（宋·徐敏）	痴绝有庵不肯住，弄月挑云径山去。地水火风分裂时，亲书赠予黄葛布。蜕封读罢咽无语，会得龙须能避暑。岂知玉骨本清凉，书则珍藏布不取。源老忽踏幽深路，道在隔山遥望处。巨帙已载烂葛藤，何堪又送閒家具。开眼一看笑呵呵，犹有这个可奈何。来而不往非世法，聊效芹忱愧不多。两角茶，十袋面，宝瓶飞钱五十万。虔心献此一瓣香，奉为禅师作清荐。且问先师来不来，玉山庵顶白云开。更烦大众打圆相，拨取青莲火里灰①。
