送云侍者（宋·释文准）	鸟窼吹布毛，老婆为侍者。今古道虽同，宾峰不然也。二月三月时，和风满天下。是处百华开，远近山如画。歧路春禽喧，高岩春水泻。头头三昧门，虚明周大野。好个真消息，书送汝归舍。衲僧末后句，嘘是何言欤。
送利监收（宋·释文准）	开眼合眼，道契寰中。东行西行，禅非物外。大仰插锹叉手，靴里动指头。南泉把镰刈茅，谁人知此意。今也道不及古，僧僧解数满肚。但寻雪月风华，失却昔年活路。不能返照回光，法界毗卢全露。阿呵阿，笑倒利头陀，风前月下啰哩啰。深夜处分诸火客，你看甚么火色。
赠奇松头歌（宋·释文准）	种松道者道情孤，往个茅庵事事无。屋内锄头三两柄，烟熏一只醋葫芦。问渠禅，回首指山前。问渠道，戴个箬笠去锄草。再三再四再问渠，拍手呵呵笑欲倒。却言昔日老云门，参见睦州陈长老①。
十二时颂（宋·释文准）　　押有韵	鸡鸣丑，念佛起来懒开口。上楼敲磬两三声，惊散飞禽方丈后。
偈十二首（宋·释文准）　　押东韵	寒来暑往古今同，万别十差不碍空。昨夜铁牛头角露，满庭松柏撼秋风。
颂古五首（宋·释文准）　　押侵韵	老胡彻底老婆心，为阿难陀意转深。韩干马嘶青草渡，戴嵩牛卧绿杨阴。
偈二首（宋·释文准）　　押麌韵	五九四十五，圣人作而万物睹。秦时𨍏轹钻头尖，汉祖殿前攀哙怒。
自赞（宋·释文准）	我若自赞，云居罗汉。我若自毁，无主饿鬼。赞之不欣，毁之不嗔。毁誉不动，东鲁西秦。
