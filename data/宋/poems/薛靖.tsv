望金山用唐人韵（宋·薛靖）　　五言律诗　押文韵	一柱支空立，涛声春寺闻。消来巴地雪，飞到润州云。寂寞江山色，纵横盗贼群。不堪形胜里，北望涕纷纭①。
岁久旱喜雨（宋·薛靖）　　押陌韵	东南苦亢阳，吴越重罹厄。流徙罄村墟，入夏地尚赤。讵无沟中人，矧乃急往役。赖兹天心慈，弗终閟膏泽。凯风将雨至，蓬蓬亘昕夕。水势千涧呼，云阴四郊积。祁祁沾洒均，欢声遍南陌。秋秧布有种，万一偿春麦。相率理长镵，幸可谋担石。我亦歌豳风，忧心庶几释。
