昭惠庙黄柏歌（宋·王该）	四明之山东南雄，中有古柏高巃嵷。霜凌雪犯势不屈，干直不与凡柯同。几十围，几千尺，踞隆岩兮盘巨石。有时狂风盲雨嗥长巅，上彻天心下地脊。樵奴与牧子，惯见却辟易。不知何洞出神翁，采芝去踏崭岩峰。蒸岚焙翠入灵药，意欲服饵颜如童。仙翁仙翁爱无独，天产此材同众欲。小将条剖治民盲，大可柱分支帝屋。神翁神翁莫轻藐，植物虽微功不小。些须片叶价千金，能使尘寰人不老①。
