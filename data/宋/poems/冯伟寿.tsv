玉连环/解连环 忆李谪仙（宋·冯伟寿）	谪仙往矣，问当年、饮中俦侣，于今谁在。叹沈香醉梦，胡尘日月，流浪锦袍宫带。高吟三峡动，舞剑九州隘。玉皇归觐，半空遗下，诗囊酒佩。云月仰挹清芬，揽虬须、尚友千载。晋宋颓波，羲皇春梦，尊前一慨。待相将共蹑，龙肩鲸背。海山何处，五云叆叆。
春风袅娜 春恨黄钟羽（宋·冯伟寿）	被梁间双燕，话尽春愁。朝粉谢，午花柔。倚红阑故与，蝶围蜂绕，柳绵无数，飞上搔头。凤管声圆，蚕房香暖，笑挽罗衫须少留。隔院兰馨趁风远，邻墙桃影伴烟收。些子风情未减，眉头眼尾，万千事、欲说还休。蔷薇露，牡丹球。殷勤记省，前度绸缪。梦里飞红，觉来无觅，望中新绿，别后空稠。相思难偶，叹无情明月，今年已是，三度如钩。
春云怨 上巳黄钟商（宋·冯伟寿）	春风恶劣。把数枝香锦，和莺吹折。雨重柳腰娇困，燕子欲扶扶不得。软日烘烟，乾风吹雾，芍药荼弄颜色。帘幕轻阴，图书清润，日永篆香绝。盈盈笑靥宫黄额。试红鸾小扇，丁香双结。团凤眉心倩郎贴。教洗金罍，共看西堂，醉花新月。曲水成空，丽人何处，往事暮云万叶。
云仙引 桂花夹钟羽（宋·冯伟寿）	紫凤台高，红鸾镜里，馡馡几度秋馨。黄金重，绿云轻。丹砂鬓边滴粟，翠叶玲珑烟剪成。含笑出帘，月香满袖，天雾萦身。年时花下逢迎。有游女、翩翩如五云。乱掷芳英，为簪斜朵，事事关心。长向金风，一枝在手，嗅蕊悲歌双黛颦。绕临溪树，对初弦月，露下更深。
眼儿媚 春情（宋·冯伟寿）	自颦双黛听啼鸦。帘外翠烟斜。社前风雨，已归燕子，未入人家。鞋儿试著无人看，莫是忒宽些。想它楼上，闷拈箫管，憔悴莺花。
木兰花慢 和答玉林韵（宋·冯伟寿）	酒醒人世换，碧桃靓、海山春。任青鸟沈沈，紫鳞杳杳，有玉林人。宫袍掉头未爱，爱荷衣、不染市朝尘。仙样蓬莱翰墨，云间鸾凤精神。笑呼银汉入金鲸。琼苑自由身。羡咳唾成章，香薰花雾，音和韶钧。六丁夜来捧去，便天人、也自叹尖新。那得金笺飞洒，浩歌飞步苍旻。
