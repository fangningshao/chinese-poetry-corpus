摸鱼儿 仲宣楼赋（宋·陈策）	倚危梯、酹春怀古，轻寒才转花信。江城望极多愁思，前事恼人方寸。湖海兴。算合付元龙，举白浇谈吻。凭高试问。问旧日王郎，依刘有地，何事赋幽愤。沙头路，休记家山远近。宾鸿一去无信。沧波渺渺空归梦，门外北风凄紧。乌帽整。便做得功名，难绿星星鬓。敲吟未稳。又白鹭飞来，垂杨自舞，谁与寄离恨。
满江红 杨花（宋·陈策）	倦绣人闲，恨春去、浅颦轻掠。章台路，雪黏飞燕，带芹穿幕。委地身如游子倦，随风命似佳人薄。叹此花、飞后更无花，情怀恶。心下事，谁堪托。怜老大，伤飘泊。把前回离恨，暗中描摸。又趁扁舟低欲去，可怜世事今非昨。看等闲、飞过女墙来，秋千索。
