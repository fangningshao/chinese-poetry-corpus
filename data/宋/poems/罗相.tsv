题翠蛟（宋·罗相）　　七言律诗　押侵韵	坡仙已跨老鲸去，夭矫一蛟留翠岑。头角要归沧海阔，鬐鳞聊舞小亭阴。停杯欲共冯夷语，倚杖不知岚气深。休用旌阳持剑起，怜渠终夜抱珠吟①。
题洞霄（宋·罗相）　　七言律诗　押先韵	峰回路转九重关，一柱擎天锁翠烟。斧凿无痕开六洞，佩环如响萃群仙。岩前翔涌云根石，林下萦飞玉色泉。为爱丹霞留物外，经纶事业付他年①。
和翠蛟（宋·罗相）　　七言律诗　押尤韵	深渊蟠屈久潜幽，化作狂澜石涧浮。亭宇翚飞闲日月，风云蹭蹬老春秋。天机尽放源难测，地轴阴收迹莫搜。多谢坡仙特拈出，当年得得动宸游①。
