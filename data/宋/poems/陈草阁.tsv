沁园春（宋·陈草阁）	霜剥枯崖，何处邮亭，玉龙夜呼。唤经年幽梦，悠然独觉，参横璇汉，漏彻铜壶。漠漠风烟，昏昏水月，醉耸诗肩骑瘦驴。孤吟处，更寻香吊影，搔首踟蹰。古心落落如予。悄独立高寒凌万夫。对荒烟野草，浅溪沙路，班荆三嗅，此意谁如。高卧南阳，归来彭泽，借问风光还似无。难穷处，待凭将妙手，作岁寒图。
