水调歌头 饮芜湖雄观亭（宋·魏庭玉）　　押尤韵	璧月挂银汉，冷浸一江秋。天公付我清赏，仙籍桂香浮。极目江山如画，际晚云烟凝紫，秋色豁羁愁。领看上雄观，波影动帘钩。雁排空，渔唱晚，楚天幽。湖阴一曲千载，成败倩谁筹。试问谪仙何处，唤起于湖同醉，小为作遨头。老子欲起舞，摆脱利名休。
贺新郎 赠送行诸客（宋·魏庭玉）	暮雨初收霁。凭阑干、一江新绿，远山凝翠。漠漠春阴添客思，怅望天涯无际。又猛省、平生行止。楚尾吴头多少恨，付吟边、醉里消磨矣。浮世事，只如此。阳关三叠徒劳耳。也何须、琵琶江上，掩青衫泪。一斗百篇乘逸兴，要借青天为纸。儿辈诧、龙蛇飞起。今夜月明呼酒处，待明朝、酒醒帆千里。且为我，唱新制。
