送胡季昭窜象郡（宋·翁定）　　七言律诗　押庚韵	应诏书闻便远行，庐陵不独诧邦衡。寸心祇恐孤天地，百口何期累弟兄。世态浮云多变换，公朝初日盍清明。危言在国为元气，君子从来岂顾名①。
贺带湖六十三（宋·翁定）　　七言律诗　押覃韵	风吹仙梦落江南，忽忽今年六十三。嗜酒引壶倾腊蚁，挥毫落纸食春蚕。行观仙籍香浮桂，荣看恩袍色斗蓝。他日投簪松径下，摩挲铜狄对清谈①。
春（宋·翁定）　　七言绝句　押微韵	睡起庭前立片时，寂无人到乱云飞。杨花吹尽莺声懒，小雨廉纤春已归①。
知县（宋·翁定）　　七言绝句　押尤韵	来时人指拙为谋，出手方知刃解牛。有病黄堂怀药问，丐归紫橐列衔留①。
垂虹桥（宋·翁定）　　七言绝句　押歌韵	虹桥影倒中边月，蟾镜光浮上下磨。未易丹青知画少，苦难题品费诗多。
舟航（宋·翁定）　　七言绝句　押先韵	晚风乘兴出溪边，小立斜阳待钓船。唤仆去寻赊酒店，倩人来认买鱼钱①。
壶中天/念奴娇 寿致政邑宰六十三，子任尉，孙领荐（宋·翁定）	昔时彭祖，闻道有、八百穹崇遐寿。屈指我公今几许，历岁才方七九。七百修龄，更三十七，犹是公之有。此逢诞节，盍须来献尊酒。好是子舍孙枝，居官领荐，迭复青毡旧。陶令解龟何太早，去作幔亭仙友。只恐九重，思贤梦觉，未屈调羹手。周公居左，鲁公还是居右。
句（宋·翁定）　　押真韵	雍容陪大政，密勿赞洪钧（参政）。
