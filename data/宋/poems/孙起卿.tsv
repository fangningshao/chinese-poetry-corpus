江纂墓碑（宋·孙起卿）	家有古冢碑，近自田家获。藏之五六年，未甚见省录。古苔侵文理，封结殆莫识。偶然嗟其穷，一一为磨剔。始若漫无文，细寻适可读。文云晋江纂，长夜垂兹刻。贞石殊不用，块然但埏埴。合葬无别铭，背面书反覆。一字不涉华，本枝记明白。二父遂兼书，于逌乃宗嫡①。考诸晋史篇，真是小出入。字画亦崄劲，然不类镌斲。汉魏尚丰碑，兹独何褊迫。岂时丁丧乱，不暇如品式。于时义熙季，处次实庚戌。五胡剖中原，典午窜南极。苟简理宜尔，宁诒不孝责。审订既昭然，疑去喜自适。历年七百馀，瞥尔驹过隙。名节苟不传，埃化先瓦石。寘兹当眼前，用代铭几席②。
