华亭十咏 顾亭林（宋·唐询）　　五言律诗　押鱼韵	平林标大道，曾是野王居。旧里风烟变，荒原草树疏。湖波空上下，里闬已丘墟。往事将谁语，凄凉六代馀。
题曲水阁（宋·唐询）　　五言律诗　押尤韵	依山营废壤，结宇跨通沟。派引平湖远，声分几曲流。交阴覆脩竹，照影下轻鸥。此日群贤集，宁疏晋世游①。
游五泄山 其一（宋·唐询）　　七言律诗　押先韵	寻彻灵潭第五源，旋攀萝茑至山巅。寒声昔谓来天外，巨壑今知在目前。峭壁无时长蔽日，重岩不雨亦生烟。临观已觉尘心尽，更欲凌云访列仙。
寄五峰谏长老（宋·唐询）　　七言律诗　押侵韵	禅客居山患不深，五峰幽绝杳难寻。门前流水朝还暮，堂下閒云古复今。月色有时依宴坐，秋声随处伴讴吟。期师便作终焉计，忍负平生物外心。
题会稽溪口躬师上人房（宋·唐询）　　七言律诗　押庚韵	溪口相传地最灵，其间风物与人清。钟声夜到江头尽，云气朝从槛外生。几副轻绡供画笔，一林脩竹寄閒情。闭门终日无尘事，卧看南□自晦明①。
山堂偶书（宋·唐询）　　七言绝句　押青韵	在处烟云早晚生，自疑呼吸气皆灵。十年梦寐江山里，今见江山入户庭。
为杭州日送客舟中（宋·唐询）　　七言绝句　押东韵	山雨霏微不满空，画船来往疾轻鸿。谁知独卧珠帘里，一榻无尘四面风①。
游五泄山 其二（宋·唐询）　　七言绝句　押微韵	游遍西潭返步迟，乱云随履雨沾衣。山形相向还相背，独有溪流共我归①。
