王希深合新香烟气清洒不类寻常可以为道人开笔端消息（宋·颜博文）　　五言律诗　押先韵	玉水沈沈影，铜炉袅袅烟。为思丹凤髓，不爱老龙涎。皂帽真闲客，黄衣小病仙。定知云屋下，绣被有人眠①。
末利花（宋·颜博文）　　押文韵	竹稍脱青锦，榕叶随黄云。岭头暑正烦，见此萼绿君。欲言娇不吐，藏意久未分。最怜月初上，浓香梦中闻。萧然六曲屏，西施带微醺。丛深珊瑚帐，枝转翡翠裙。譬如追风骑，一抹万马群。铜瓶汲清泚，聊复为子勤。愿言少须臾，对此髯参军①。
题李叔班山水横卷（宋·颜博文）　　押马韵	高峰柱层霄，远水没平野。当年居山客，半是爱山者。桥攲欲沈崖，路险不容马。慎勿誇世人，正要知者寡。
题龟峰铺（宋·颜博文）	洪波春天翻四岳，南极祝融亘幽朔。高山千里龟出背，大木百寻龙挂角。白鱼跳舟神禹出，鞭笞百鬼走雷雹。犀走象骇不敢留，颠沛冯夷囚海若。大龟爬沙独居后，火伞下照天一握。甘心枯死配玉灵，突兀子川露苍壳。醉中对之为一笑，欲持铁网手自捉。穷通祸福尔尝知，取火烧山恣钻灼。青松翠竹舞西风，似客摇头谓公莫。此事传之亡是翁，请君更问山头鹤①。
西江月 广师席上（宋·颜博文）	草草书传锦字，厌厌梦绕梅花。海山无计驻星槎。肠断芭蕉影下。缺月旧时庭院，飞云到处人家。而今赢得鬓先华。说著多情已怕。
品令 舟次五羊（宋·颜博文）	夜萧索。侧耳听、清海楼头吹角。停归棹、不觉重门闭，恨只恨、暮潮落。偷想红啼绿怨，道我真个情薄。纱窗外、厌厌新月上，也应则、睡不著。
