野寺（宋·李时可）　　五言律诗　押庚韵	野寺不逢僧，修廊且缓行。竹藏双鹤睡，风助一蝉鸣。坐石侵衣冷，临风漱玉清。咏归无限意，新月带星横。
别余司法（宋·李时可）　　五言律诗　押灰韵	欲别愁如结，来时眉便开。相逢两无事，且尽十分杯。明月今宵共，春风几日回。梅花发墙角，此际望君来。
雪行（宋·李时可）　　五言律诗　押支韵	天寒鸦欲栖，客路尚迟迟。泥滑蹇驴涩，风斜破帽攲。云藏山断绝，梅苦雪禁持。客里愁无著，愁边却有诗。
题方漕水阁（宋·李时可）　　七言绝句　押支韵	三间水阁傍溪湄，曾倚栏干此赋诗。山色溪光还似旧，惜无诗思似当时。
舟中夜闻读书（宋·李时可）　　七言绝句　押鱼韵	临溪一舍竹疏疏，舟过时闻夜读书。姓字是谁何必问，定应不是俗人居。
六朝旧迹（宋·李时可）　　七言绝句　押阳韵	六朝更代几兴亡，满地黄花只旧香。水鸟不知人事改，双飞犹自恋寒塘。
杜鹃花（宋·李时可）　　七言绝句　押支韵	杜鹃踯躅正开时，自是山家一段奇。莫据眼前看易厌，帝城只卖担头枝①。
