蓦山溪 墨梅、荆楚间鸳鸯梅、赋此（宋·周纯）	江南春信，望断人千里。魂梦入花枝，染相思、同心并蒂。鸳鸯名字，赢得一双双，无限意。凝烟水。念远教谁寄。毫端写兴，莫把丹青拟。墨客要卿卿，想临池、等闲梳洗。香衣黯淡，元不涴缁尘，怜缟袂。东风里。只恐于飞起。
满庭霜/满庭芳 墨梅（宋·周纯）	脂泽休施，铅华不御，自然林下真风。欲窥馀韵，何处问仙踪。路压横桥夜雪，看暗淡、残月朦胧。无言处，丹青莫拟，谁寄染毫工。遥通。尘外信，寒生墨晕，依约形容。似疏疏斜影，蘸水摇空。收入云窗雾箔，春不老、芳意无穷。梨花雨，飘零尽也，难入梦魂中。
菩萨蛮 题梅扇（宋·周纯）	梅花韵似才人面。为伊写在春风扇。人面似花妍。花应不解言。在手微风动。勾引相思梦。莫用插酴醾。酴醾羞见伊。
瑞鹧鸪（宋·周纯）	一痕月色挂帘栊。梅影斜斜小院中。狂醉有心窥粉面，梦魂无处避香风。愁来梦楚三千里，人在巫山十二重。咫尺蓝桥无处问，玉箫声断楚山空。
