送杨大年知处州二首（宋·钱若水）　　五言律诗　押庚韵	夫子厌承明，还求领郡行。两章干负扆，数刻对延英。岂独綵衣乐，兼为昼锦荣。圣朝循吏传，首得见君名。
济源县裴公亭（宋·钱若水）　　七言绝句　押真韵	裴相亭成未退身，空烦舞袖与歌尘。至今亭下萧萧竹，似对秋风怨主人①。
禁林宴会之什（宋·钱若水）　　七言排律　押鱼韵	一夜春风满帝都，禁林清晓宴簪裾。玉堂乍到惊凡目，金锁徐开见御书①。四字骊龙争夭矫，两篇琼树斗扶疏。词臣此会人应羡，圣主多才古不如。日上花砖帘捲后，柳遮铃索雨晴初。阁前吟罢先沈醉，忘却西垣有直庐②。
咏华林书院（宋·钱若水）　　七言排律　押真韵	居近华林对白云，义风深可羡①人伦。儿孙尽得诗书力，门巷偏多②车马尘。楼上落霞粘笔砚，池边怪石间松筠。乡闾岂独民迁③善，阶砌无关鸟亦驯。朱实垂庭红橘熟，清香袭坐药畦春。他年好卜为邻住，悔葺吾庐洛水滨④。
句（宋·钱若水）　　押先韵	三陪藻燕簪裾上，五对龙颜日月边。
