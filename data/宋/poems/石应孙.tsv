石花洞（宋·石应孙）　　五言绝句	我试问阳和，洞间谁是主。尽日立东风，百花无一语。
题南山（宋·石应孙）　　七言绝句　押删韵	孤鹜去边天浩渺，万家穷处水湾环。岭外此州为道院，风烟殊弗类南蛮①。
桃花洞（宋·石应孙）　　七言绝句　押灰韵	桃花五色四时开，片片香随涧水来。况是轩辕曾手植，紫烟深处有楼台。
水帘洞（宋·石应孙）　　七言绝句　押灰韵	珠帘巧费水晶裁，万古垂垂浅碧苔。几度月钩钩不上，孤云能入此中来①。
游黄山（宋·石应孙）	山川形胜雄江东，九华辉映天都峰。传闻早已荡胸臆，恨不插翼长相从。朅来随牒官秋浦，城郭奔驰厌尘土。絜家捧檄过临城，偷閒两作烟霞主。黄山登览原无由，何期易地太平游。清池轩豁日舒丽，突兀楼观撑深幽。凭高徙倚敞心目，绝壁半天横碧玉。回溪千里指顾间，螺髻分明三十六。壮怀高向紫霄悬，俯视培塿真一拳。古今秀色餐不尽，笔端收拾生云烟。萍踪倘未逐流水，古刹相望二三里。暇时风月得交游，鸥鹭同眠勿惊起。
