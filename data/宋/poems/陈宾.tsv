醒心亭（在枫亭驿）（宋·陈宾）	亭以醒心名，心与亭何与。物各有感通，此理贵深喻。岘山峙丰碑，见者皆堕泪。推类尽其馀，庶表名亭义。我昨发莆阳，春光正明媚。肩舆撼顿间，思虑杂劳勚。行行复行行，至此若沾醉。振衣蹑斯亭，四顾足清致。芳树布繁阴，晴山荐空翠。时有幽禽来，且无俗驾至。物我方两忘，情景亦相会。天君始泰然，万境绝纤翳。后乐与先忧，虚灵良不昧。揭扁端在兹，夫岂无所试。尚期知我者，他时来作记①。
