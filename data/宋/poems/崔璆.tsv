携鸊钺汎江（宋·崔璆）	酒星落京口，化为崔子玉。孤舟载壶觞，水花红映肉。小儿唱铜斗，大儿倒醽醁。一笑不知年，浩荡天地屋。慎勿临窦呼，人生随转烛。嗣宗礼法仇，钟会被杀戮。
咄咄（宋·崔璆）　　押东韵	咄咄复咄咄，小儿成老翁。幺微各形色，追琢元化工。不知春风去，又见千绿丛。主人美客怀，载酒行溪东。一步一回首，十步尊已空。灵均与太白，醒醉同所终。愿见化蠛蠓，生死托壶中。
今日一何好（宋·崔璆）	今日一何好，花下醉狼藉。醉中有奇事，梦见生八翼。浩荡排虚空，灵君好颜色。朱衣持大篆，授我醉乡伯。顿首玉墀下，臣璆才虮虱。封此抑何功，请陈愚顽臆。臣家京口东，门前大江碧。臣愿驾长风，吹作酒万石。万象各千钟，拍拍大庭国。推枕在山中，纸衾霜晓月①。
