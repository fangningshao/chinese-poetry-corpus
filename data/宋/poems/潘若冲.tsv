哭廖融（宋·潘若冲）　　五言律诗　押支韵	天丧我良知，无言双泪垂。惟求相见梦，永绝寄来诗。应有异人吊，从兹雅道衰。春风古原上，新冢草离离①。
赠王正己（宋·潘若冲）　　五言律诗　押灰韵	两捧歌诗寄，公馀即展开。无时惟北望，何日逐南来。梦里得芳草，笛中闻落梅。终朝一携手，江上有楼台①。
留鹤赠廖融（宋·潘若冲）　　七言律诗　押微韵	峭格数年同野兴，一官才罢共船归。稻粱少饲教长瘦，羽翼无伤任远飞。侧耳听吟侵静烛，衔花作舞带斜晖。朝天万里不将去，留伴高人向钓矶。
寄南岳廖融（宋·潘若冲）　　七言律诗　押东韵	曾经别墅住行踪，春浪和烟撼钓筒。共步幽亭连石藓，寄眠静榻带松风。秋来频梦岳云白，别后应添鹤顶红。又泛汴舟随汴水，不堪南望思忡忡。
闻融与鹤相继而亡感赋绝句（宋·潘若冲）　　七言绝句　押虞韵	南岳僧来共叹吁，风亭月榭已荒芜。先生去世未十日，留伴高吟鹤亦徂。
