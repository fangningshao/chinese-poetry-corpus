处士林知墓（宋·刘涛）　　五言律诗　押虞韵	处士坟三尺，吴山松万株。空馀著书业，不见炼丹炉。道古言难合，年高势最孤。盛朝礼乐备，无处用真儒①。
五峰岩（宋·刘涛）　　七言绝句　押删韵	五峰①岩在白云间，岩下千山与万山。莫向公卿容易道，恐伊来此一生闲②。
延福寺（宋·刘涛）　　七言绝句　押元韵	唐时贤士今何在，晋代青松独此存。往事悠悠何处问，金鸡山色又黄昏。
思古堂（宋·刘涛）　　七言绝句　押侵韵	今人思古不如古，后代思今亦似今。古往今来祇如此，溪山伤尽几人心①。
