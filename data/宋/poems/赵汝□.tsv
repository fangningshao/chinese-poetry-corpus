题蔡令叶岭书房（宋·赵汝□）	日诵哲师记，岁通圣人书。前冈复后麓，俨在中间居。佩月而冠云，被服以璠玙。沧海朝奋驾，昆崙暮停车。矫然竦上征，浩荡游太虚。竟当一悟足，纷历万变馀。危机易翻覆，末世多崎岖。主公总军戎，参佐谋议摅。环帐募敖曹，夺营走休屠。宁知情事异，岂谓才智疏。归饮永嘉水，胜食建邺鱼。缅想过西山，薰风袭芙蕖。朗明观众妙，冲漠味至腴。身治为物基，学广充理储。潜深下董帷，抱独吟葛庐。经纶有时命，吾子意何如①。
