墨池发祥诗呈蒋教（宋·刘名世）	城头学宫高巍巍，中有方井号墨池。穷冬不竭春不溢，往往石眼通江湄。故老相传右军宅，涤砚濡毫向池侧。兰亭绝笔迹成尘，此间池水犹能黑。绍兴之年值丙寅，一夕郁郁浮乌云。乡闾拭目看盛事，集英三唱人姓陈。又闻淳熙改元岁，隔春预作文章瑞。甲科夺得汉庭魁，贤关解褐冠多士。九岁奇童面圣颜，阖郡十人俱赐第。近来复作烟雾飞，盈盈玉斗磨歙丝。忽焉阴霾黯苍汉，模糊顷刻风披披。巧如奇花开异草，天女织出绞绡衣。须臾变态千万状，妙手点染水墨奇。此事颇亦涉神怪，疑有鬼物来游嬉。不然下垫千年龟，图书之祥将发挥。吾乡文物盛洙泗，执经问道肩相随。残膏剩馥大沾溉，诸生借润今其时。文昌终有应图契，韩门高第皆可为。先令地脉进佳贶，主张在公非义之①。
句（宋·刘名世）	槐影已高公事少，蒲鞭不试讼庭閒①。
