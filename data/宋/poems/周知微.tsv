浮萍（宋·周知微）　　七言律诗　押支韵	小靥浮青水拍堤，堤边草色更相宜。一番谷雨晚晴后，万点杨花春尽时。解与曲池藏宝鉴，不教新月妒蛾眉。怪来别岸波光阔，知是渔郎艇子移①。
题龟山（宋·周知微）　　七言绝句　押庚韵	迢迢绿树淮天晓，霭霭红霞海日晴。遥望四山云接水，碧峰千点数帆轻①。
观临淮双头白莲图（宋·周知微）	君不学叔隗季隗南归晋，又不学大乔小乔东入吴。一种桃根与桃叶，若为化作双芙渠。临淮政成有馀暇，坐令华屋生潇洒。鹅溪一幅万里宽，移得浙川入图画。天空水阔江茫茫，想见女英与娥皇。九疑云深苍梧远，冰姿玉泣不成妆。苦心抱恨何时了，香骨应甘没秋草。不如回首谢秋风，分作尹邢来汉宫①。
句（宋·周知微）　　押阳韵	疾风暴雨悲游子，峻岭崇山非故乡（上巳日寒食）。
