五马山（宋·李从训）	北山从何来，昆岷而鼻祖。并包河与江，考历不能谱。近推连括苍，继乃至天姥。既而南入台，盘桓遂东下。嵯峨起东峁，沃洲兀墙堵。孟塘五山顶，乐祖旧游处。时髦集松下，抵掌道今古。秀分为五龙，骈首饮平楚。环县如负扆，为县护生聚。隐岳耸其南，西隅列旗鼓。其间诸名流，晋宋最旁午。我惭貂尾续，于汝竟何补。登楼览清秋，黄菊满樽俎。持螯送新酒，醉为山起舞。人生行乐耳，无徒与羊祜①。
