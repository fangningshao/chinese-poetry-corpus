通山县寄朱元晦（宋·汪大猷）　　五言律诗　押麻韵	碧涧环山麓，高低满百家。途穷疏骑气，县古听蜂衙。书倩云中雁，歌烦水底蛙。阳和不择地，随分得春花①。
和姜梅山见寄（宋·汪大猷）　　七言律诗　押虞韵	投分虽深迹却疏，君居东婺我西湖。儿曹方喜承毛檄，父执应容效鲤趋。慨念旧游多宿草①，仅馀二老见霜须。诗来唤起相思梦，又向梅山得楷模②。
题乐天居士诗集后时谪居庐山（宋·汪大猷）　　七言律诗　押阳韵	居士当年谪九江，高怀往往寓篇章。多言世上风波恶，不似閒中气味长。千载声名虽莫及，一时踪迹偶相望。若容俗驾追遗矩，待看南山结草堂①。
次韵奉答诸公（宋·汪大猷）　　七言律诗　押先韵	自入中书不计年，只将方寸作良田。桑榆物外都无累，桃李人家剩有缘。放意不妨娱绿野，勒功何必向燕然。姓名元在丹台上，千岁徜徉小洞天。
题袁右丞滋像（宋·汪大猷）　　七言律诗　押齐韵	金玉相辉满画扉，高风未许一行题。五朝冠盖联朱紫，八代文章焕壁奎。四老德推商皓并，群英名许鲁贤齐。凭将世谱从头看，道此真源出道溪①。
