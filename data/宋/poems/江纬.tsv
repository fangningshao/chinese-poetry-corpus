和李处劢题萃清阁（宋·江纬）	于嗟道力浅，日恐世缘熟。身虽走朝市，梦辄在岩麓。归来濯尘缨，筑室浅流瀑。檐宿谪仙云，径荒陶令菊。吟哦格调古，卫养神气肃。遐观狭宇宙，幽讨遍山谷。林泉无俗韵，松桧有清馥。悠然梦幻身，忍把利名束。吾人蕴长才，未肯策高足。朅来金溪上，共奏紫芝曲。永结忘形交，何须醉𨤍醁①。
向湖边 江纬读书堂（宋·江纬）	退处乡关，幽栖林薮，舍宇第须茅盖。翠巘清泉，启轩窗遥对。遇等闲、邻里过从，亲朋临顾，草草便成幽会。策杖携壶，向湖边柳外。旋买溪鱼，便斫银丝脍。谁复欲痛饮，如长鲸吞海。共惜醺酣，恐欢娱难再。矧清风明月非钱买。休追念、金马玉堂心胆碎。且斗尊前，有阿谁身在。
