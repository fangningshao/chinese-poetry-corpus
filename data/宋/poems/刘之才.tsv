兰陵王 赋胡伯雨别业（宋·刘之才）	此何夕。天水空明一碧。商量赋、如此江山，几个斜阳了今昔。荒台步晚色。沙鸟依稀曾识。啼鸧外，人远未归，江阔晴虹卧千尺。残碑藓痕积。记当日清游，夫君题墨。碧瑶仙去苍云隔。飞一镜秋冷，列屏天远，鸡声人语半郊邑。寄情又江国。愁寂。怕闻笛。正怨苦溪猿，飞倦汀翼。阴阴翡翠迷津驿。慨世事尘化，吾心形役。清吟孤往，渺醉影，夜翠湿。
玲珑四犯（宋·刘之才）	几叠云山，隔不断阑干，天外凝眺。秋与愁并，梧径雨痕先表。娇梦半握芙蓉，奈曲曲、翠屏深窈。问愁根，当年谁种，漠漠淡烟衰草。鸳鸯懒拂苹花影，记眉妩、萦情多少。辘轳玉虎牵丝转，听尽秋釭晓。算谁念、卧云衣冷，香压金蟾小。写新词、先寄江鸿归去，且教知道。
声声慢 五日（宋·刘之才）	湘云纤玉，楚葛篝香，澡兰帘幕风静。怨抑难招，沉魄当年独醒。莫唱江南古调，念天涯、深情谁省。时暗换，最秦楼惆望，归期无定。曾是榴裙误写，怕照眼枝头，绛绡花并。巧篆盘丝，午镜绿窗闹影。香蒲也应细剪，但年年、断云愁冷。迎醉面，看银蟾、飞浴露井。
贺新郎 忆鹤（宋·刘之才）	苍藓粘溪路。帐山君、翛然羽化，梦魂何许。曾约秋云萦客袖，舞傍吟皋砚坞。矫清唳、裂穿云宇。江碧空濛无处问，问孤山、梅底人知否。烟夜永，耿心语。瑶华一去成幽阻。倚修篁、抱琴愁绝，天寒日暮。城郭悲歌华表恨，此事销凝千古。有招隐、小山能赋。蕙帐空兮谁夜怨，算课骚、读易俱凄楚。步深窈，堕松露。
菩萨蛮（宋·刘之才）	题花曾蘸花心露。当初误结丁香树。往事小蛮窗。新愁桃叶江。缓歌留薄醉。急镫人千里。梅瘦月阑干。断云春梦寒。
解连环（宋·刘之才）	晚云粘湿。正吴峰惨澹，雨迷烟接。早陡顿、秋事分携，甚连苑暮墙，菊荒苔匝。空阔愁乡，更天外、怨鸿声黠。怕吟肩易瘦，料理篝衣，细认香折。银缸半明半灭。念花营柳阵，何日消歇。可是□、凝黯兰成，为情润才松，丽赋多惬。洛浦溟濛，漫伫想、明珰钩袜。告梧桐、夜深略住，梦时一霎。
