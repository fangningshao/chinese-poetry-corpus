集仙纳凉（宋·郑霖）　　五言律诗　押尤韵	县滩如沸鼎，玄馆足清幽。竹径不留暑，莲池先借秋。学仙师有诀，恋禄我怀羞。安得双凫舄，乘风八极游①。
淳祐己酉月正人日春雨堂宴三学同舍即事（宋·郑霖）　　七言律诗　押豪韵	十年随牒访三高，不觉星星上鬓毛。尚忆齑盐形夜梦，聊因椒柏荐春醪。文盟再会知何日，臭味相投属我曹。总是虞庠旧培植，致君当不愧夔皋①。
提刑曾宝章宴安抚陈侍郎乐语（宋·郑霖）　　七言律诗　押尤韵	听得敷纶天上头，二星交会玉虹流。风生三路军容壮，春到双江喜气浮。谈笑预知传露布，劝酬只恐促更筹。会看印佩黄金斗，肯羡当年定远侯。
安抚陈侍郎宴曾提刑乐语（宋·郑霖）　　七言律诗　押真韵	恰好莺花一半春，福星相会赣江滨。丈人师吉符前谶，肤使心同扫旧尘。看剑引杯宜酩酊，轻裘缓带倍精神。从今净洗天河甲，有诏催归两重臣。
彭知军宴交代都运陈宝章乐语（宋·郑霖）　　七言律诗　押江韵	使轺严戒鼓逢逢，熊轼颁春到此邦。炳炳福星临一道，融融爱日照横江。断霞秋日闲飞鹜，荒草寒烟不吠厖。台府交欢同一体，从今俗返古淳庞①。
赠无择老禅因观稼（宋·郑霖）　　七言绝句　押尤韵	两年风雨为民愁，那得偷閒物外游。谁谓秋鸿留爪甲，吴侬一稔展眉头。
剑池（宋·郑霖）　　七言绝句　押阳韵	属镂堪为后人伤，池溜清泉有恨长。不斩妖邪斩忠直，淡烟荒草鹿麋场①。
