雨中见花（宋·赵戣）　　五言律诗　押真韵	细雨敛轻尘，枝间态度新。春疑天雨宝，寒怯地铺裀。叶底含羞女，阑边倚醉人。休将脂粉涴，一一是天真。
蓝溪道中（宋·赵戣）　　五言律诗　押阳韵	绿窈雨初歇，清和日正长。乳禽穿薄霭，弱蔓上颓墙。村市笋厨美，田家麰饵香。老翁扶杖出，小立看移秧①。
锦鶒夜逸（宋·赵戣）　　七言律诗　押元韵	草径郁纡溪隔村，谁抽关鐍逋孤鸳。林樊搜纠崖厂邃，岸曲括责菰茭根。初拟布罟鼠盗夜，又恐缺月狐乘昏。死壳枯梗秘踪迹，老圉劝我增垣藩①。
咏史二十二首（宋·赵戣）　　五言绝句　押鱼韵	圣德光天下，岁功成闰馀。百篇推帝典，一半是农书①。
杜鹃花（宋·赵戣）　　七言绝句　押支韵	春山未有杜鹃啼，花发杜鹃知不知。寄语催归尽哀怨，莫将啼血污仙姿。
和人渊明采菊图（宋·赵戣）　　七言绝句　押删韵	渊明为米腰慵折，送酒人来却强颜。今日东篱重采菊，只应醒眼对南山①。
阅浯溪集用山谷韵（宋·赵戣）	花间小阁临清溪，绿窗坐阅三吾碑①。恍如登高俯绝壑，倚杖松阴挽兔丝。幽寻胜赏客思奇，一声欸乃谁家儿②。浯溪映带湘东西，碧山曾看漫郎栖。银钩玉箸苔藓古，神剜天画非人为。忆昔储皇披舆图，白衣山人称帝师。汾营老将智勇俱，阴霾四塞天戈挥。至今老石励庸懦，野水亦解扶颠危③。后来吊古者为谁，涪翁清响车攻诗。当时寡和孤白雪，我故欲尾春风辞。恨不插羽西南飞，山前更著小艇随。夜阑忽梦访遗址，月色惨淡猿声悲④。
北窗伊吾（宋·赵戣）　　押虞韵	伊吾维吾，椎鲁株愚。友资其深，片雪洪垆。
