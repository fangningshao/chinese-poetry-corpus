涵碧亭（宋·葛洪）　　五言律诗　押阳韵	雨歇留蒸湿，明来得翳凉。双嬉鱼欲动，万个竹添长。景到烦诗答，欢多厄日忙。兹游端胜绝，不是学高阳。
中兴寺琼翠阁次乔梦符韵（宋·葛洪）　　五言律诗　押阳韵	兰若凭高处，风虚阁自凉。川林输望迥，日月对闲长。洒落幽人暇，奔驰俗累忙。何时足生理，卜筑并山阳①。
游天宫寺（宋·葛洪）　　五言律诗　押阳韵	昔日经游处，如今意已荒。知君曾命驾，为恨失褰裳。境好因人胜，诗看著脚忙。会须重定约，暇日共相徉①。
癸丑腊大暖志之（宋·葛洪）　　押尤韵	岁晏风裂肉，今乃顿和柔。玄冥在何许，而使威令收。阴冰澌已泮，础柱汗交流。敝扇出故箧，老体捐轻裘。细人幸煦燠，君子深噍啁。天地有正气，来往无停辀。春蚕而冬敖，夏假而秋揫。此候或云舛，厥證良不瘳。念昔有名相，死人遗道周。眷焉不敢忽，顾逮一喘牛。彼诚知所职，岂伊调燮羞。嗟予寡所恃，隔绝明与幽。罪戾不自省，胡为忧人忧①。
