满庭芳 影（宋·杨樵云）	只道空烟，又疑流水，依依却是行云。了然相对，又是梦纷纭。半面春风图画，黄金在、难铸昭君。溪桥断，梅花晴雪，端的白三分。真真。难唤醒，三年抽藕，织得榴裙。甚徘徊窥镜，交翼鸾文。一片飞花来去，并刀快、剪取晴纹。无情处，分明著眼，强半带春醺。
水龙吟 梦（宋·杨樵云）	多情不在分明，绣窗日日花阴午。依依云絮，溶溶香雪，觑他寻路。一滴东风，怎生消得，翠苞红栩。被疏钟敲断，流莺唤起，但长记、弓弯舞。定是相思入骨，到如今、月痕同醉。教人枉了，若还真个，匆匆如此。全未惺松，缬纹生眼，胡床犹据。算从前、总是无凭，待说与、如何寄。
小楼连苑/水龙吟 梅（宋·杨樵云）	一枝斜堕墙腰，向人颤袅如相媚。是谁剪取，断云零玉，轻轻妆缀。不是幽人，如何能到，水边沙际。又匆匆过了，春风半面，尽长把、重门闭。只管相思成梦，道无情、又关乡意。苍苔半亩，如今已是，鹿胎田地。甚欲追陪，却嫌花下，翠环解语。待何时月转，幽房醉了，不教归去。
