赋玉岩（宋·赵希融）	君不见陶令门前栽五柳，聊为折腰辞五斗。归来三径足欢娱，琴书得趣人谁有。又不见和靖卜筑临西湖，湖山胜景天下无。至今疏影横斜句，人与梅花共清癯。古来逸士皆如此，一节纯全能终始。三叹古风挽莫回，幸有玉岩人足比。二十馀年养浩深，厌居朝市入山林。此身出处无非道，忧世谁知一寸心。愧予朱墨尘埃里，恨不岩前濯清泚。想象入室芝兰馨，有□清庙遗音美。闻说当年赠监书，蒲公之见特其粗。要知命义吾儒事，愿学同游周邵苏①。
