送刘改之二首（宋·王居安）　　七言律诗　押虞韵	刘子堂堂七尺躯，高谈世事奋髯须。观渠论到前贤处，据我看来近世无。出语令人惊辟易，处穷无鬼敢揶揄。徜徉闹市浑无畏，要是人间烈丈夫。
游委羽山（宋·王居安）　　五言绝句	几日山不到，到山心自清。棱棱有方石，拾得通仙灵①。
同林逢吉过小溪寺二首（宋·王居安）　　七言绝句　押麻韵	方岩胜处是仙家，时有轻云薄雾遮。我欲去时君共去，溯流而上看山花。
考试当涂次池阳崎岖山行石多可爱因用袁席之韵（宋·王居安）	平生爱奇石，如见古君子。一卷窗牖间，时复为隐几。兹行池阳路，终日乱山里。道傍石丛生，牛羊乱虎兕。中有篆籀文，鼎彝间罍洗。纵横列簨虡，埋没见追蠡。嗟予心好之，愧恨无能徙。著手为摩挲，却立复睥睨。有似南阳公，可就不可致。是宜米元章，一见辄下拜。倘可从予招，安车更加礼。
潘德久有龙眠三马而失其一俾予赋诗（宋·王居安）	三马往往皆龙驹，神骏肯与凡马俱。忽不见者其前驱，定应飞上天之衢。君得其二已有馀，我欲与君分此图。驽才患多不患无，四十万疋将何如。龙眠已往不可呼，愈少愈贵宜宝储。
送刘改之（宋·王居安）　　押支韵	名满江湖刘改之，半生穷困只①吟诗。人言季布恐难近②，我谓郑老真吾③师。试令满饮至酩酊，愈觉高论生神奇。豪家有财不识宝，贫者识之空嗟咨④。
满江红（宋·王居安）	八十归来，方岩下、几竿修竹。柴门外，沙铺软路，水流清玉。栽接新来桃与李，安排旧日松和菊。过小桥、作个看山楼，千峰绿。收笔砚，藏棋局。酒莫饮，经须读。但平平放下，顿超凡俗。独睡已无年少梦，闲吟不唱他家曲。算人生、万事苦无多，相将足。
沁园春 敬次白真人韵（宋·王居安）	湖海襟期，烟霞气宇，天下星郎。有灵方肘后，年年却老，神锋耳底，夜夜腾光。万卷蟠胸，千钟蘸甲，衮衮词源三峡滂。功成处，见须弥日月，河岳星霜。兴来引笔千行。看举世何人是智囊。任纵横万变，难瞒道眼，优游自乐，不识愁肠。闹市业中，密林静处，鼻观常闻三界香。天书到，听笙箫竞奏，幢盖班行。
句（宋·王居安）　　押灰韵	高下水痕元自定，后先花信不须催①。
