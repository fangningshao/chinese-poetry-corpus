题东山（宋·俞烈）　　押阳韵	文会得吾党，净居清昼长。平生爱山僻，暇日聊徜徉。风流谢康乐，肥遁计亦良。钟鼎成淹留，江湖晚相望。山色青未改，山名久愈彰。松风度晚曲，岩花弄晨妆。尚疑缥缈人，髻鬟下鸣珰。凄凉怀古恨，野水涵方塘。功名不作难，出处何可忘。人自草木腐，看渠日争光。香消酒力微，缘阴听圆吭。悠然发遐想，莞尔还成章。归途有清泚，濯缨咏沧浪①。
题净梵院清虚堂（宋·俞烈）	天清蚕麦馀，绿结桃李实。老僧诗衔袖，过我语言质。怀山意先行，如病梦芝朮。去□才一舍，鞭策不终日。堂筵新结束，空洞无长物。风来舞翠杉，土暖荣病橘。欲行意先清，舌评骥不及。何由解鞍卧，夜枕雨潇瑟。泉清韵磬远，林樾琅玕密。杯寒续飞斟，烟继香绕室。谈玄契参同，酒旨妙真一。怀新辜雅趣，意懒□健笔。亦如罢参僧，野禅缚枯律①。
