采石渡（宋·王景月）　　五言律诗　押文韵	兴亡怀此渡，贳酒易为醺。数树松青处，千年李白坟。晓山看夜雪，淮甸没江云。牛渚矶边过，惊涛不可闻①。
桃源行（宋·王景月）	秦皇有地包沙漠，秦民无地堪托足。民心咫尺不戴秦，秦令安能到空谷。商山紫芝青门瓜，武陵洞底栽桃花。草木不共人逃去，虞妃山赭良堪嗟。秦皇一世二世歇，秦民万世桃花月。渔子相逢五百年，已闻几度乾坤裂。靖节先生曾作记，祇云贤者兹避世。时人浪作神仙传，空自渺茫涉奇异。君不见年来礼乐卯金刀，先生归对庐山高。所种柴桑五株柳，胜是武陵千树桃。
