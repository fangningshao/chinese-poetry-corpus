山行（宝祐二年）（宋·赵立）　　五言律诗　押冬韵	爱杀潇湘境，山行知几重。风清秋思重，云淡晓阴浓。隔水时呼艇，经崖自策筇。岩扃聊问讯，把酒欠从容。
飞狐（宋·赵立）　　七言绝句　押虞韵	舞毒山中誇巨蟒，问经岩下化灵狐。不知昨夜飞鸣处，曾报溪翁到此无。
山谷碑（宋·赵立）　　七言绝句　押支韵	长记儿童膝下时，便闻山谷澹岩诗。江湖老矣潇湘过，始得摩挲石罅碑。
雷神碑（宋·赵立）　　七言绝句　押灰韵	此洞当年本祀雷，栋梁见我忽倾摧。寺僧为报山灵说，不用惊疑俗客来。
丹炉药臼（宋·赵立）　　七言绝句　押先韵	岩中二子已飞仙，药臼丹炉尚俨然。无奈故乡心正切，末由此地结清缘。
石井（宋·赵立）　　七言绝句　押齐韵	酌泉石井喜无涯，喜与贪泉隔岭西。况有中秋明夜月，轻舟同载下浯溪①。
