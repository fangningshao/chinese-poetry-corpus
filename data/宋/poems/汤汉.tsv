寄刘后村（宋·汤汉）　　七言律诗　押支韵	唐朝空自贵宏词，科目何尝得退之。掌制徒闻誇子厚，残篇仅见命敦诗。堪嗟实录无完传，太息淮西有后碑。寄语莆田紫薇老，文章盖世例如斯①。
赠久轩提刑江东二首（宋·汤汉）　　七言律诗　押东韵	江右皇华溯浙东，按行特地到山中。柴门忽有高轩过，衰俗久无前辈风。嵩岳气摇消息长，祝融开霁鬼神通。荒崖绝谷留光彩，长使人怀太极翁。
题灵鹫四首（宋·汤汉）　　五言绝句　押删韵	灵鹫古道场，摄乎大国间。一日忽翚飞，四顾无腼颜。
宿孔野云丹房（宋·汤汉）	天师炼丹时，丹鼎见龙虎。丹成天师去，龙虎名万古。溪深松杪风，山明夜来雨。雨后丹凤鸣，风前黄鹄举①。
观鱼亭（宋·汤汉）	有亭翼然山之阿，源头活水养鱼多。云山四面如画图，金梭上下光相摩。池上木深阴翳地，池下荷生香扑鼻。携酒邀朋池上观，圉圉洋洋真得意。咄，东海鲤，南溟鱼，自信时人莫浅窥，神灵岂是池中物。变化成龙会有期，一朝烜赫雷声壮。翻身直透三层浪，扬鬐鼓鬣横千丈①。
自儆（宋·汤汉）　　押真韵	春秋责备贤者，造物计校好人。一点莫留馀滓，十分成就全身①。
