谒姜相祠坟（宋·邓柞）　　七言律诗　押真韵	布衣崛起秉洪钧，料事当年若有神。三尺孤坟封马鬣，一时直道犯龙鳞。从容未见回天力，流落空闻弃海滨。赖有高人秦处士，不妨筑室作居邻①。
新岭庵（宋·邓柞）　　七言绝句　押庚韵	千尺长松矗太清，倚松栋宇与云平。凭阑只恐西风起，吹上青冥九万程①。
题白莲院（宋·邓柞）	古树纷纷千嶂雨，远寺鸣钟迷处所。一水东流浮落花，隔云应有秦人住。海风不断长松路，万籁寒生苍玉麈。此去江南山更深，桄榔叶暗猿啼苦①。
