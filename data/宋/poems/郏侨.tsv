访翠微邈上人（宋·郏侨）　　五言律诗　押微韵	行客倦奔驰，寻师到翠微。相看无俗语，一笑任天机。曲沼淡寒玉，横山锁落晖。情根枯未得，爱此几忘归。
访淩峰贤上人（宋·郏侨）　　五言绝句　押微韵	步入淩峰阁，寻师师未归。凭栏寂无语，唯见白云飞。
为简公约赋素琴堂（宋·郏侨）	素琴之堂虚且清，素琴之韵沦杳冥。神闲意定默自鸣，宫商不动谁与听。堂中道人骨不俗，貌庞形端颜瑩玉。我尝见之醒心目，宁必丝桐弦断续。呜乎靖节已死不复闻，成亏相半疑昭文。阮手钟耳相吐吞，素琴之道讵可论。道人道人听我语，纷纷世俗谁师古。金徽玉轸方步武，虚堂榜名无自苦①。
