游大涤（宋·俞茂实）　　五言排律　押尤韵	未了烟霞痼，来从大涤游。一区藏世界，九锁閟林丘。寒翠霏霏起，春波慢慢流。人间空岱岳，海上谩瀛洲。隐迹悲猿鹤，祥光射斗牛。有人相领略，何地不夷犹。好景行行得，遗踪细细搜。山根云欲滃，石罅凤仍留。琴瑟听泉奏，珠玑看瀑流。山灵应有识，鄙句含包羞。逸兴那能已，奇观谩此酬。会须寻石室，相继筑菟裘①。
