游石门（宋·安丙）　　七言绝句　押元韵	凌晨走马过花后，先玩玉盆次石门。细想张良烧断处，岩间伫立欲销魂①。
送陈伯宏归天台（宋·安丙）　　押尤韵	平生江湖兴，欲住元无由。一朝忽复来，飘然泛扁舟。相将东南去，子独从之游。倾盖荷相与，盏斝频劝酬。危坐每长叹，经营出奇谋。浩然天地间，愤气冲斗牛。追陪文字饮，酣歌大开喉。与君结深交，交朋情欲周。会合元有时，妄意追陶刘。每恨不久住，共此敝马裘。西风彫梧桐，忽忽春复秋。嗟余客中都，中夜怀百忧。区区为贫仕，坐此徒穷愁。我恨各南北，公乃遂所求。天台亘雁荡，今为故乡游。忽焉又分襟，凉风已飕飕。可怜烟水阔，坐见群山幽。音书有可寄，还解顾我不①。
