县斋 弦歌堂（宋·朱之纯）　　七言律诗　押侵韵	洋洋百里起呕吟，惠化薰陶谷水阴。明月诗函三岛秀，清风曲奏一堂深。武城浪说言游道，单父休誇子贱音。政敏谁知过齐国，想君真得古人心。
县斋 三山亭（宋·朱之纯）　　七言律诗　押删韵	俗易风移古道还，县斋叠石作三山。因怜席上红尘少，赢得壶中白日闲。想见六鳌擎水下①，坐看双鹤落云间②。何须更叩黄金阙，只此幽亭是玉关。
县斋 艮阁（宋·朱之纯）　　七言律诗　押寒韵	画阁峨然冠翠峦，更占艮地特巑岏。晓窗高揖东风暖，夜幕低垂北斗寒。突兀状惊青蜃吐，徘徊势若老龙蟠。嗟予劲节非徐子，那得陈侯一榻看。
思吴堂（宋·朱之纯）　　七言律诗　押东韵	画堂重构一湖中，更述民思渤海公。自昔三年留惠政，至今百里诵清风。波间𨺗觉欢声别，陌上新传乐事同。从此邦人转怀德，悠悠谷水几时穷。
湖斋（宋·朱之纯）　　七言律诗　押阳韵	平湖十顷水汪洋，得意茅斋且屈藏。园种小桃今结子，池栽翠芰更闻香。六龟已兆千年瑞①，双鹤看呈八月祥②。居此倏然忘世味，此心尤懒去龙阳③。
