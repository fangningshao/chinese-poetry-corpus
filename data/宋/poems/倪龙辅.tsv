藏一山房（宋·倪龙辅）　　五言律诗　押虞韵	屋小书千古，身闲心五湖。从人笑迂阔，于道转清孤。涯涘观诗砚，阳春借酒壶。江边折黄菊，共感老头颅①。
六经（宋·倪龙辅）　　五言律诗　押真韵	四十馀万字，字字寓经纶。其用通天下，何尝语世人。壁藏终有汉，灰冷亦无秦。永永扶三极，难穷此道神①。
酬答（宋·倪龙辅）　　七言律诗　押寒韵	人生乐处是家山，归即须归说便难。吾道何尝拘出处，丈夫例不怕饥寒。一天明月随诗笠，万古清风在钓竿。浮利浮名尽如许，笑他开眼梦邯郸①。
钱谦斋新居（宋·倪龙辅）　　七言律诗　押庚韵	携琴载鹤又如京，隐处如村却近城。吴越山从楼外起，江湖水到宅前清。草将春色归新句，梅著寒香暖旧盟。最喜出门天咫尺，摩挲老眼看升平①。
登楼有感（宋·倪龙辅）　　七言绝句　押尤韵	好趁西风理钓舟，半生书剑两悠悠。凭高有恨无人识，空负关河万里秋。
宫怨（宋·倪龙辅）　　七言绝句　押真韵	翠袖无香镜有尘，一枝花瘦不藏春。十年不识君王面，始信婵娟解误人①。
蔷薇（宋·倪龙辅）　　七言绝句　押寒韵	洛本空藏画牡丹，海棠出蜀近应难。莫嫌村巷蔷薇野，春晚犹堪取次看①。
