游云门（宋·陈蒙）　　五言律诗　押阳韵	杖策耶溪寺，风流忆晋唐。门深云未散，梁古帖犹香。晚翠千峰远，春深一涧长。徘徊松影下，觅句向斜阳①。
游虞山（宋·陈蒙）　　七言律诗　押支韵	野店杏花红满枝，江南天气早春时。青山笑我来何晚，白发催人老不知。云窦雪消龙涧满，星坛树偃鹘巢危。明朝欲尽登临兴，还赴云间羽士期。
题玉芝祠（宋·陈蒙）　　七言律诗　押萧韵	玉芝不见草萧萧，古柏阴廊昼寂寥。琳馆废来馀福地，名碑留在记前朝。碧梧树老鸾飞远，华表天空鹤去遥。惟有迎仙桥上月，夜深还自照吹箫①。
穿山（宋·陈蒙）　　七言绝句	石门空虚谁凿辟，薜荔挂影苍苔积。悬崖偃树鹘栖巢，古洞出云龙启蛰①。
