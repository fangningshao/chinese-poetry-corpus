秋风（宋·薛师董）　　五言律诗　押支韵	秋风有落枝，天籁动埙篪。鼓角山河壮，襟怀岁月迟。阮生狂一啸，汉武老多悲。虽有秦歌激，终堪理钓丝。
后秋风（宋·薛师董）　　七言律诗　押冬韵	去年病后咏秋风，今日秋风病里逢。好句不曾书落叶，孤灯长自守鸣蛩。故人音问天来远，茅舍光阴睡正浓。江上白鸥忙胜我，衔鱼引子与潮冲。
题金陵杂兴诗后八首（宋·薛师董）　　押先韵	舒王不让杜樊川，二十八字今断弦。可怪苏郎呈好手，剪花排锦蒋山前。
酬外湖楼诗（宋·薛师董）	小雨润蔬荚，凉风展梧影。云连沙际白，天开数峰净。湖楼百尺高，坐觉秋日永。宽锄十亩园，馀事一笑领。荷枯水却清，桂晚霜未冷。谁能悲寒螀，聊忻小蛙黾。饱客新豆菹，驾我双舴艋。放浪诚有道，居然惜俄顷①。
