香入云亭为高子章赋（宋·杜去轻）	山麓有庭存古意，不种凡花惟种桂。苔封藓剥迸鳞皴，雪劲霜顽耸苍翠。栽培岂解一日成，爱惜至今尤不易。来人不必问典型，对此俨然前辈是。树前翁仲不可求，树下子孙能几世。子孙立足满庭除，前人于此见心事。近年乔木几家存，是中林壑何阴翳。前人种树爱读书，种时已喻书中义。后人读书念前人，对树类能歌蔽芾。八月九日秋风高，金丹变化乘飘飘。朝元顾祖归寒殿，仙香直入干云霄。老兔痴蟾开鼻孔，奏彻虚皇应得宠。虚皇锡赍万琼瑶，赏君爱护月中种。
句（宋·杜去轻）　　押阳韵	缘曾分月种，故发入云香①。
