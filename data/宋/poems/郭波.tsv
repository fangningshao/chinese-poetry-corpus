陆象山先生墓（宋·郭波）	大道久荆榛，歧路苦未并。博约岂不贤，末学恣驰骋。口耳谩纷纭，徒知响与影。吾心自神明，一掬涵万境。昔者斯文麾，紫阳已独秉。厥德天不孤，时生陆子静。陆朱夫何殊，性天俱炳炳。议论偶异同，吁咈岂为痉。考亭任重资，汲多费深绠。象山直劈豪，举手提要领。一起跬步间，循循登峻岭。一从百仞巅，洞视下万顷。辙迹随入途，金兰同有永。何知好事徒，纷纷自燕郢。古人亦有言，闻过乃为幸。二翁九京中，岂不重炯炯。低头古墓下，想象见光景。有剑不敢悬，为君发深省①。
