读水云丙子集（宋·聂守真）　　七言律诗　押东韵	一夕缁尘蔽海东，潮头无力障西风。汗沾铁马唐陵在，泪洒铜仙汉祚终。昨日又闻金盌出，他年谁信瓦棺空。中郎未抵支郎惨，地老天荒恨莫穷。
诏赦至感而有诗（宋·聂守真）　　七言律诗　押侵韵	乾坤杀气正沉沉，又听燕台降德音。万口尽传新诏好，累朝谁念旧恩深。分茅裂土将军志，问舍求田父老心。丽正立班犹昨日，小臣无语泪沾襟。
哀被掳妇（宋·聂守真）　　七言绝句　押支韵	当年结发在深闺，岂料人生有别离。到底不知因色误，马前犹自买胭脂。
咏胡妇（宋·聂守真）　　七言绝句　押虞韵	双柳垂鬟别样梳，醉来马上倩人扶。江南有眼何曾见，争捲珠帘看固姑①。
题汪水云诗卷（宋·聂守真）	汴堤杨柳摇春风，翠华南幸紫禁空。雕栏玉砌明月冷，羽人规作神仙宫。苏堤杨柳飘晴雪，又见紫鸾催驾发。沉香亭北莺乱啼，金殿又成诸佛刹。东南王气一旦终，乾坤四海今会同。兴亡成败自有数，不由人力由天公。二龙南翔一龙北，凤只鸾孤重铩翮。南龙苦热北龙寒，鸾凤欲飞飞不得。周原禾黍秋离离，含光草色春萋萋。露盘应拆声动地，金铜仙人空泪垂。来今往古知几代，嬴颠刘蹶浮云改。□平抵掌笑不言，会见桑田变沧海①。
