咏梅 其四（宋·陈亮）　　五言律诗　押阳韵	疏枝横玉瘦，小萼点珠光。一朵忽先发，百花皆后香。欲传春信息，不怕雪埋藏。玉笛休三弄，东君政主张①。
送文子徐妹丈赴随州太学掾用司马文正公送先郎中诗韵为别（宋·陈亮）　　五言律诗　押先韵	昔仰南洲德，今逢世嗣贤。声名江左重，文教汉东专。君意思空马，吾生肯绝弦。江头无语处，一叶浪花前。
廷对应制（宋·陈亮）　　七言律诗　押先韵	皇朝锐意急英贤，虏据中原七十年。际遇风云凡事别，积功日月壮心愆。管箫器小谁能识，孔孟人存用则传。惭负寿皇勤教育，奏篇半彻冕旒前。
及第谢恩和御赐诗韵（宋·陈亮）　　七言律诗　押阳韵	云汉昭回倬锦章，烂然衣被九天光。已将德雨平分布，更把仁风与奉扬。治道脩明当正宁，皇威震叠到遐方。复雠自是平生志，勿谓儒臣鬓发苍。
咏梅 其三（宋·陈亮）　　七言律诗　押虞韵	为探梅魁策蹇驴，竹梢疏处见清癯。清香雅韵十分足，俗态嚣尘一点无。寄我谁能如陆凯，爱渠自谓若林逋。夜窗却恐劳清梦，速剪寒梢浸玉壶。
寿曾主管（宋·陈亮）　　七言律诗　押豪韵	累世名称阀阅高，搢绅维复似英豪。宏才咸许致千里，小试先观梦四刀。方正宁容迁岳麓，清明端可鉴丝毫。文章政事传家美，须信池中有凤毛。
送文子赴阙（宋·陈亮）　　七言律诗　押阳韵	直排阊阖挽天潢，到得云章自帝乡。电抉雷掀惊伟特，韵成钧奏快铿锵。紫泥新拜丝纶宠，前席行依日月光。禁侍燕闲如献纳，愿将民瘼达君王。
送文子转漕江东二首（宋·陈亮）　　七言律诗　押庚韵	九重寤寐忆忠诚，故向长沙起贾生。魏阙丝纶新借宠，秦淮草木旧知名。已闻塞下销锋镝，正自胸中有甲兵。万幕从兹无减灶，笑看卧鼓旧边城。
谪仙歌（宋·陈亮）	李白字太白，清风肺腑明月魄。扬鞭独步止一人，我诵太白手屡拍。尝闻太白长庚星，夜半星在天上明。仰天高声叫李白，星边不见白应声。又疑白星是酒星，银河酿酒天上倾。奈无两翅飞见白，王母池边任解酲。欲游金陵自采石，玩月乘舟归赤壁。欲上箕山首阳巅，看白餐雪水底眠紫烟。又不知在何处，漱瑶泉，酌霞杯。怅望不见骑鹤来，白也如今安在哉。我生恨不与同时，死犹喜得见其诗。岂特文章惟足法，凛凛气节安可移。金銮殿上一篇颂，沉香亭里行乐词。此特太白细事耳，他人所知吾亦知。脱靴奴使高力士，辞官妾视杨贵妃。此真太白大节处，他人不知吾亦知。歌其什，鬼神泣，解使青冢枯骨立。呼其名，鬼神惊，惟有群仙侧耳听。我今去取昆山玉，将白仪形好彫琢。四方上下常相随，江东渭北休兴思。会须乞我乾坤造化儿，使我笔下光焰万丈长虹飞①。
赠刘改之（宋·陈亮）	刘郎饮酒如渴虹，一饮涧壑俱成空。胸中磊磈浇不下，时吐劲气嘘青红。刘郎吟诗如饮酒，淋漓醉墨濡其首。笑鞭列缺起丰隆，变化风雷一挥手。吟诗饮酒总馀事，试问刘郎一何有。刘郎才如万乘器，落濩轮囷难自致。彊亲举予作书生，却笑书生败人意。合骑快马健如龙，少年追逐曹景宗。弓弦霹雳饿鸮叫，鼻尖出火耳生风。安能规行复矩步，敛袂厌厌作新妇。黄金挥尽气愈张，男儿龙变那可量。会须斫取契丹首，金甲牙旗归故乡①。
南歌子（宋·陈亮）	池草抽新碧，山桃褪小红。寻春闲过小园东。春在乱花深处、鸟声中。游镫归敲月，春衫醉舞风。谁家三弄学元戎。吹起闲愁，容易上眉峰。
点绛唇 其二 圣节（宋·陈亮）	电绕璇枢，此时昌运生真主。庆联簪组。喜气生绵宇。宴启需云，湛露恩均布。锵韶濩。凤歌鸾舞。玉斝飞香醑。
点绛唇 其三（宋·陈亮）	碧落蟠桃，春风种在琼瑶苑。几回花绽。一子千年见。香染丹霞，摘向流虹旦。深深愿。万年天算。玉颗常来献。
水调歌头 送章德茂大卿使虏（宋·陈亮）	不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东。且复穹庐拜，会向藁街逢。尧之都，舜之壤，禹之封。于中应有，一个半个耻臣戎。万里腥膻如许，千古英灵安在，磅礴几时通。胡运何须问，赫日自当中。
浣溪沙（宋·陈亮）	小雨翻花落画檐。兰堂香注酒重添。花枝能语出朱帘。缓步金莲移小小，持杯玉笋露纤纤。此时谁不醉厌厌。
好事近（宋·陈亮）	篱菊吐寒花，香弄小园秋色。携手画阑西畔，忆去年同摘。小亭依旧锁西风，往事已无迹。懒向碧云深处，问征鸿消息。
念奴娇 至金陵（宋·陈亮）	江南春色，算来是，多少胜游清赏。妖冶廉纤，只做得、飞鸟向人偎傍。地辟天开，精神朗慧，到底还京样。人家小语，一声声近清唱。因念旧日山城，个人如画，已作中州想。邓禹笑人无限也，冷落不堪惆怅。秋水双明，高山一弄，著我些悲壮。南徐好住，片帆有分来往。
采桑子（宋·陈亮）	桃花已作东风笑，小蕊嫣然。春色暄妍。缓步烟霞到洞天。一杯满泻蒲桃绿，且共留连。醉倒花前。也占红香影里眠。
好事近 其三 咏梅（宋·陈亮）	的皪两三枝，点破暮烟苍碧。好在屋檐斜入，傍玉奴横笛。月华如水过林塘，花阴弄苔石。欲向梦中飞蝶，恐幽香难觅。
贺新郎 同刘元实唐与正陪叶丞相饮（宋·陈亮）	脩竹更深处。映帘栊、清阴障日，坐来无暑。水激泠泠知何许，跳碎危栏玉树。都不系、人间朝暮。东阁少年今老矣，况樽中、有酒嫌推去。犹著我，名流语。大家绿野陪容与。算等閒、过了薰风，又还商素。手弄柔条人健否，犹忆当时雅趣。恩未报、恐成辜负。举目江河休感涕，念有君、如此何愁虏。歌未罢，谁来舞。
