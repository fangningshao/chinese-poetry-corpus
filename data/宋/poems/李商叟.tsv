寿周益公（宋·李商叟）　　七言律诗　押先韵	天佑熙朝世产贤，承平旧业至今传。莱公少避中元日，潞国同生丙午年。翰墨独传千古秘，声名崛在二公先。功成野服平园去，要伴灵龟巢碧莲。
寿周益公（宋·李商叟）　　七言律诗　押豪韵	百年能几见英豪，主圣臣贤未易遭。□□□□新制度，宗臣当国大勋劳。三师告老恩荣备，□□藏书日月高。犹有治安贻百世，天教仙子见蟠桃。
寿周少保（宋·李商叟）　　七言律诗　押灰韵	皎皎银河夜气开，众星重喜见三台。白麻诏自日边下，紫府人从春际来。身被玉阶新衮绣，手调金鼎旧盐梅。鲰生颂德无他望，愿与菁莪乐育材①。
寿吴宰（宋·李商叟）　　七言律诗　押歌韵	神仙风骨本巍峨，日角珠庭气更和。绛县丹颜长不老，灞城铜狄会重磨。风高鹤算三千远，天阔鹏程九万多。弱水蓬莱归未晚，道山瀛馆看先过。
寿陈左相（宋·李商叟）　　七言律诗　押东韵	龟蹲印势接灵峰，杰出真贤盛代中。玉燕昔符仙梦异，金瓯果覆相名雄。两京政拟汾阳复，六计应论户牖功。世合中兴多喜色，边头时有捷书通。
寿时相（宋·李商叟）　　七言律诗	龙盘虎踞王金陵，杰出天人致太平。千载精神真会聚，一朝文物益彰明。扶持直使乾坤正，指顾能令海岱清。二纪同□□□□，□□□□□肥民。
寿韩尚书（宋·李商叟）　　七言律诗　押先韵	一时冠冕竞加鞭，谁似先生晚节贤。鬓雪自因忧国选，颜丹端为省尘缘。山林喜近生申日，海宇争期致主年。闻道相看起安石，宁容高卧乐诗禅。
疏山（宋·李商叟）　　七言绝句　押删韵	忙中安得此身閒，杖策西风自往还。今日已偿云水债，篮舆带雨下疏山①。
寿傅宪（宋·李商叟）　　五言排律　押先韵	籍甚河阳地，江山秀色连。家声自岩野，帝梦协台躔。彝鼎功镌勒，衣冠喜接联。相门当出相，贤父又生贤。岁必为霖雨，舟宜济大川。渥洼龙种异，丹穴凤毛鲜。击瓮知奇略，惜阴起妙年。五车胸磊磊，万卷腹便便。韩柳堪同步，班扬可并肩。千言看落纸，一扫快飞烟。未说才如锦，端知□似椽。斯文当振耀，吾道不沉绵。挥麈谈喷麝，书麟思涌泉。鸰原真孝友，雁塔压儒先。声价机云上，风流王谢边。两科能俯拾，百行更兼全。当代江都相，今时司马迁。紬书蓬馆盛，主爵粉闱专。致主心公正，经邦力勉旃。嘉谋辰必告，宣席夜应前。遽向急流退，犹为郡绂牵。道州迎竹马，漳浦示蒲鞭。一节方持远，十行俄促还。云霄知有路，雨露正无偏。复喜升华省，重闻拥使权。望尘将负弩，夹道看帷褰。善化能均被，仁风自广宣。片云时作雨，长夏水盈田。赋已无三窟，民今戴二天。江湖欣有岁，鱼稻不论钱。爵未称德耳，天宜厚报焉。宣劳更内外，清禁召腾骞。岂但狨遮坐，仍须锦护鞯。华才方烨烨，王道正平平。草诏金门手，调羹凤阁仙。勋华联竹帛，仪表称貂蝉。馈鲤嘉辰应，垂弧异气躔。中元明日是，皓月隔宵圆。南圃开奇卉，东湖泛瑞莲。屈卮浮蚁绿，曲篆引香旋。善颂诗三百，深祈岁八千。再摩金狄久，不许玉枝坚。鸿雁昂霄远，芝兰满砌妍。定知仁者寿，宁羡老而传。自愧微生迹，尝蒙先正怜。顾方纡墨绶，应念忝青毡。剩喜逢初度，将何见意虔。祺维遥献祝，敢继颂申篇①。
