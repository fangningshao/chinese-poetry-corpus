送张无梦归天台 其二（宋·查道）　　七言律诗　押删韵	台岳幽人兴不凡，携筇相别款柴关。高情共乐皇风远，真气潜通浩劫间。绿绮静闻沉俗格，榴花深引渍童颜。再听玄旨知何日，时望片云归故山①。
登岱（宋·查道）　　七言律诗　押灰韵	凌空叠嶂绝凡埃，青帝高居绛节开。捧出海天红日近，迓将蓬岛碧霞来。石闾闪烁迎阳洞，玉简光华封禅台。一自祥符禋祀后，太平顶上最崔巍①。
送张无梦归天台 其一（宋·查道）	天台峻极横海滨，金庭紫洞多真人。先生舍道心照邻，上有羲轩为逸民。玉韫深山珠在水，圆折如虹难自晦。万乘知名欲见之，来谒西清频召对。亭亭孤云本无心，琅琅仙骨时所钦。牢让赐金兼好爵，俄辞尧阙复丘林。事载缇紬诚可贵，迹寄烟霞愈无累。还同麟凤遇皇明，暂出岩扃作祥瑞。
句（宋·查道）　　押青韵	白铜鞮侧花迷坞，解佩江边柳拂青①。
