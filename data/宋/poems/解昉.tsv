永遇乐 春情（宋·解昉）	风暖莺娇，露浓花重，天气和煦。院落烟收，垂杨舞困，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。芳菲易老，故人难聚。到此翻成轻误。阆苑仙遥，蛮笺纵写、何计传深诉。青山绿水，古今长在，惟有旧欢何处。空赢得、斜阳暮草，淡烟细雨。
阳台梦（宋·解昉）	仙姿本寓。十二峰前住。千里行云行雨。偶因鹤驭过巫阳。邂逅他、楚襄王。无端宋玉夸才赋。诬诞人心素。至今狂客到阳台。也有痴心，望妾入、梦中来。
