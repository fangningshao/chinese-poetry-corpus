凤凰台上忆吹箫 秋意（宋·吴元可）	更不成愁，何曾是醉，豆花雨后轻阴。似此心情自可，多了闲吟。秋在西楼西畔，秋较浅、不似情深。夜来月，为谁瘦小，尘镜羞临。弹筝，旧家伴侣，记雁啼秋水，下指成音。听未稳、当时自误，又况如今。那是柔肠易断，人间事、独此难禁。雕笼近，数声别似春禽。
扬州慢 初秋（宋·吴元可）　　押侵韵	露叶犹青，岩花迟动，幽幽未似秋阴。似梅风带溽，吹度长林。记当日、西廊共月，小屏轻扇，人语凉深。对清觞，醉笑醒颦，何似如今。临高欲赋，甚年来、渐减狂心。为谁倚多才，难凭易感，早付销沈。解事张郎风致，鲈鱼好、归听吴音。又夜阑闻笛，故人忽到幽襟。
采桑子 春夜（宋·吴元可）	江南二月春深浅，芳草青时，燕子来迟。剪剪轻寒不满衣。清宵欲寐还无寐，顾影颦眉。整带心思。一样东风两样吹。
浪淘沙令（宋·吴元可）	浅约未曾来。一径苍苔。缃桃无数棘花开。怪得闭门机杼静，挑菜初回。幽树鸟声催。欲去徘徊。□□别久易相猜。幽绪一晴无处著，戏打青梅。
