沁园春（宋·王炎午）	又是年时，杏红欲脸，柳绿初芽。奈寻春步远，马嘶湖曲；卖花声过，人唱窗纱。暖日晴烟，轻衣罗扇，看遍王孙七宝车。谁知道，十年魂梦，风雨天涯！休休何必伤嗟。谩赢得、青青两鬓华！且不知门外，桃花何代；不知江左，燕子谁家。世事无情，天公有意，岁岁东风岁岁花。拼一笑，且醒来杯酒，醉后杯茶。
赠戴石玉（宋·王炎午）	琢之磨之，玉汝于成。孰为玉工，师友父兄。他山之石，今则在我。彼璞之弃，我责之堕。为瑚为琏，如圭如璋。山泽之润，邦家之光。玉不自毁，人自丧宝。闻士称名，不离其道①。
