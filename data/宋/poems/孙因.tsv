越问（序） 篇引（宋·孙因）	典午氏之盛时兮，余鼻祖曰子荆。谋乐郊以隐居兮，飏漱石之清名①。有闻孙曰承公兮，尝令鄞与馀姚。爱会稽之山水兮，爰徙家于兹城②。当永和之九年兮，惠风畅夫莫春。偕王谢之诸公兮，会修禊于兰亭。赋临流之五言兮，寄幽寻之逸兴。泛回沼倚脩竹兮，松风落而冷冷③。维兴公尤好事兮，作流觞之后序。助逸少之高致兮，齐芳誉于难兄④。既乃登陆而游兮，历天台与四明。漱飞瀑于笔端兮，遗掷地之金声⑤。余自句章徙姚兮，倏绵历乎十稔。慨风流之浸邈兮，幸犹为夫越氓。掬清泉之潺湲兮，友过云之溶泄。访樊榭之杳霭兮，栖石窗之玲珑⑥。客有过余兮，谓余博览而好古。世为越人兮，胡不志夫越之风土。余谢不能兮，伛余指而缕数。前有灵符之记兮，后有龟龄之赋⑦。嗟彼皆已为陈迹兮，时亦随夫所遇。傥含毫而不断兮，将羞余之鼻祖。
