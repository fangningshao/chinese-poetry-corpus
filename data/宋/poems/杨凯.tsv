梅林分韵得今字（宋·杨凯）　　押侵韵	兰亭久陈迹，脩竹空自阴。龙山亦凄凉，鲜花谁与簪。英游旷千载，盛事新梅林。四海冯黎州，未妨铁石心。提携到诸子，遍赏江之浔。亭亭姑射仙，玉立何森森。谢氏六君子，对饮香满襟。西郊①访老龙，奇怪尤可钦。宛然如先生，高卧岁月侵。从兹饱薰风，佳实共鼎鬵②。正味悦天下，妙用无古今。去去好著鞭，江南春已深③。
