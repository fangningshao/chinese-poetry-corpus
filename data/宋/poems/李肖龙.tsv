便民诗上颜正叔宣慰广东（宋·李肖龙）　　押先韵	枯苗一著雨，田畴经芊芊。蛰虫一逢春，窟穴声阗阗。馀民望小定，甚于饥渴然。昔何好弄兵，今何知服田。急流无住鱼，晴空有飞鸢。干戈未肯息，百里无人烟。去年科徭重，剜疮在眼前。父子不相保，悲泣空自悬。新官榜往催，观者塞市廛。全活数万众，此恩大如天。人生能几何，饮啄皆前缘。聚水盈科进，缺月及时圆。唯谋官职高，未必子孙贤。有意行王道，愿言书七篇①。
题潭然公旧址（宋·李肖龙）	昔闻释流号自然，栖遁龙潭山之巅。为怜旱魃赤兹上，积薪自焚上告天。感得天公沛霖雨，至仁一念周万宇。人心如此苟不传，天下谁复为伊吕。我欲筑室祠其下，以愧知己忘物者。勒吾之言石之中，欲雨歌此呼卧龙①。
