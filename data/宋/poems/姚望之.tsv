汴京（宋·姚望之）　　七言律诗　押先韵	蛇豕腥膻经几年，故都宫阙尚巍然。八陵苍莽知何地，九庙英灵如在天。重整六军严宿卫，旋兴百堵慰氓编。微臣董役惭无补，拟绘新图献榻前①。
龟山禅寺（宋·姚望之）　　七言律诗　押齐韵	万山深处远轮蹄，古寺雍熙诏赐题。坐望竺乾诸佛近，徙凭菌阁十方低。灵岩频见玄猿度，琪树应招白鹤栖。不觉胜游天已晚，一痕新月印前溪①。
