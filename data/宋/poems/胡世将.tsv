建炎丞相成国吕忠穆公退老堂（宋·胡世将）　　七言律诗　押阳韵	云水郊深退老堂，公来野服换龙章。四朝尽瘁身犹健，一德同寅福未央。小隐聊堪供放浪，神州终倚致平康。功成他日归休地，海表家风有故乡。
癸丑三月十日自涌泉寺过吴文叟山居临溪观鱼辄题二诗（宋·胡世将）　　七言绝句　押阳韵	云物起争岩石秀，水拉行带野花香。一山应接知无暇，赖有青春白日长。
酹江月/念奴娇 秋夕兴元使院作，用东坡赤壁韵（宋·胡世将）	神州沈陆，问谁是、一范一韩人物。北望长安应不见，抛却关西半壁。塞马晨嘶，胡笳夕引，赢得头如雪。三秦往事，只数汉家三杰。试看百二山河，奈君门万里，六师不发。阃外何人回首处，铁骑千群都灭。拜将台敧，怀贤阁杳，空指冲冠发。阑干拍遍，独对中天明月。
