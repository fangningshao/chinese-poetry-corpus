再经旧游偶成拙句寄呈知郡殿丞 过康州（宋·康卫）　　七言律诗　押先韵	当时曾此牧黎元，屈指光阴二十年。别后每思佳景物，再来重睹旧山川。因罹兵革成彫弊，忽讶闾阎尽改迁①。故吏老民皆白首，使君髭须亦皤然②。
再经旧游偶成拙句寄呈知郡殿丞 过端州（宋·康卫）　　七言绝句　押灰韵	峡外烟云迤逦开，人家门户小楼台。青山渌水应相记，二十年前到此来。
七星岩（宋·康卫）	天坠北斗精，人间书景福。岩石骈七峰，漠漠太古色。磅礴压洪濛，崒嵂磨苍碧。中涵大穴洞，外与风云隔。千夫廓有容，万状成叵测。谽谺露肝胆，槎牙列矛戟。伏如龙虎卧，起若将士立。西窍通天关，虚明数千尺。豁然一罅入，寂阒燃灯隩。幽秘若为藏，暗阏不可极。龙床一鸟鷇，宛若蛇蜒迹。龙井下太阴，彷佛被元幄。岂伊鬼神秘，乃是造化力。江寒烈水涯，春盎回阳律。炎光流大地，凄凉入人骨。四时斡元气，可燕复可息。平生谢康乐，不废登山屐。蓬莱在人世，昧者恒弗识。达人昔来游，题诗满青壁。骎骎岁月深，惨惨烟霞积。绝唱者何人，清新压元白。镌石苟无分，灵怪亦我惜。缅思融结初，六丁万斧擘①。
