送程给事知越州（宋·谢慥）	越山岝㟯凌苍穹，北山独秀誇卧龙。集贤学士辞青琐，高牙新拥千骑雄。昼看卧龙峰，夕隐蓬莱宫。双旌倒影射日红，心闲不厌来山中。排虚屏障环四封，翠积琉璃千万重。乍见烟霞西复东，倏听海鼓鸣鼕鼕。照湖一望光悠溶，寒波百里秋瞳眬。茂林修竹交青葱，峥嵘楼阁疑天通。使君况复气摩空，高吟万字才不穷。醉倒犹索黄金钟，下笔凛凛生清风。幸当圣世民俗丰，莫惜樽俎频雍容。但忧政成被追锋，白云幽鸟不得长相从①。
