题玉霄亭（宋·王廉清）　　七言律诗　押萧韵	忆昔新亭敞玉霄，使君髯舅意飘飘。春风潋滟黄金盏，明月参差紫玉箫。歌吹旧踪空草木，风流闲话属渔樵。凭栏无限凄怆意，寂寞寒江落暮潮①。
送桑泽还天台（宋·王廉清）　　七言律诗　押寒韵	桃花风起竹舆寒，寒食天晴石路乾。正是东君好春色，不妨词客驻归鞍。金声赋就方腾踏，铁砚才高尚考槃。如到琼台与华顶，为侬试拂旧题看①。
