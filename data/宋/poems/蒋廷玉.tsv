秋意（宋·蒋廷玉）　　五言律诗　押庚韵	秋意如诗淡，又如湘水清。无家人易感，有笔画难成。月冷砧千杵，江空雁一声。梦回蕉叶上，残雨几番鸣。
净刹（宋·蒋廷玉）　　五言律诗　押先韵	碑上文难读，开山失所传。岩松秋落子，石井夜添泉。地旷常多月，厨寒不起烟。昔年曾有虎，来到寺门前①。
补衣（宋·蒋廷玉）　　五言律诗　押寒韵	百补未成片，何缘御得寒。拆时如网裂，纫处著针难。色样多无定，花纹斗不完。分明类禅衲，其奈戴儒冠①。
叶梦麟往惟扬（宋·蒋廷玉）　　五言律诗　押麻韵	一马扬州路，桃开几树花。春光无拣择，淮地亦繁华。日惨长江水，风昏古战沙。争雄旧时事，君去莫思家①。
赠陈宗之（宋·蒋廷玉）　　七言律诗　押歌韵	经营一室面清波，不是儒衣不见过。南渡好诗都刻尽，中朝名士与交多。分甘书史窝中老，兴在江湖醉后歌。门外今年桐又长，不知堪系我船么①。
绦（宋·蒋廷玉）	八百青铜买，归来系黑豹。松毛倒垂膝，棕绠曲围腰。稳称轻纱帽，宜悬小药瓢。有时吟未就，频在手中摇①。
