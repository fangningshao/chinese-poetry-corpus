福胜院（宋·家之巽）　　五言律诗　押阳韵	三过山中寺，劳生有底忙。梵书虫蠹纸，佛界燕巢梁。晓日光明藏，野花知见香。丰碑如会意，读罢更彷徨。
和三贤堂诗（宋·家之巽）　　七言律诗　押真韵	孤峰落魄一诗人，白傅何曾号直臣。较似眉山敢同传，并祠浙水恐诬神。人非伦拟终非偶，论贵平和不贵新。争似独尊元祐学，高堂正笏更垂绅。
定林寺（宋·家之巽）　　七言绝句　押寒韵	山人当日济时艰，要把唐虞作样看。奏罢箫韶无凤至，空教猿鹤怨盟寒。
艮山阁（宋·家之巽）　　七言绝句　押侵韵	乐山仁者寂不动，面壁老胡机械深。艮背行庭无别义，佛心即是伏羲心。
