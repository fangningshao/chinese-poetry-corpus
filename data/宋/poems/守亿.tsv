正月五日从德俭大夫游卢山圣境坐中作以纪一时异事（宋·守亿）	明庭事业青云上，暂屈鸣弦非所望。闻有灵踪在境中，何从挥鞭时一访。石路盘纡入道家，老松偃蹇枝槎枒。昔年煮药卢童子，尝闻白日乘云霞。红尘不到神仙窟，殿宇荒凉古突兀。海近幽深春未来，寒风吹池水生骨。厚冰无文印沈冥，一泓斜卧云母屏。屏底有物色如玉，隐隐结就浮图形。澄澄照眼琉璃瑩，还同倒影落明镜。殆非人巧出天工，聋俗安知凡与圣。吾皇德泽被四夷，产此正是兴龙时。画图难展丹青手，聊作升平瑞应诗①。
