题稙庵（宋·陈掞）	季鹰雅志本江湖，胡为入洛诚计疏。一杯莼羹入归梦，岁晚仅饱松江鲈。何如王郎十亩宅，一生江头枕江碧。西风落日弄烟波，却笑陶朱计然策①。我来访君春已深，江花江柳翻绿阴。相携三径拾瑶草，为问客来何苦心。固知此事君计得，我被微官苦相逼。劝君谨勿语弹冠，便恐纷纷北山檄②。
光渌亭杏花（宋·陈掞）	西郊见说春事浓，杏花香发眠东风。主人未解此花意，小槽溜溜杯犹空。劝君潋滟蒲萄绿，好看枝头红映肉。莫令风雨遣花飞，徒唱人间断肠曲。
破山寺双头白莲（宋·陈掞）	湘南夜水①风露清，月明耿耿波益平。婵娟有人步罗袜，琼珰玉佩双娉婷。可怜玉骨埋藏久，肠断人间无复有。岂知化作兰若莲，宿契未忘犹并首。想应快意洗尘缘，不向谢池争取妍。玻璃盘中净土②颊，一心稽首西方仙。请君以图献天子，当与嘉禾并周史。毋令寂寞堕空山，泣月悲云清夜残③。
