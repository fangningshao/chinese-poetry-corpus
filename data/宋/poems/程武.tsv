念奴娇 题马嵬图（宋·程武）	蜀江城远，想连云危栈，接天穷处。惆怅烟尘回首地，双阙觚棱犹故。龙扈星联，羽林风肃，未放鸾駣去。不堪掩面，泪沾宸袖如雨。底事当日昭阳，吹羌鸣羯，涴却霓裳舞。三十六宫春满眼，曾把色嗔香妒。芳草埋情，飞花陨怨，翻被蛾眉误。画图惊见，黯然魂断今古。
清平乐（宋·程武）	曳云摇玉。裙蹙秋绡幅。学得琵琶依约熟。贪按雁沙新曲。曲终满院春闲。清颦移上眉山。心事怕人猜破，折花背插云鬟。
小重山（宋·程武）	香减鲛绡添泪痕。彩云长是恨，等闲心。玉笙犹记夜深闻。湘水杳，寂寞隔巫云。翠被冷重熏。做成归梦了，却销魂。垂杨浓处著朱门。依然是，风雨掩黄昏。
