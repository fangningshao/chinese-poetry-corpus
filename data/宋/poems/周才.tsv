游虞山兴福寺（宋·周才）　　七言律诗　押阳韵	兴福相传古道场，杖藜乘兴访支郎。案翻梵贝烟消篆，院寂棋声日转廊。玉版参师多古意，石梅问讯几时香。禅家识得诗风味，清供杯茶熟煮汤。
游虞山顶维摩院（宋·周才）	西风近重阳，青女作奇酿。高人事幽讨，木落秋可望。山溪步屈曲，策以九节杖。林空眼界宽，云深开法藏。欢迎杂钟鼓，舞跃骇龙象。载酒得良友，灵山拉寻访。同来八九辈，俱能尚疏旷。具馔击红鲜，折花泛新酿。修竹当翠袖，泉声代清唱。徘徊欲尽欢，更上层巅上。要知本色人，方具六通相①。
