昆山（宋·范周）　　七言律诗　押文韵	万叠青峦压巨昆，四垂空阔水天分。夜光寒带三江月，春色阴连百里云。桂子鹤惊空半落，天香僧出定中闻。不将此境凭张益，三百年来属老文①。
木香（宋·范周）　　七言绝句　押麻韵	暖风吹麝入铅华，不肯随春到谢家。半夜粉寒香泣露，也应和月怨梨花①。
题监簿石存中园亭壁（宋·范周）　　七言绝句	范周来谒石存中，未必存中似石崇。可惜南山焦尾虎，低头拜狗作乌龙。
与府庠诸坐巡夜（宋·范周）　　七言绝句　押真韵	自古轻儒孰若秦，山河社稷付他人。而今重士如周室，忍使书生作夜巡。
木兰花慢（宋·范周）	美兰堂昼永，晏清暑、晚迎凉。控水槛风帘，千花竞拥，一朵偏双。银塘。尽倾醉眼，讶湘娥、倦倚两霓裳。依约凝情鉴里，并头宫面高妆。莲房。露脸盈盈，无语处、恨何长。有翡翠怜红，鸳鸯妒影，俱断柔肠。凄凉。芰荷暮雨，褪娇红、换紫结秋房。堪把丹青对写，凤池归去携将。
宝鼎现（宋·范周）	夕阳西下，暮霭红隘，香风罗绮。乘丽景、华灯争放，浓焰烧空连锦砌。睹皓月、浸严城如画，花影寒笼绛蕊。渐掩映、芙蓉万顷，迤逦齐开秋水。太守无限行歌意。拥麾幢、光动珠翠。倾万井、歌台舞榭，瞻望朱轮骈鼓吹。控宝马、耀貔貅千骑。银烛交光数里。似乱簇、寒星万点，拥入蓬壶影里。宴阁多才，环艳粉、瑶簪珠履。恐看看、丹诏催奉，宸游燕侍。便趁早、占通宵醉。缓引笙歌妓。任画角、吹老寒梅，月落西楼十二。
句（宋·范周）	一瓢有道泰山重，五鼎不义鸿毛轻①。
