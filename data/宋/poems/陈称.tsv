栟榈山（宋·陈称）　　五言律诗　押真韵	名蓝依净境，风物倍精神。翠巘藏山迹，寒潭绝世尘。岭猿吟送月，山鸟语留人。拟学栖真客，林泉老此身①。
题泉州万安桥（宋·陈称）　　七言律诗　押豪韵	跨海为桥布石牢，那知直下压灵鳌。基连岛屿规模壮，势截渊潭气象豪。铁马著行横绝漠，玉鲸张鬣露寒涛。缣图已幸天颜照，应得元丰史笔褒①。
重登罗浮（宋·陈称）　　七言律诗　押灰韵	十里山光翠障开，重游何事意徘徊。石楼自向云中见，仙岛谁知海上来。丹灶尚能含日月，龙潭还解起风雷。天南为郡空华发，十二年间到两回①。
句（宋·陈称）　　押真韵	壶浆压境来迎拜，犹记溪山旧主人①。
