亦佳亭（宋·江邦佐）　　七言绝句　押灰韵	小亭新筑亦佳哉，花木无多手自栽。若谓甘棠安敢比，清阴留与后人来①。
游浔州南山（宋·江邦佐）	南山特地森奇峰，嶙峋怪石盘虬龙。巨灵夜半擘山腹，幻出岩窦相玲珑。阴阳石罅滴琼液，拂拂洞户生天风。宸章炳焕神物护，断碑零落苍苔封。稚川飞升岁月久，丹灶灰冷留遗踪。晓猿夜鹤自惊怨，朝岚夕霭常溟濛。我来依守困朱墨，欲寻胜概嗟无从。公馀乘兴一登览，万象献状来无穷。金茎濯露素秋节，清凉不与世人同。凭虚孤啸岸巾帻，收拾爽气归胸中。俗驾自怜难久驻，还作泠然御风去。太息真仙杳不逢，碧云暮合空凝伫①。
