同姜邦杰游南湖（宋·叶翥）　　五言律诗　押庚韵	联骑上南明，清谭意自倾。云垂山掩翠，风静雨飞声。幽壑藏舒景，清溪漾晚晴。从容共樽酒，欲别正关情。
和姜邦杰赠别（宋·叶翥）　　五言律诗　押东韵	研席当时辈，凋零只两翁。荣归会面喜，话旧此心同。景物诗篇富，交情古道隆。明朝斟别酒，问讯付邮筒①。
送芍药 其一（宋·叶翥）　　七言律诗　押真韵	清和天气属良辰，芳事枝头迹已陈。閒涉小园销永昼，尚留红药殿馀春。栽培元是根宜地，幻化须知花有神。约定明年身更健，诗篇又见一番新。
题谢清音道人扇面（宋·叶翥）　　七言律诗　押阳韵	归休谢去世间忙，看画题诗引兴长。忽见远山来几席，方知妙笔出闺房。百杯歌彻行云住，万象心营点墨香。珍重制成团月扇，清风满座自生凉。
和姜邦杰感兴（宋·叶翥）　　五言绝句　押元韵	枌梓交游尽，灵光岿独存。声名今绮皓，公论自推尊。
送芍药 其二（宋·叶翥）　　七言绝句　押支韵	枌社光荣昼锦归，新移红药著花时。慇勤折赠难虚掷，要向诗翁觅好诗①。
题兴道院蓝光轩（宋·叶翥）　　押尤韵	出郭才咫尺，便觉山意幽。招提立绝顶，宝塔凌空浮。小轩足娱客，下有清溪流。翠岫供远眺，直欲明双眸。平芜草肥软，饱饲眠吴牛。沙头水色静，飞上驯白鸥。人稀日亭午，野渡横孤舟。坐久意逾爽，吹袂风飕飕。想当三伏天，凛然如素秋。簿书丛里来，恍若脱羁囚。乘兴偶登览，不谓成胜游。平生志所愿，一壑与一邱。脚力到佳处，须作信宿留。南峰只在眼，不必劳冥搜。当时辋川图，景物有此不。学贵守所见，出处各异谋。渊明亦高哉，未肯屈督邮①。
