安定山（宋·张恪）　　押筱韵	常怀玉垒李谪仙，精神浩瀚游八表。顶摩苍天弄白日，方丈蓬莱思清①矫。吾乡夙号山水邦，萦青缭白杂苍缥。人间要自有佳趣，何必东瞷扶桑晓。江郎秀色照闽吴，咀嚼自可忘幽悄。烂柯山与浮云齐，突星骑石凌飞鸟。何独此山名未耀，无乃潜德避喧扰。定是壶中小有天，众星未易立谭了。物之显晦固有数，巧历谁能穷忽秒。我闻雁岩古来无，山经不载事沉杳。后世奇秘始发见，游人足迹竟盘绕。九华妙观人未睹，刘郎当时眼偏瞭。固知有物必有遇，此理甚明非深渺。岂惟安定名不腐，自觉刘郎才力少。我诗那能为重轻，九鼎借助鸿毛小。群豪自可继唐贤，联名况有诗僧皎②。
