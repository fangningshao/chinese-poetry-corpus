亲旧有问山中事者示之以诗（宋·李弥大）　　五言律诗　押支韵	试与问秦汉，人家总不知。餐霞云窦冷，卧月石床攲。流水天常洗，桃花春自迟。年年深洞里，闲着一枰棋①。
游洞庭山（宋·李弥大）　　七言律诗　押侵韵	山浮群玉碧空沉，万顷光涵几许深。梵刹楼台嘘海蜃，洞天日月浴丹金。秋林结缘留连赏，春坞藏红次第吟。拟泛一舟追范蠡，从来世味不关心①。
无碍泉（宋·李弥大）　　七言绝句　押先韵	瓯①研水月先春焙，鼎煮云林无碍泉。将谓苏州能②太守，老僧还解觅诗篇③。
尧峰院（宋·李弥大）	云峰何岧峣，去天馀几丈。其下蔚华林，幽禅屹相向。我游先朝暾，海日射巾杖。飞盖不须持，步步苍松障。山僧知我来，罗立凫雁行。提携两行人，为我谈实相。一种勿弦琴，三叹无声唱。开轩面东南，千里入俯仰。西登妙高台，更欲兹旷望。土断泽绕山，烟涛渺云浪。恐是六鳌连，蓬壶堕莽苍。又疑鲸入海，偃脊起青嶂。时方老火炽，金石流欲炀。须臾变云雨，为作雄风壮。翻手回凉秋，掀舞千林响。谁云免水宫，自是神龙藏。三高如可作，吾欲五湖访。洗足巨浸心，振衣孤峰上。寄语夸夺流，得饱但相忘。长哦可当歌，踏月下空旷。
散步山村喜风俗淳朴小诗纪之（宋·李弥大）　　押虞韵	山居时散步，所接多耕夫。或揖或不揖，颇忘尔与吾。阴晴话愁喜，丰约道有无。电迅叹人寿，风波惊世途。超然心不累，朝市何有乎。
