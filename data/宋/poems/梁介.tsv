芙蓉桥（宋·梁介）	法𤁴（疑当作渝泸）瘴疠乡，六月旱烁石。榆柳秋不枯，蛇虺冬不蛰。长桥坐清虚，足以度朝夕。汲井埋深盆，芙蕖间红白。幽香自氲氛，南薰为披拂。虽无十丈花，有藕亦如蜜①。
南定楼（宋·梁介）	堂堂百尺楼，制作极华丽。山围与水绕，秀色相妩媚。上无狐鼠窥，下有鱼龙畏。宾友升清虚，夷落耸瞻视。南陲粗安堵，北鄙方举燧。倚楼独何为，尚下忧国泪。
止水亭（宋·梁介）　　押纸韵	惊涛渺半空，怒势突千里。此岂水性哉，物有激之耳。方塘寻丈间，一泓清且泚。镜面烛须眉，水壑绝尘滓。道人修净观，此心如此水。不从苦海中，更放波澜起。
整暇堂（宋·梁介）	是邦无征科，为吏不劳力。今年到官初，牒诉颇纷集。大家张空簿，小家称倍息。弃责尔未能，义取犹可给。风晓便革心，老我多暇日。梦回黯空庭，小憩华胥国。
筹边堂（宋·梁介）　　押尤韵	筹边无它长，幸此岁有秋。吏无打门宣，民无失业忧。史君来此邦，不但肉食谋。有言天命之，为汝消穷愁。夷蜑及生齿，各异风马牛。一醉堂上樽，莫运机与筹①。
