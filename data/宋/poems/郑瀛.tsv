丹崖（宋·郑瀛）	丹崖之山丹气浮，葛洪老仙居上头。丹成一去几千载，至今猿鹤生清愁。丹井有泉石有拇，流芳直与天地久。我来问山山不知，坐费山僧一杯酒①。
南野暮镕（宋·郑瀛）	村南野老亦多伎，两鬓髼松状如鬼。嬴颠秦蹶了不闻，一心只向红炉里。风鞴在手金在镕，等閒变化天无工。日暮欢呼走妻子，买鱼沽酒歌春风。
伏虎崖（宋·郑瀛）	西崖有虎凭其威，凛然百兽不敢窥。众山压倒势莫敌，磅礴万古谁能驱。乡人好利不知计，剪毛伐骨何太厉。安知此虎不汝欺，长作吾家一屏蔽。
葛井涵秋（宋·郑瀛）	吾乡葛氏真好奇，凿开石井山之湄。寒波清冽不受暑，主人爱取沁诗脾。百年兴废事非昔，莓苔剥落土花碧。我来拂拭已忘言，落叶西风秋析析。
官塘竞渡（宋·郑瀛）	长江百里浓于醅，天风吹作云涛堆。吾乡好事重佳节，龙舟两两争喧豗。今人不识灵均意，祇作龙舟多竞渡。汨罗旧事付苍烟，空有遗歌写哀些。
四泽晓罾（宋·郑瀛）	泽水回环六七里，中流拥出一廛市。桃花吹浪鳜鱼肥，红蓼翻风蟹螯美。渔郎业渔相忌猜，欲晓未晓江上来。举罾交错不知倦，欸乃又入云涛堆①。
