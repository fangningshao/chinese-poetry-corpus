凤凰台忆吹箫/凤凰台上忆吹箫（宋·权无染）	水国云乡，冰魂雪魄，朝来新领春还。便未怕、天暄蜂蝶，笛转羌蛮。一树垂云似画，香暗暗、白浅红班。东风外，清新雪月，潇洒溪山。应是飞琼弄玉，天不管、年年谪向人间。占芳事，铅华一洗，红叶俱残。多少烟愁雨恨，空脉脉、意远情闲。无人见，翠袖倚竹天寒。
乌夜啼（宋·权无染）	洗尽铅华污，玉颜自发轻红。无言雪月黄昏后，别是个丰容。骨瘦难禁消瘦，香寒不并芳秾。与君高却看花眼，红紫谩春风。
孤馆深沈（宋·权无染）	琼英雪艳岭梅芳。天付与清香。向腊后春前，解压万花，先占东阳。拟待折、一枝相赠，奈水远天长。对妆面、忍听羌笛，又还空断人肠。
南歌子（宋·权无染）	照水金莲小，披风宝麝浮。雪中开占百花头。一味潇潇洒洒、自风流。病态含春瘦，芳魂傍月愁。轻烟微雨更清幽。遮莫姚黄相并、也应羞。
