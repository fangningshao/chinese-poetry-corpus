重建神秀楼追和忠定公韵（宋·赵必愿）	维兹城南楼，废兴端有时。昔我忠定公，楼成旋西归。拜厅惭匪肖，易麾繇好溪。循环六十载，乌兔惊梭飞。吁嗟古雉堞，巨浸堕藩篱。陶甓既还旧，更创如有期。岁事喜中稔，度材授工师。非敢侈轮奂，聊尔遵先规。江山展图画，栏槛倚晴晖。肯堂久在念，今我身则夷。辽鹤去不返，遗墨犹淋漓。一时剩篇咏，皆表而出之。登眺惟畴昔，未觉此举非。落成灯火夜，万点天星移。潮生月在浦，酒阑风满衣。幸继前人躅，敬和前人词。斯楼傥不朽，庶慰蒸湘悲①。
秋高亭（宋·赵必愿）	秋空何太高，秋风何太清。秋露何太皎，秋月何太明。秋山有素期，秋水莫间盟。力此久病身，试上高高亭。上欲驾扶摇，下欲跳清泠。手持紫玉箫，跨鹏或骑鲸。时吹复时止，霄壤随纵横。回首天上人，见我呼友生。我言你能许我三百六旬无一日之不秋，则我亦许你从此为逍遥之朋①。
