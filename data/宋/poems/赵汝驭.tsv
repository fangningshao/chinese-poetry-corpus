法安寺（宋·赵汝驭）　　五言律诗　押冬韵	四山围一寺，胜地出花封。秀竹辞春箨，晴云生夏峰。僧闲流水槛，村急夕阳舂。与客下山去，鹤归犹带松①。
元苏二公祠（宋·赵汝驭）　　五言律诗　押庚韵	春祠当上巳，新像合苍城。慨想交邻意，兼怀过客情。宅遗环水碧，驿带古杨清。天上文星会，人间弦诵声①。
石楼（宋·赵汝驭）　　七言律诗	历井扪参跬步行，直排阊阖叫云扃。着身高处不知险，回首看时方始惊。世界三千藏粒粟，江湖万里付浮萍。何须更跨扬州鹤，稳御仙軿朝帝京①。
云峰庵（宋·赵汝驭）　　七言绝句　押侵韵	一庵移向白云深，丁卯年来住至今。鸟哢蝉鸣俱过耳，心如铁石发如金。
见日庵（宋·赵汝驭）　　七言绝句　押寒韵	莫把桃花误世间，日方明处隐尤难。道人办得心坚固①，好向飞云顶上安②。
可赋庵（宋·赵汝驭）　　七言绝句　押侵韵	旧题可赋足幽深，手植疏梅有石心。当日和羹人不见，竹风疑是读书音①。
句（宋·赵汝驭）　　押庚韵	唐僧逢汉宝，山洞得天名（玉华洞）。
