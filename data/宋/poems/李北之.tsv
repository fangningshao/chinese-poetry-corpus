玉山观（宋·李北之）	峦冈经亘翠环中，中有山形如覆镛。晋仙王郭曾登眺，名形婺女金华同。悬崖积铁数百尺，轮囷老木参天碧。时有金鸡击膊鸣，铿鍧响通石屋石。石屋去山三里馀，潭潭若有神龙居。渔人爬■（瓜少）入深处，闻得山椒奏步虚。山趾有观名玉山，黄冠分得葛仙班。家无担石四壁立，披风切月陪往还。我师率庵庞眉老，故园跨鹤迷仙岛。道号艮斋曾品题，椽笔特书为摛藻。千载一遇邑大夫，来问胜境形何模。片言拟作诗中句，羞献人家水墨图。倚风太息来何暮，入境发挥方得路。愿言葺理芰荷衣，青天白日披云雾①。
