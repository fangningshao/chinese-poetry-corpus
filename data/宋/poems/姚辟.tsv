挽老苏先生（宋·姚辟）　　七言律诗　押先韵	持笔游从已五年，忽嗟精魄去茫然。茂陵未访相如藁，宣室曾知贾谊贤。薤露有歌凄晓月，绛纱无主蔽寒烟。平生事业文公志，应试乡人白玉镌。
望文脊怀瞿硎先生（宋·姚辟）　　七言律诗　押豪韵	文脊山中姓已逃，江城争美少微高。应知司马来窥鼎，便学秦人去种桃。海上音书断鸿雁，洞中吟啸伴猿猱。鹿裘谁识先生志，却把虚词倚伏滔。
涟漪洞（宋·姚辟）　　七言律诗　押先韵	五门高险势摩天，洞底清泠泻碧涟。蘋藻鱼游知暮雨，薜萝人去锁寒烟。山樱已熟垂朱实，岩竹新抽露玉鞭。只恐游人归马急，野僧何惜白云眠①。
灵岩（宋·姚辟）　　七言律诗	泉石平生性所耽，谢公延我到东南。红莲幕下烦佳客，文脊山中访旧岩。剪竹扫花寻鸟道，扪萝随衲问龙潭。图经未尽幽潜事，待向仙家起玉函①。
游山门呈知府大卿（宋·姚辟）	春风①到宛陵，太守遇康乐。隐几坐高斋，清风媚林壑。语我诸峰峦，道人古栖托。幽潜远江汉，秀耸类衡霍。一日赆我游，大府辍高幕。命车载酒醪，行人饬巾櫜。蓝舆渡前溪，野饭即高阁②。笑著乌纱巾，行背青山郭。嵇吕重契旧，皮陆索酬酢。幽花弄紫翠，鸣琴唱宫角。灵气浮融融，蒸风纷漠漠。晚宿黄渡馆，泉声自伊洛。溪童学流觞，盘花递清酌。归火破昏街，拥衾闻夜柝。诘朝振衣坐，缫车厌啼𪈴。东壁有旧诗，三贤据安作③。笔迹既讹谬，尘版复皴皵。伊人已黄泉，来者谁丹雘。徐徐到山门，青苍洗昏膜。两山擘大道，造化自橐籥。绿蒂凌空飞，江云半天落。二岩与四洞，灵仙旧淹泊。丹凤今不归，双门失扃钥。云髓凝为乳，石柱垂如铎。峭壁断行路，薜萝阴附著。秉烛寻龙潭，昏冥认头角。欲窥心已惊，暂进足还却。不探骊珠渊，安得长生药。又上齐云亭，诸山露崖崿。或涌如波涛，或沸如鼎镬。幡幢或飞动，塔庙或缨络。盛如明堂朝，衣冠势纷错。尊者不避卑，强者不凌弱。严如武库兵，雪霜饰锋锷。柔顺就赦宥，刚顽即侵掠。或齐如季孟，或比如媒妁。连如鱼缀钩，猛如兽相搏。横如斗东西，勇如龙潜跃。欲尽听眺心，疲羸厌芒屩。野僧又语我，文脊倚寥廓。我思鹿裘人，不惮路硗确。左瞻右已迷，前登后皆邈。攀高猿臂引，入险腰■（纟豆）缚。辛勤到深幽，祠宫冷萧索。金丹已无传，石室俨如昨。咨嗟两台高，日月互盘礴。石豹鸣阴崖，鹰龟露金壳。天河泻云潭，千丈不见浊。众指佛子堂，神灵重然诺。我坐谢公亭，归舟阻溪涸。爇萧阴祷祈，暮雨过山脚。善济虽未通，神变已可愕。蠢蠢尘中人，回首重惭怍。屈曲归杜迁，复结三天约。傍楫清溪行，万象皆洗濯。石苔散青丝，玉笋解新箨。路回滩流淙，洒面散雨雹。鱼禽遂天性，浮沉随饮啄。行行明镜中，两岸翠如幄。停桡到妙显④，洞府谁开拓。我知巨灵斧，神妙止一削。狻猊俨守卫，琼瑶出追琢。幽兰香自知，褊茗甘可嚼。老木卧深坞，不肯就工度。苍石通元精，温润抱天璞。古有智琰师，逍遥寄冥寞。四兽虽吾降，一性奚所恶。天子赐诏勤，香象与醍酪⑤。徘徊想遗风，愚迷仰真觉。又疑无为人，其来非力学。洞门有磨崖，唐贤盛镌凿。姓名今尚存，苔藓已斑驳。游者来无穷，居者日益数。人事竟糠秕，尘缘易糟粕。唯有稽亭峰，巍峨不销铄。仁智乐山水，小大等拳勺。养心即自然，玩物乃浮薄。我今还海涯，身不挂缯缴。世无丹青人，为我一图貌。试作山中吟，高情寄鸾鹤⑥。
句（宋·姚辟）　　押尤韵	京洛黄尘久倦游，一官来寄海边州（登县楼）。
