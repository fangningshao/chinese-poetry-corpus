击梧桐 别西湖社友（宋·李珏）	枫叶浓于染。秋正老、江上征衫寒浅。又是秦鸿过，霁烟外，写出离愁几点。年来岁去，朝生暮落，人似吴潮展转。怕听阳关曲，奈短笛唤起，天涯情远。双屐行春，扁舟啸晚。忆昔鸥湖莺苑。鹤帐梅花屋，霜月后、记把山扉牢掩。惆怅明朝何处，故人相望，但碧云半敛。定苏堤、重来时候，芳草如剪。
木兰花慢 寄豫章故人（宋·李珏）	故人知健否，又过了、一番秋。记十载心期，苍苔茅屋，杜若芳洲。天遥梦飞不到，但滔滔、岁月水东流。南浦春波旧别，西山暮雨新愁。吴钩。光透黑貂裘。客思晚悠悠。更何处相逢，残更听雁，落日呼鸥。沧江白云无数，约他年、携手上扁舟。鸦阵不知人意，黄昏飞向城头。
