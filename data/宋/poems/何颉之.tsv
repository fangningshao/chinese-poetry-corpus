和韩子苍游赤壁（宋·何颉之）　　七言律诗　押尤韵	儿时宗伯寄吾州，讽诵高文至白头。二赋人间真吐凤，五年溪上不惊鸥。蟹尝见水人犹怒，鹘有危巢孰敢留。珍重使君寻故迹，西风怅望古城楼①。
观李伯时题阎立本西域图（宋·何颉之）　　七言律诗　押支韵	穷荒未信子年欺，自笑山林老一枝。海上尝思龟壳卷，天涯欲化鸟工窥。丹青阎令如曾到，风俗张骞旧独知。公喜著书尤博雅，山经暇日补残遗①。
黄绵袄绝句（宋·何颉之）　　七言绝句　押真韵	范叔绵袍暖一身，大裘只盖洛阳人。九州四海黄绵袄，谁似天公赐予均①。
诗一首（宋·何颉之）	长安古碑用乐石，虿尾银钩擅精密。缺讹横道已足哀，况复镌裁代砖甓。有如天吴及紫凤，颠倒在衣吁可惜①。
句（宋·何颉之）　　押东韵	秋水因君话河伯，接篱持酒对山公①。
