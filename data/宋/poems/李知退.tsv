景灵旧钟（宋·李知退）　　五言律诗　押青韵	思昔祥符日，先皇建景灵。六飞亲奠币，万国尽来庭。睹物知全盛，闻声识典刑。孤臣肠九折，不忍视斯铭①。
洞霄宫二首（宋·李知退）　　五言律诗　押侵韵	霁色横空碧，凉飙透客襟。萦回山九锁，崭绝石千寻。爱景心虽切，怀贤意更深。摩挲旧诗刻，拥鼻独行吟。
昊天道院（宋·李知退）　　五言律诗　押删韵	脱屣繁机后，骑鲸到此山。一编藏玉笈，千古镇云关。仙仗今虽远，龙鳞尚欲攀。凝尘横御榻，拜起涕应潸①。
