题陈少阳先生上书稿后（宋·赵时瓈）　　押纸韵	胡马昔长驱，高屋建瓴水。权奸误国家，和议甘骫骳。遂令九庙尊，冒没在棘枳。带甲百馀万，一啸自披靡。堂堂谏议公，屹若颓波砥。叩阍斥时宰，不惜用一死。此死不足道，闻者自兴起。一木支大厦，于时不可尔。使早定大计，何物摩壁垒。可怜绍兴间，赙赠官其子。我得睹遗稿，感慨宁已矣。千载凛如生，作者书于纸①。
