题真仙岩（宋·贾遵祖）　　押梗韵	翰林以谪流夜郎，我亦何为涉此境。生平山水债未了，宦游直度桂州岭。牂牁江绕古融城，拂拭冠缨照清影。举头忽见真仙岩，盘空攫拿势驰骋。天教刻削无遗巧，不知斤斧谁手秉。吻如蚀月丑虾蟆，枵腹穹窿宽一顷。尸居龙见柱下史，宴坐似说常清静。贯穿石涧飞惊湍，两岸峡束垂机阱。兹晨邂逅得胜践，身到中间发深省。青牛昔过函谷关，我陪五老曾造请。依然一念浩劫初，堕在尘埃官独冷。童儿徐甲今何所，朝从南箕暮东井。当时与我极绸缪，默而祷之意相领。扶携腾上虚皇前，赐我金丹凌倒景①。
