小桃溪（宋·许当）　　押纸韵	桃溪一何清，想像武陵水。所爱春风时，灼灼花数里。渔艇日来去，无人识归止。安知历幽源，不遇神仙子。
宝峰寺（宋·许当）	金园敞山阿，翛然隔城市①。晨夕钟梵音，飒沓五云际。空山②无尽香，大乘有真谛。簿领得馀闲，徙倚青莲地③。
黄檗山（宋·许当）　　押支韵	闽粤饶异山，峨峨此称奇。青崖蔚高林，朝日常蔽亏。上士访幽趣，结爱忘返期。所以葵藿心，江淹寄遐思。
小湖（宋·许当）　　押支韵	水德润于物，此湖无谓卑。溪壑有通源，风涛无险期。泽广均田浍，功高济旱时。好看雷雨会，腾踏起蛟螭①。
莫公堂（宋·许当）　　押齐韵	高高莫公堂，孕秀龙渊西。造化秘奇胜，路断无轮蹄。金霞烘石门，古木蟠双溪。中流峙鳌首，势若吞云霓。下招巢由隐，上揖松乔栖。往往春风时，桃花满深蹊。渔郎信波去，仙源归桨迷。谁结物外赏，严冬此攀跻。旋磨苔藓壁，更作磊落题。万世万斯年，岩岩穹壤齐①。
