赠简竹屋（宋·钱舜选）　　五言律诗　押真韵	山房幽洁处，桃李不能春。独与此君子，一如吾故人。林空风有韵，影静月无尘。肝肺皆冰雪，吟来字字新①。
舟中（宋·钱舜选）　　五言律诗　押歌韵	一舸乘风便，飘然疾似梭。水乡秋雨足，茅舍夕阳多。野色伤衰草，湖声泣败荷。乱鸦归宿处，人唱牧牛歌①。
书壁（宋·钱舜选）　　五言律诗　押删韵	数椽成小隐，游息在其间。贫者易为乐，贵人难得闲。水云怀笠泽，梅月梦孤山。久矣疏书卷，为儒亦强颜①。
示侄（宋·钱舜选）　　七言律诗　押庚韵	才过中年百念轻，独于风月未忘情。贫将入骨诗方好，事不萦心梦亦清。万卷难图金马贵，一篷当与白鸥盟。幸然不作诸侯客，犹恐江湖说姓名①。
闲居（宋·钱舜选）　　七言律诗　押支韵	年来百懒惟便静，幽事相关亦有时。窗上纸因晴日补，槛边花趁小春移。夜先休息关门早，晓不趋承出户迟。消遣馀生只如此，好怀正不要人知①。
景定癸亥特旨以布衣陈随隐除东宫掌书作书贺之（宋·钱舜选）　　七言绝句　押真韵	吟笔何须管用银，日供撰述圣恩新。只今已脱凡尘去，便作金丹换骨人。
项羽（宋·钱舜选）　　七言绝句　押真韵	项羽天资自不仁，那堪亚父作谋臣。鸿门若遂樽前计，又一商君又一秦①。
