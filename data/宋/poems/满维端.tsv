四望台（宋·满维端）　　七言律诗　押灰韵	叠石层高暗绿苔，茂林深处独崔嵬。花阴竹影重重见，山色川光面面来。通夜阑干随月倚，纳凉窗户趁风开。踌躇触目堪嗟赏，倍费登高赋咏才。
挹秀亭（宋·满维端）　　七言律诗　押删韵	林蔼波光秀可餐，登临都付一亭间。坐违世路尘埃远，静入湖天日月闲。对岸莺花迷阆苑，隔烟洲溆切蓬山。习池胜事无多较，只负襄阳倒载还。
南池（宋·满维端）　　七言律诗　押先韵	偃月城西锦绣川，回环亭树曲池边。篮舆蜡屐闲投入，竹坞花溪信步前。照日寒梅融素艳，拂波垂柳弄轻烟。东君已放春消息，为赋寻芳第一篇。
桐轩（宋·满维端）　　七言律诗　押阳韵	轩外梧桐碧两行，跳空阑槛枕西堂。风条弄日摇窗幌，露叶惊秋坠井床。静想还思理琴瑟，高吟惟恐引凤凰。谁怜不种朝阳地，但爱清阴作晚凉①。
