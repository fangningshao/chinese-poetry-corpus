满江红 寿章殿院（宋·曾寓轩）	细数班行，阿谁是、调元手段。君不见、当涂往岁，饥民流散。天幸立庵来歇马，留心济粜无遗算。未须臾、千里复安居，无愁叹。公与相，天皆愿。天施报，如符券。看青州阴骘，富公公案。已筑新堤旌异数，便膺虚席非常眷。待明年、弧矢再垂门，蒙宣劝。
沁园春 其六 寿制帅吴退庵（宋·曾寓轩）	运在东南，千古金陵，帝王旧州。看地雄江左，蟠龙踞虎，事专阃外，缓带轻裘。惟断乃成，非贤罔任，真是富韩文范俦。难兄弟，久齐名天壤，谁劣谁优。冕旒。似欲兼收。命四辈传宣难借留。记适遵昆季，迭行沙路，育充伯仲，并在金瓯。或后或先，相推相逊，等是延陵德泽流。称觞了，便促装西上，同奉宸游。
