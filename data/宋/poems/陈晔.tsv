我爱淳安好（宋·陈晔）　　五言律诗　押庚韵	我爱淳安好，于民两尽诚。明伦喜知劝，有社敬皆生。开学群材进，翻经众说平。嗟予不如昔，徒尔景恢宏。
汀州（宋·陈晔）　　押麌韵	尝闻元丰间，元舆守兹土。别乘果为谁，青山郭功甫。二公德望尊，声名播今古①。
服椒法歌（宋·陈晔）	青城山老人，服椒得妙诀。年过九十馀，貌不类期耋。再拜而请之，忻然为我说。蜀椒贰斤净①，解盐六两洁②。糁盐慢火煮，煮透滚菊末③。初服十五圆，早晚不可辍。每月渐渐增，累之至二百④。盐酒或盐汤，任君意所歠。服及半年间，胸膈微觉塞。每日退十圆，还至十五粒。俟其无碍时，数复如前日⑤。常令气熏蒸，否则前功失⑥。饮食蔬果等，并无所忌节。一年效即见，容颜顿悦泽。目明而耳聪，须乌而发黑。补肾轻腰身，固气益精血。椒温盐亦温，菊性去烦热。四旬方可服，服之幸毋忽。逮至数十年，功与造化埒。耐老更延年，不知几岁月⑦。嗜欲若能忘，其效尤卓绝。我欲世人安，作歌故怛切⑧。
南歌子（宋·陈晔）	腰下重金贵，眉间一点黄。定知从此庆非常。况有阴功宜寿、等天长。乞得仙家酒，来称诞日觞。乃翁阿母醉何妨。行见诸郎接武、上明光。
满庭芳（宋·陈晔）	翠竹阴团，绿荷芗嫩，朝来和气盈盈。薰风楼阁，玉燕梦初成。便有功名壮志，持符节，麟虎频。更归来后，挂冠神武，四海□高名。今年，方八十，莱衣舞处，岨拜霞觥。想笙歌递奏，鼎沸欢声。何用渠渠颂祝，自应合、福禄安荣。丹台上，玉清山籍，金字注长生。
醉蓬莱（宋·陈晔）	算当年紫府，乘兴霓车，世间游戏。符节功名，谩略儿小试。自挂衣冠，旋栽松菊，占水云佳致。九人年高，重重恩渥，丝纶光贲。十里西湖，九霞仙酿，举劝吾翁，诞辰一醉。窦氏阴功，筹彭篯久视。啸傲壶中，燕超尘外，此乐谁能继。庭砌年年，斑斓□济，朱颜见喜。
耍鼓令（宋·陈晔）	化日长。政莺语，啭新篁。到处园林垂绿幄，槐风细，梅雨凉。见庭户，瑞霭回翔。拥真仙，鸾驭临华堂。阗阗珠履争相庆，笙箫奏，绮筵张，捧玉觞。好深酌九霞浆，舞袖弓弯呈妙态，更（以下缺）。
句（宋·陈晔）　　押文韵	朝看碧溪初腾日，暮对青山淡抹云（东山堂）。
