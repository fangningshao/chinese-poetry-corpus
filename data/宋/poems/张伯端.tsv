沐浴（宋·张伯端）　　五言律诗　押元韵	刑德同生杀，加临二八门。丹砂宜沐浴，神水灌灵根。闭兑留金汞，禁关养魄魂。不须行火候，炉里自温温。
抱一（宋·张伯端）　　五言律诗　押先韵	国富民安后，修成体属乾。凝神归妙道，抱一守丹田。去住浑无碍，升腾任自然。九年功满日，独步大罗仙。
性地颂 其一（宋·张伯端）　　五言律诗　押阳韵	佛性非同异，千灯共一光。增之宁解溢，减著且无伤。取舍皆为过，焚漂总不妨。见闻知觉法，无一可猜量。
七言四韵十六首（宋·张伯端）　　七言律诗	不求大道出迷涂，纵负贤才岂丈夫。百岁光阴石火烁，一生身世水泡浮。只贪利禄求荣显，不顾①形容暗悴枯。试问堆金等山岳，无常买得不来无。
绝句（宋·张伯端）　　七言绝句　押真韵	饶君了悟真如性，未免抛身却入身。何似更兼①修大药，顿超无漏作真人。
性地颂 其二（宋·张伯端）　　七言绝句　押麻韵	如来妙体遍河沙，万象森罗无障遮。会得圆通真法眼，始知三界是吾家。
圆通（宋·张伯端）　　七言绝句　押东韵	见了真空空不空，圆明何处不圆通。根尘心法都无物，妙用方知与物同。
随他（宋·张伯端）　　七言绝句　押寒韵	万物①纵横在目前，随他动静任哗欢。圆明定慧终无染，似水生莲莲自乾。
挨排四象生真土诗（宋·张伯端）　　押麌韵	东方青龙西白虎，南面朱雀北玄武。四兽狰狞不可当，定计将军能作主。两手擒来合战时，正见中秋月当午。杀气惊天动鬼神，用尽周星震区宇。须臾战罢兵器收，产颗明珠号真土。
鍊铅火候（宋·张伯端）	三十文爻七十武，二百六十分明数。首尾须教用武烹，中间文火温温煮。炉中鍊出五彩光，赫赫一粒大如黍。将来掌上和壳吞，逍遥永作真仙侣。
火记六百篇（宋·张伯端）	火记六百篇，十月如转毂。朝昏各一卦，屯蒙相趁逐。子时发阳火，二百一十六。午时起阴爻，十八八个足。铅消汞自乾，熏蒸丹已熟。阴尽变纯阳，体貌如琼玉。
绝句六十四首（宋·张伯端）　　押庚韵	先把乾坤为鼎器，次抟①乌兔药来烹。既驱二物归黄道，争得金丹不解生。
五言（宋·张伯端）　　押霰韵	女子著青衣，郎君披素练。见之不可用，用之不可见。恍惚里相逢，杳冥中有变。一霎火焰飞，真人自出现①。
见物便见心（宋·张伯端）　　押霰韵	见物便见心，无物心不现。十方通塞中，真心无不遍。若生知识解，却成颠倒见。睹境能无心，始见菩提面。
宝月（宋·张伯端）	一轮明①月当虚空，万国清光无障碍。收之不聚拨不开，前之不进后不退。彼非远兮此非近，表非外兮里非内。同中有异异中同，问你傀儡会不会。
读雪窦禅师祖英集（宋·张伯端）	曹溪一水（拾遗作滴）分千派，照古澄今无滞碍。近来学者不穷源，妄指蹄洼（拾遗作涔）为大海。雪窦老师达真趣，大震雷音椎法鼓。狮王哮吼出窟来，百兽千邪皆恐惧。或歌诗，或语句，丁宁指引迷人路。言辞磊落义高深，击玉敲金响千古。争奈迷人逐境留，却将言相寻名数。真如实相本无言，无下无高无有边。非色非空非二体，十方尘刹一轮圆。正定何曾分语默，取不得兮舍不得。但于诸相不留心，即是如来真轨则。为除妄相将真对，妄若不生真亦晦。能知真妄两俱非，方得真心无挂碍。无挂碍兮能自在，一悟顿消穷劫罪。不施功力證菩提，从此永离生死海。吾师近而（拾遗作道高）言语畅，留在世间为榜样。昨宵被我唤将来，把鼻孔穿放杖上。问他第一义如何，却道有言皆是谤。
即心是佛颂（宋·张伯端）	佛即心兮心即佛，心佛从来皆妄物。若知无佛复无心，始是真如法身佛。法身佛，没模样，一颗圆光含万象。无体之体即真体，无相之相即实相。非色非空非不空，不动不静不来往。无异无同无有无，难取难舍难听望。内外圆通（拾遗作明）到处通，一佛国在一沙中。一粒沙含大千界，一个身心万个同。知之须会无心法①，不染不滞为净业。善恶千端无所为，便是南无及迦叶。
采珠歌（宋·张伯端）	贫儿衣中珠，本自圆明好。不会自寻求，却数他人宝。数他宝，终无益，只是教君空费力。争如认取自家珍，价值黄金千万亿。此宝珠，光最大，遍照三千大千界。从来不解少分毫，刚被浮云为障碍。自从认得此摩尼，泡体空花谁更爱。佛珠还与我珠同，我性即归佛性海。珠非珠，海非海，坦然心量包法界。任你尘嚣满眼前，定慧圆明常自在。不是空，不是色，内外皎然无壅塞。六通神慧（拾遗作用）妙无穷，自利利他宁解极。见即了，万事毕，绝学无为度终日。怕①兮如未兆婴儿，动止随缘无固必。不断妄，不修真，真妄之心总属尘。从来万法皆无相，无相之中有法身。法身即是天真佛，亦非人兮亦非物。浩然充塞天地间，只是希夷并恍惚。垢不染，光自明，无法不从心里生。心若不生法自灭，即知罪福本无形。无佛修，无法说，丈夫智见自然别。出言便作狮子鸣，不似野牛论生灭。
赠白龙洞刘道人歌（宋·张伯端）	玉走金①飞两曜忙，始闻花发又秋霜。徒誇篯寿千来岁，也似云中一电光。一电光，何太速，百年都来三万②日。其间寒暑互煎熬，不觉童（拓本作容）颜暗中失。纵有儿孙满眼前，却成恩爱转牵缠。及乎精竭身枯朽，谁解教君暂驻延。暂驻延，既无计，不免将身归水逝③。但看古往圣贤人，几个解留身在（拓本作住）世。身在世，也有方，祗为时人没④度量。竞向山中寻草木⑤，伏铅制汞点丹阳。点丹阳，事迥别，须向坎中求赤血。捉来（拓本作取归）离位制阴精，配合调和有时节。时节正，用媒人，金公姹女结亲姻。金公偏好骑白虎，姹女常驾赤龙身（拓本作升）。虎来静坐秋山（拓本作江）里，龙向碧潭奋身起。两兽相逢战一场，波浪奔腾如鼎沸。黄婆丁老助威灵，撼动乾坤走神鬼。须臾战罢云雨收，种个玄珠在泥底。从此根芽渐长成，随时灌溉抱真精。十月脱胎吞入口，不觉凡身已有灵。此个事，世间稀，不是等閒人得知。夙世若无仙骨分，容易如何（拓本作教君）得遇之。得遇之，宜便炼，都缘光景急如箭。要取鱼时须结罾，莫待临渊⑥空叹羡。闻君知药已多年，何不收心炼汞铅。休教烛被风吹灭，六道轮回莫怨天。近来世上人多诈，尽著布衣称道者。问他金木是何般，噤口无言如害哑。却去（拓本作云）伏气与休粮，别有门庭道路（拓本作理）长。君不见⑦破迷歌里说，太乙含真法最良。莫怪言辞多狂劣，只教时人难⑧鉴别。惟君心与我心同，方敢倾怀向君说。
石桥歌（宋·张伯端）	吾家本住石桥北，山镇水关森古木。桥下涧水彻昆崙，山下有泉香馥郁。吾居山内实堪誇，遍地均栽不谢花。山北穴中藏猛虎，出窟哮吼生风霞。山南潭底隐蛟龙，腾云降雨山濛濛。二兽相逢斗一场，玄味隐伏皆真祥。景堪美，吾暗喜，自斟自酌醺醺醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉椽，玉女金童日侍前。南辰北斗分明布，森罗万象现无边。无昼夜，要绵绵，聚散周天火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思已，休问旁门小法制。只知目下哄得人，不觉自身暗憔悴。劝后学，须猛絷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅玄旨。在生若不学修行，未必来生甚胎里。既有心，要终始，人生大事惟生死。皇天若负道心人，令我三涂为下鬼①。
