即事（宋·何大圭）　　七言律诗　押麻韵	茅屋松窗小隐家，茶烟漠漠水斜斜。檐间乳燕未成语，庭下石榴争放花。赖有诗书销白日，倦随车马走黄沙。林泉旧约好径去，风雨满江垂钓车①。
小重山 惜别（宋·何大圭）	绿树莺啼春正浓。钗头青杏小，绿成丛。玉船风动酒鳞红。歌声咽，相见几时重。车马去匆匆。路随芳草远，恨无穷。相思只在梦魂中。今宵月，偏照小楼东。
水调歌头（宋·何大圭）	今夕出佳月，银汉泻高寒。风缠云卷，转觉天陛玉楼宽。疑是金华仙子，又喜经年药就，倾出玉团团。收拾江河影，都向镜中蟠。横霜笛，吹明影，到中天。要令四海瞻望，千古此轮安。何岁何年无月，唯有谪仙著语，高绝不能攀。我欲唤空起，云海路漫漫。
蝶恋花（宋·何大圭）	鱼尾霞收明远树。翠色黏天，一叶迎风举。一笑相逢蓬海路。人间风月如尘土。剪水双眸云鬓吐。醉倒天瓢，笑语生香雾。此会未阑须记取。蟠桃几度吹红雨。
