和邵雍《安乐窝中好打乖吟》（宋·王尚恭）　　七言律诗　押佳韵	窝名安乐已诙谐，更赋新诗讼所乖。岂以达为贤事业，自知安是道梯阶。权门富室先藏迹，好景良朋亦放怀。应照先生纯粹处，肯挥妙墨记西斋。
耆英会诗（宋·王尚恭）　　七言排律　押真韵	端朝风望两台星，圭组参差又十人。八百乔年馀总数，一千熙运遇良辰。席间韵语皆非俗，图上形容尽得真。胜事主盟开府盛，误容衰薄混清尘。服许便衣更野逸，坐从齿列似天伦。二公笑语增和气，夜久盘花旋发春①。
