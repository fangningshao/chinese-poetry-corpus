捧檄家山（宋·史卫卿）　　五言律诗　押蒸韵	閒居愧未能，淮幕冷于冰。家檄官无俸，山吟客有僧。池荒眠鹭石，树折饮猿藤。寥落谁相问，孤明雨夜灯。
春晴（宋·史卫卿）　　五言律诗　押真韵	平明晴可爱，眼界一湖春。不见水中鹭，惟多堤上人。梅花已白尽，柳色正青新。日暮无歌舞，清幽属野身。
听演师琴（宋·史卫卿）　　五言律诗　押侵韵	禅悟却参琴，山高水复深。七弦手共语，万籁耳无音。激烈鬼神泪，发挥天地心。秋风时一曲，怀古更伤今。
渔父（宋·史卫卿）　　五言律诗　押先韵	白头长是醉，湖海不知年。活业惟耕网，全家只住船。荷花同鹭宿，杨柳得鱼穿。一笛吹明月，朱门谩管弦。
西湖山居灯夕（宋·史卫卿）　　五言律诗　押庚韵	繁华隔湖水，全似远宸京。灯火少年梦，山林此夜情。鹤闲梅下立，人静月中行。长愿岁时好，吟身见太平。
依韵奉和司徒侍中龙兴灯夕（宋·史卫卿）　　七言律诗　押阳韵	宝炬燃红映百坊，佛灯相照有馀光。樽前尽被公孙礼，席上惟无处士狂。午夜笙歌欢是伯，几家帘幕醉成乡。都人犹怕春宵短，共乐何妨舞袖长①。
书里中所见（宋·史卫卿）　　七言绝句　押麻韵	阑干十二缬帘遮，兽栋鳞鳞鼎贵家。莫道楼台无地起，满城秋色半槐花。
冷泉观放水（宋·史卫卿）　　七言绝句　押灰韵	溪流平地响晴雷，石上生风捲雪来。醉拍阑干衣袖湿，十分身在白云堆①。
