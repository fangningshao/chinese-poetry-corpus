喜迁莺 晓行（宋·孙居敬）	宿酲初愈。更花焰频催，叶蕉重举。浓露沾丛，薰风入樾，黄叶马头飞舞。梦结尚依征旆，笛怨谁教渔谱。村路转，见寒机灯在，晨炊人语。无据。堪恨处。残月满襟，不念人羁旅。天接山光，云拖雁影，多少别离情绪。绣被香温密叠，罗帕粉痕重护。这滋味，最不堪两鬓，菱花羞觑。
贺新郎 次卢申之韵（宋·孙居敬）	风月为佳节。更湖光、平铺十里，水晶宫阙。若向孤山邀俗驾，只恐梅花凄咽。有图画、天然如揭。好看骚人冰雪句，走龙蛇、醉墨成三绝。尘世事，谩如发。真须脚踏层冰滑。倚高寒、身疑羽化，水平天阔。目送云边双白鹭，杳杳冲烟出没。□□□、□□□□。唤醒儿曹梁甑梦，把逍遥、齐物从头说。洗夜光，弄明月。
临江仙 其一 西湖（宋·孙居敬）	触事老来情绪懒，西湖债未曾还。试呼小艇访孤山。昔年鸥鹤侣，总笑鬓斓斑。仙去坡翁山耐久，烟霏空翠凭阑。日斜尚觉酒肠宽。水云天共色，欸乃一声间。
临江仙 其二（宋·孙居敬）	摘索枝头何处玉，吹来万里春风。须臾陆地遍芙蓉。珠帘和气扑，一笑夺炉红。文字红裙相间出，主人钟鼎仙翁。清谈隽语与香浓。太平欢意远，人在玉壶中。
好事近 渔村即事（宋·孙居敬）	买断一川云，团结樵歌渔笛。莫向此中轻说，污天然寒碧。短篷穿菊更移枨，香满不须摘。搔首断霞夕影，散银原千尺。
风入松 其一（宋·孙居敬）	王孙去后几时归。音信全稀。绿痕染遍天涯草，更小红、已破桃枝。此恨无人共说，梦回月满楼时。只应明月照心期。一向舒眉。若还早遂蓝桥约，更不举、玉盏东西。怎望黄金屋贮，只图夸道于飞。
西江月 次韵席上作（宋·孙居敬）	翠幄轻寒护夜，寒妆靓暖宜春。酒筹诗令逐时新。仙佩朋簪清兴。凤炬呈妍粟粟，水仙照座盈盈。约君策马贺升平。回首尊前风韵。
风入松 其二（宋·孙居敬）	画梁燕子报新归。好语全稀。庭芳侵亚红相对，却羞见、蕊蕊枝枝。说与吹箫旧侣，痴心指望多时。朝云暮雨失欢期。碧画谁眉。凝愁立处桐阴转，又还是、红日将西。谩道梅花纸帐，鸳鸯终待双飞。
