和孔司封题蓬莱阁（宋·顾临）　　七言律诗　押青韵	万壑千岩满数楹，当中秦望翠开屏。朝游箫吹闻仙乐，夜散灯光堕列星。聊寄蘧庐消白日，何须扁舸到沧溟。飘然赋此得真意，直欲乘空御鹤翎①。
送程给事知越州（宋·顾临）　　七言律诗	飘飘清骨倦黄扉，想见蓬莱出一麾。流壑秀岩饶胜赏，过家上冢喜频归。如淮公酿年来富，斗虎巨螯秋正肥。张翰思鲈方鼓颔，都门将别欲东飞①。
驾幸太学（宋·顾临）　　七言律诗　押阳韵	五纪寥寥旧典章，一朝清跸下胶庠。旗常日月随天转，文武衣冠列宿行。拜老徒烦嗟汉室，谈经戒逸慕周王。已叨法从陪临幸，赓咏虞廷喜载飏①。
题静照堂（宋·顾临）	踏暑夏日长，履霜冬日短。乞诗贲新堂，经年不辞缓。虚室①莓苔青，客衣尘土满。自矜非俗求，容色长衎衎。盈箧宝珠玑，东归春正暖。静照名已传，主人宜亦反②。
句（宋·顾临）　　押文韵	雨中林学士，柏下顾将军①。
