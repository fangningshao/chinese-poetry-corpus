赠淳于公归养（宋·宋湜）　　五言律诗　押真韵	宦路厌风尘，高堂役梦频。拜章辞旨切，致政罢光新。陶令羞为吏，潘生喜养亲。况登朝序贵，半俸岂忧贫①。
送陈尧叟赴广西漕（宋·宋湜）　　七言律诗　押元韵	怜君将命拜新恩，送别都门亦断魂。雨歇桂林秋更暖，瘴连梅岭日多昏。诏颁海徼征徭薄，兵罢蛮州市井繁。愧我不才居禁近，前春洒扫待回辕①。
题义门胡氏华林书院（宋·宋湜）　　七言律诗　押灰韵	纷纷游客豫章回，俱道华林就学来。门第昔年旌阙耸，主人长日讲筵开。化行乡党浑无颂，教得儿孙尽有才。好是诸生游息处，四时花木绕书台①。
