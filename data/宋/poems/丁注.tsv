题永庆院一览亭（宋·丁注）　　五言律诗　押支韵	插迥飞檐耸，淩虚叠砌危。四天栏下揖，万象掌中窥。目力不到处，云容无尽时。尘尘皆胜事，凭槛几人知①。
无闷（宋·丁注）	风急还收，云冻又开，海阔无人剪水。算六出工夫，怎教容易。刚被郢歌楚舞。镇独向，尊前夸轻细。想谢庭诗咏，梁园赋赏，未成欢计。天意。是则是。便下得控持，柳梢梅蕊。又争奈、看看渐回春意。好趁东君未觉，预先把、园林都装缀。看是处，玉树琼枝，胜却万红千翠。
