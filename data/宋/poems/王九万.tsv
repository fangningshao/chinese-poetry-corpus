寿游侍郎七十九（宋·王九万）　　押纸韵	炎凉薄流光，荣悴猾生理。芳荃化为茅，嘉橘变成枳。谁知古大椿，霜雪自薿薿。立身既千仞，骛阴殆百里。宜哉富春秋，万物听独止。先生一灵椿，耸壑屹山峙。纳湖溉其根，后溪拥其址。平生学问力，顿在名节里。甘泉讵弗贵，东山不为起。以身蹈高洁，为世律贪鄙。坐令夸夺辈，疾走掩两耳。乃知公进退，均为国凭恃。恭为陛下圣，雅欲致园绮。黄金已九环，丹诏行一纸。公心岂轻重，上意实注委。嘉平报初度，吉音随燕喜。耆英七十九，彷佛富公是。行归磻溪载，更咏淇奥美。方觉岁寒姿，不随世变靡。锦溪入霞觞，城山揖燕几。祝公如大椿，明堂栋千祀①。
