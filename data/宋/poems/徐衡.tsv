自题仁寿楼（宋·徐衡）　　七言律诗　押阳韵	百尺楼成接昊苍，御题仁寿问行藏。四端所有虽为贵，五福为先孰敢当。日出千山凝晓色，花开十里带秋香。老来意外无他念，赢得登临兴味长①。
赠彭神童（宋·徐衡）	吾家先世有童子，姓名尝著杜诗史。不缘神气形相殊，安得公诗重褒美。三百年有宋兴，妙裔四海皆豪英。番郡自古称多士，群儿头角又峥嵘。洎水之东有彭氏，生儿五岁真佳瑞。双眸点漆肌骨清，不与孩提共嬉戏。诵诗记字何了然，琅琅一口千万言。弱不胜衣行未稳，凌人气岸已轩轩。嗟予去国亦云久，为报君恩矢奔走。绣衣持节入闾阎，大半故人新白首。与儿阿父昔同游，高才终不事王侯。报不在身当在子，发源所与今其流。行看直上青云梯，决取钟如探囊中筹①。
