次韵静师仁叟山居（宋·叶椿）　　七言律诗　押侵韵	生涯卜筑翠微深，门在烟萝路几寻。窃果白猿窥诵易，栖松黄鹤听调琴。泉声漱石丁东玉，竹影摇风琐碎金。雨霁乘闲种瑶草，和云斸破古松阴。
次韵王翔仲同游山寺（宋·叶椿）　　七言排律　押阳韵	偶穿谢屐邀东阳，踏破烟霞到上方。远水波平缣素展，遥山雪尽画图张。旋生蕙叶沿幽涧，未有花枝出矮墙。冉冉翠眉舒弱柳，盈盈青眼缀条桑。云庵共访霜眉老，瓦鼎初然柏子香。书史满前真脱洒，轩窗无处不清凉。南枝玉蕾标容瘦，北苑云凝气味长。涤砚探题皆白雪，调琴奏曲尽清商。三分春色行将半，一月人生笑上常。莫羡蒿藜承雨露，自矜松柏耐冰霜。利途波浪从教险，人世荣枯未可量。且趁良辰恣行乐，时来衡陋自生光①。
