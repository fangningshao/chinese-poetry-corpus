赠处士林逋（宋·龚宗元）　　五言律诗　押元韵	高蹈遗尘蜕，含华傲素园。璜溪频下钓，蕙帐不惊猿。养浩时清啸，忘机只寓言。几回生蝶翅，明月在西轩。
送陈君子之四明（宋·龚宗元）　　七言律诗　押先韵	短亭祖帐接平川，柳拂回波系画船。渐向落晖分绣袖，忍听离曲怨鹍弦。云连稽岭应怀古，路近花源好访仙。那更凭高望天际，江堤烟重草绵绵。
六月吟（宋·龚宗元）	曦轮猎野枯杉松，火焚泰华云如峰。天地炉中赤烟起，江湖喣沫烹鱼龙。生狞渴兽唇焦断，峻翮无声落晴汉。饥民逃生不逃热，血迸背皮流若汗。玉宇清宫彻罗绮，渴嚼冰壶森贝齿。炎风隔断真珠帘，池口金龙吐寒水。象床珍簟凝流波，琼楼待月微酣歌。王孙昼夜纵娱乐，不知苦热还如何。
夜宴（宋·龚宗元）	兔魄侵阶夜三刻，蜀锦堆香花院窄。风动帘旌玳瑁寒，露垂虫网珍珠白。美人匝席罗弦管，绮幄云屏炉麝暖。只恐金壶漏水空，不怕鸾觞琥珀满。劝君莫负秉烛游，曾见古人伤昼短。
捣砧词（宋·龚宗元）	星河耿耿寒烟浮，白龙衔月临霜楼。谁家砧弄细腰杵，一声捣破江城秋。双桐老翠堕金井，高低冷逐西风紧。静如秋籁暗穿云，天半惊鸿断斜影。哀音散落愁人耳，何处离情先唤起。长信宫中叶满阶，洞庭湖上波平水。万里征夫眠未成，摇风捣月何丁丁。楚关秦岭有归客，一枕夜长无限情①。
