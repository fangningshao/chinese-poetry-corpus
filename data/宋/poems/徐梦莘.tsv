弹子岩题名（宋·徐梦莘）　　押阳韵	吾侪生江南，远近俱邻乡。一官皆为贫，糊口走四方。遇合良独难，动如参与商。谁知自有时，朋盍聚炎荒。外台参计画，幕府佐纪纲。出宰得壮县，分教涖郡庠。曹掾胜三语，簿领真仇香。不止似人喜，顿觉吾军张。合坐尊序齿，避席敬行觞。岩酒纵登览，杖屦陪徜徉。棋矢以相娱，啸歌情意长。举酒起祝规，爱我药石良。古人尚植立，君子道其常。平生学忠孝，馀力从文章。临节不可夺，当官有何强。穷乃见节义，老当志弥刚。鸿鹄在寥廓，骐骥终腾骧。愿言各勉旃，事业要辉光。它日先上道，富贵无相忘①。
