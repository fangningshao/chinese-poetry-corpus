酬和二章拜呈慈云大师伏惟采览 其二 和种桂（宋·胡则）　　五言律诗　押删韵	累累丹桂子，秋落古禅关。乍到圆蟾窟，潜依灵鹫山。始知尘外有，会向月中攀。千载孤峰上，清阴与客閒。
及第（宋·胡则）　　七言律诗　押支韵	金榜名传四海知，太平时合称男儿。五言似剑裁鳞角，七字如刀斫①桂枝。御苑得题朝帝②日，家乡佩印拜亲时。小花桥畔人人爱③，一带清风雨露随。
题紫霄观（宋·胡则）　　七言律诗　押齐韵	绮霞重叠武陵溪，溪岭相逢①路不迷。白石洞天人不②到，碧桃花下马频嘶。深倾玉液琴声细，旋煮胡麻月色低。犹恨此身閒未得，好同刘阮灌芝畦③。
奏免衢婺丁钱（宋·胡则）　　七言律诗　押尤韵	六十年来见弊由，仰蒙龙敕降南州。丁钱永免无拘束，苗米常宜有限收。青嶂瀑泉呼万岁，碧天星月照千秋。臣今未恨生身晚，长喜王民绍见休。
题严子陵祠堂（宋·胡则）　　七言律诗	占断烟波七里滩，渔蓑轻拂汉衣冠。高踪磨出云涯碧，清节照开秋水寒。泽国几家供庙食，客星千载落云墩。我来亦有沙洲兴，愿借先生旧钓竿①。
别方岩（宋·胡则）　　五言排律　押先韵	寓居峰顶寺，不觉度炎天。山叟频为约，林僧每出禅。虚怀思往事，宴坐息诸缘。照像龛镫暗，通宵磬韵传。宴心资寂寞，琢句极幽玄。拾菌寒云外，烹茶翠竹前。远阴临岳树，清响落岩泉。僻道无来客，深①秋足乱蝉。松风生井浪，溪雨长苔钱。自省浮尘②世，终难住永年。遍游曾宛转，欲别重③留连。明日东西路，依依独黯然。
酬和二章拜呈慈云大师伏惟采览 其一 和桂子（宋·胡则）	孤峰耸高桂，千载同一日。秋气正飞霜，天风落丹实。纷纷宝砌傍，颗颗露珠密。始自月中来，又从骊颔出。香浮古佛刹，光照高僧室。吴越饶珍异，金玉非俦匹。尝咏贤人诗，未载史臣笔。至矣天竺山，山灵诞奇物。
