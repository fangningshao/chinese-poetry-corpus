秋浦楼义训（宋·赵溍）	人生五马贵，岂直荣其身。千里民社寄，委任至不轻。西风塞枣红，边备最为急。军政无他长，事事须责实。公足以服众，谦足以来贤。善政培根本，宽民乃其先。人生皆有性，感动须诚悫。当知愚而神，勿以术笼络。夫人当壮岁，血气未易平。喜怒不可从，反而求诸心。赏罚国之权，毋以逞私欲。断者不可续，黥者亲族辱。忠孝关大节，清白守家传。汝看简册载，不以名利言。吾年七十馀，自觉犹矍铄。勉力报君恩，步步踏实着①。
临江仙 西湖春泛（宋·赵溍）	堤曲朱墙近远，山明碧瓦高低。好风二十四花期。骄骢穿柳去，文艗挟春飞。箫鼓晴雷殷殷，笑歌香雾霏霏，闲情不受酒禁持。断肠无立处，斜日欲归时。
吴山青/长相思 水仙（宋·赵溍）	金璞明。玉璞明。小小杯柈翠袖擎。满将春色盛。仙佩鸣。玉佩鸣。雪月花中过洞庭。此时人独清。
焦山顽石偈（宋·赵溍）　　押元韵	丹石无光古刹存，芦沙渔鼓□朝昏。江淮门户天分合，日月轩窗海吐吞。山足半沉曾瘗鹤，云腰中断可呼猿。丁宁为我留佳处，茅屋三间护竹根①。
