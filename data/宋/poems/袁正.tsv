𠙶山晓云歌（宋·袁正）	大坤湿气蒸嵷巃，油然勃然连苍穹。曙窗注望东𠙶峰，须臾不见青芙蓉。初疑博山喷出紫烟缕，又疑蜃精海底推起龙王宫。东西模糊总一色，上下变幻知几重。既非芒砀山中隐刘季，又非阳台神女遥相通。养文玄豹隐丹壑，失巢老鹤迷青松。忽见千株万株老枯桧，化作千丈万丈苍精龙。断崖滴翠时洒洒，落花细雨春濛濛。金乌欲上海水赤，神光荡射生青红。狂飙捲地忽吹散，依然绣出金屏风。奇奇怪怪渺无际，且将浩兴收拾填心胸①。
