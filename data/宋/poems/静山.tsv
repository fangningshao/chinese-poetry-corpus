摸鱼儿 黄时中入郡幕（宋·静山）	晓峰高、飞泉如瀑，潜虬鞭驾轩翥。为他一片韩山石，直到红云天尺五。想应道、公皆安在来何暮。金川小渚。那韶石参天，郡纲宜录，为我分南顾。锦衣昼，满袖尚疑香雾。催人富贵如许。岭云见说今如砥，凤挟九成迎舞。烦道甫。问金镜铁胎，还记开元否。封词寄与。但目送河桥，吟消醉拍，载酒满江浒。
水龙吟 送人归江西（宋·静山）	片帆天际归舟，好风动、吹来消息。浪间双桨，回头春杪，去来几日。十八滩头，水飞如舞，石巉如壁。把连樯白粲，等闲卸却，更呼取、艅艎入。不羡公家事了，羡二难、一番游历。江花江水，无边风月，不知行役。和郁孤词，倚崆峒剑，唤醒龙蛰。试问君，过我青原，听得几声羌笛。
