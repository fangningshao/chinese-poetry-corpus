题惠山（宋·潘正夫）　　七言律诗　押青韵	秋风萧瑟净岩扃，寂寂澄泉可鉴形。比色未饶先玉乳，试甘应合跨中泠。梦回春草花犹落，雪洒松窗酒乍醒。须碾月团三百片，不辞来此汲泓渟①。
悟性寺（宋·潘正夫）　　七言绝句　押灰韵	乱山深处出楼台，秋入群松万壑哀。岚翠逼人清似雾，滩声落石响如雷①。
澹岩六韵奉呈逊叔侍郎兼寄惠照禅老（宋·潘正夫）　　七言排律　押真韵	祝融之南近湘滨，地出天开戡翠珉。金阙不关尘世路，丹葩争发洞宫春。迟留杖履寻真惯，怅望烟萝入梦频。弈罢空怀烂柯客，云深多失避秦人。高悬石栈仙风迥，静对岩扉濯色新。借问时翁与禅伯，如何导往许为邻①。
句（宋·潘正夫）　　押支韵	岭开越峤通交趾，路转荆门入九疑（桂阳）。
