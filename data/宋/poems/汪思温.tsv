次唐彦猷顾亭林韵（宋·汪思温）　　五言律诗　押鱼韵	云间更深处，独见古人居。想像风猷远，荒寒景物疏。书成千卷帙，往事一邱墟。唯有清名在，流行百岁馀①。
和潘良贵题明州三江亭韵（宋·汪思温）　　七言律诗　押侵韵	危亭耸观与云侵，胜概何劳杖屦寻。回合江山真有意，去来鸥鹭本无心。欢声洋溢均千里，好句清新抵万金。四海倚需经济手，岂容长对白头吟①。
