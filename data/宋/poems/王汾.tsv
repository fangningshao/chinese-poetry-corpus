送程给事知越州（宋·王汾）　　七言律诗　押阳韵	名藩从古任惟良，况复深严琐闼郎。夕拜更持仙殿笔，昼归仍绾会稽章。诗编岂愧微之富，杯酒应嗤贺监狂。惠政相承今邵杜，越人歌颂继南阳①。
诗一首（宋·王汾）　　七言绝句　押删韵	暂到灵岩顷刻间，篮舆还促度前山。我今吏役羞前辈，胜地逢僧不得闲①。
东台山（宋·王汾）　　七言绝句　押删韵	谁谓前人不可攀，金杯泛菊且开颜。但知落帽临风醉，未必龙山胜凤山①。
题陆子泉（宋·王汾）　　五言排律　押庚韵	泉品旧知名，澄源石甃盈。甘滋饱僧饭，润泽济农耕。漱玉人谁听，囊茶客自烹。久供鸿渐啜，曾奉赞皇羹①。昨忝此邦守，令无诸县行。烦酲想岩壑，一日慰幽情。惭怍方堆面②，尘埃正满缨。临流聊洗濯，心已识蒙亨③。
