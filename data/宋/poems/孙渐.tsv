过南华（宋·孙渐）	挟策自羽龄，周览南华书。茫然访道志，欲驾将焉如。朅来南华道，始识其故墟。尘迹寄委蜕，万事同蘧庐。想其为吏时，傲世乐有馀。天地等毫末，轩冕同锱铢。三公礼荜户，万乘尊褐夫。去古邈已远，浇风日沦胥。得丧嚇腐鼠，怒悦纷众狙。材否笑鹜雁，断续伤鹤凫。钓台已湮没，漆城称荒芜。恨不见斯人，逍遥与之俱。还淳以反朴，抚俗归黄虞。神交付恍惚，日暮犹踌躇①。
游骊山（宋·孙渐）	晓促零口征，晚留华清宿。弥月倦纷埃，晞发莲汤浴。夜雨闹庭梧，漏长秋睡足。平明径欲西，霁色开林麓。遂作朝元游，聊放千里目。嵯峨北来横，渭水东转曲。坡田散牛羊，沙岸翔凫鹜。爽气袭衣裘，青烟生井屋。忆昔唐天子，承天溺爱欲。翠辇拂行云，钩陈裹幽谷。遗址今尚存，缭垣半颓覆。玉像暗真仙，石槽标饮鹿。羯鼓寂无声，连理空馀木。长生岂难求，有道书丹箓。泪未忘马嵬，恨已悲金粟。往事寄冥冥，芳草依然绿①。
