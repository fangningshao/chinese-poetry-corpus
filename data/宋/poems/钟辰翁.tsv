水调歌头 寿何帅（宋·钟辰翁）	皓皓一何洁，更暴以秋阳。秋毫尘滓，如何浣得这肝肠。况对金风初度，酌彼银河净浴，六月凛冰霜。精白生来别，日月许争光。清明朝，清要路，遍流芳。澄清闽峤，姑命申伯式南邦。洗得甲兵静了，去作诗书元帅，却入相吾皇。清问同天老，俾尔寿而昌。
齐天乐 寿谢丞（宋·钟辰翁）	南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。
