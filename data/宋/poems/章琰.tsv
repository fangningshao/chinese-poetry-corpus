送韩时斋赴京湖幕（宋·章琰）	凄其秋已晚，塞草青欲黄。出门褰君衣，问君何遑遑。捷书来古岘，谈笑复古疆。功名有斯会，宁计道路长。思昔君之祖，尺箠笞西羌。当时军中谣，岂在甲兵强。慷慨怀前烈，膏秣趣晨装。掀髯作远役，匪为官爵忙。泪碑吊叔子，草庐访南阳。世岂无若人，君岂问老庞。吾能送君去，不能共君航①。
