访艮斋先生讲学之所（宋·熊克）　　七言律诗　押尤韵	克斋从学艮斋地，溪友幸从诗友游。泉响如闻读书韵，山容犹带济时忧。呜呼道在人何在，籍甚名留迹不留。欲揖高风宁复得，归欤□□□抔□①。
劝农十首（宋·熊克）　　七言绝句　押微韵	雪渍冰濡土脉肥，趁时举趾莫教违。荷蓑早合冲烟去，负耒迟须带月归。
寿芮秘书三首（宋·熊克）　　七言绝句　押删韵	帝调玉烛召春还，仙袂同时度九关。万品欲沾何处得，东风今起道家山。
葛仙山（宋·熊克）	秋风吹我衣，秋水洗我心。乘风直上葛仙顶，仙家楼阁烟霞深。蓬莱何曾弱水隔，兜率有天才咫尺。等闲拍手倚阑干，惊起蛟龙移窟泽。试剑石老苍苔封，洗药池在丹砂红。老仙骑鹤去未还，投崖何处寻遗踪。霏霏濛濛天欲霜，神州万里何茫茫。昆明水浅劫灰冷，几见东海成田桑。洞箫吹断月满堂，梦中恍惚侍玉皇。觉来两袖携天香，是非忧乐俱两忘。骖骐麟，翳凤凰，得与尔，高翱翔。仙翁一笑白云上，赠我长房青竹杖。明朝去向葛溪滨，莫遣风雷惊世人①。
