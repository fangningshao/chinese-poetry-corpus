寄沈菊山（宋·张伯垓）　　五言律诗　押鱼韵	八十乾淳老，生涯半子虚。久无朝士馈，空有故人书。诗道穷方进，尘缘老尽除。茫茫天壤阔，谁复是知予①。
寿昌寺（宋·张伯垓）　　七言绝句　押东韵	尘埃终日事无穷，不得探真问远公。莫讶殷勤题粉壁，重来应见碧纱笼①。
题椿桂堂（宋·张伯垓）	进士从来荣一第，至比梯云仰攀桂。弟兄罕见五枝芳，昔说窦郎今莫氏。莫氏一门真可荣，二难三秀众美并。见闻叹羡不易及，往往笞儿亲短檠。堂下荷衣戏成伍，堂上椿龄奉慈母。母夫人是月中娥，种得森森桂如许。飞腾从此上天衢，岂但森森月桂如。更看勋名相炤耀，连珠光彩夺星榆①。
