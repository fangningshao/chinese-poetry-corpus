赠张俞秀才游金华山（宋·郑炎）	凌晨别我将何适，鹤态飘然振霜翮。指点金华欲去游，骑驴直造烟霞宅。一片岚光凝不飞，数里松阴翠如滴。背腊山寒雪未消，迎春地暖花争拆。水潺潺兮风索索，帘卷虚堂正岑寂。高歌应有鬼神听，状物潜驱鸿化力。繄我浮生系郡符，安得乘闲访灵迹。吟成一首送君诗，倩僧勒上岩边石①。
