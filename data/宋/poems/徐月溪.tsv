智果庵（宋·徐月溪）　　五言律诗　押阳韵	居廛终是俗，饭罢即禅房。竹荫一庭绿，荷分两岸香。拙鸠呼雨缓，老衲补衣忙。不厌频来此，岩深风自凉①。
含笑花（宋·徐月溪）　　五言绝句　押真韵	瓜香浓欲烂，莲莟碧初匀。含笑知何处，低头似愧人。
山茶花（宋·徐月溪）	山茶又晚出，旧不闻图经。花深嫌少态，曾入苏公评。迩来亦变怪，纷然著名称。黄香开最早，与菊为辈朋。纷红更妖艳，玉环带春酲。伟哉红百叶，花重枝不胜。犹爱并山茶，开花一尺盈。日丹又其亚，不减红带鞓。吐丝心抽须，锯齿叶剪棱。白茶亦数品，玉磬尤精明。桃叶何从来，派别疑武陵。愈出愈奇怪，一见一欲惊①。
句（宋·徐月溪）　　押豪韵	要是此花清绝处，端如醉面读离骚（红梅）。
