泮林释奠偶缘摄事遂获充员窃观礼文乐奏之盛不胜欣叹辄成小诗奉呈僚友（宋·陈邕）　　七言律诗　押东韵	春丁逢上日方中，涓吉修诚荐泮宫。奠璧采璘诚可格，代庖越俎数徒充。八音合奏东南少，一道相传今古同。我辈因文须识本，浴沂好咏舞雩风①。
二月晦游东屯拜少陵像（宋·陈邕）	飞飞鸣枭啄金屋，孔雀饮泉牛抵触。杜鹃喜免百巢嗔，鹪鹩强息一枝足。烛天光焰几许长，日眩东极升朝阳。世人谩作诗老看，肩拍吕葛心羲皇。玉珂金钥裁通籍，锦水铜梁俄浪迹。两河磔裂甲欲洗，四壁呻吟饭无吃。萍漂蓬转客夔门，栖迟瀼西复东屯。群峰竦壁水萦带，有怪膴膴如周原。纵横豺虎深稂莠，熊儿执耒骥子耨。除芒落杵未流匙，问有长安消息否。峡云巴月困冥搜，去醉洞庭湘浦秋。溪山留得金石响，定应骑气时神游。扪参历井甘飞辙，端为穿花听鸟设。簿书丛里掣舟来，风雨声中与春别。仰窥层阁俯平川，想见杜曲桑麻田。更起鸣酬傥可待，一弹指顷三千年①。
岑公洞（宋·陈邕）	武陵种桃人，香山茹芝老。世变百战酣，仙境一蹴倒。炀虐浮于秦，海宇争飞䎂。人间别有天，海上应无岛。我行经南浦，奇迹事幽讨。出门霜落木，呼渡江空潦。莫言不能饮，笑起同醉倒。何以侑我觞，泉音玉琴操①。
