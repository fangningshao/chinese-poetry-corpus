题济川亭（宋·释宗觉）　　五言律诗　押侵韵	高亭窥绿润，古寺面苍阴。闻有遗仙事，应容过客寻。路危山背迥，云重洞天深。一鸟不飞去，时能弄好音①。
桃源（宋·释宗觉）　　七言绝句　押真韵	深隐犹疑世上闻，桃花还泄洞中春。当时不得渔人入，将谓人问几世秦①。
和王龟龄惠诗（宋·释宗觉）　　押尤韵	少年词赋客，昔与山翁游。暂抑骅骝姿，聊伴盐车留。幽坡赏春色，明月同高秋。君才如鲍照，顾我非汤休。木桃时一投，琼瑶三四酬。可怜横海鳞，尺水难沉浮。飘然拂袖去，形影那容求。早莫哦君诗，书空复搔头。迩来三年馀，拟君荐经由。长篇忽见遗，顿觉驱烦愀。君马何大驶，追踪谪仙流。锦绣满肠胃，词人孰能俦。故将西子容，来贻嫫姆羞。行看复坐吟，终日如軥辀。安得君书斋，移来近前陬。论文与谈笑，一释老者忧。春禽昼聒聒，窗风夜飕飕。怀君不成寐，频惊节物遒。君文已造妙，君德当慎修。谒帝明光宫，随珠那暗投①。
