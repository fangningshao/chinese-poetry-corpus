和章清隐山居（宋·吴洞明）　　五言律诗　押侵韵	物外无寒暑，从教岁月深。虚閒浑属我，宠辱不惊心。贫乐知书味，诗豪借酒吟。山居何所有，万籁奏清音。
留春（宋·吴洞明）　　七言律诗　押灰韵	柴门深闭莫嫌猜，为怕春归不敢开。几树好花风𢬵去，一池新水雨添来。冥搜秀色增诗料，款挹晴光入酒杯。试问东君来复去，何如休去且徘徊。
仙人隐迹（宋·吴洞明）　　五言绝句	上古有神仙，一去无消息。峨峨碧岩前，独遗隐仙迹。
晚春（宋·吴洞明）　　七言绝句　押微韵	瘦尽红英绿已肥，杜鹃何事苦催归。未甘淑景堂堂去，更挈壶觞上翠微①。
