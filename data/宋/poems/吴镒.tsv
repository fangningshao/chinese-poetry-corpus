送客香山寺（宋·吴镒）　　五言律诗　押灰韵	十里香山寺，三年到几回。不嫌送客远，端是爱山来。老木生僧住，閒云为我开。归鞍意未足，城鼓莫相催①。
宗老堂（宋·吴镒）　　七言律诗　押冬韵	八十郎君类若翁，一门两世寿吾宗。晴空矫矫归来鹤，冬岭槃槃晚秀松。重见堂悬宗老榜，大胜身袭列侯封。宦游良苦端居乐，小弟输兄冰雪容①。
崇仙观（宋·吴镒）　　七言绝句　押文韵	浮丘仙袂风中挹，子晋吹笙月下闻。翠盖霓裳君过我，尻舆神马我从君。
野石岩（宋·吴镒）　　七言绝句　押庚韵	夏夜深如秋气清，梦回风露湿桃笙。渐忻月色分山色，所恨蛙声乱水声①。
水调歌头 其一 柳州北湖（宋·吴镒）	澄彻北湖水，圆镜莹青铜。客槎星汉天上，隐隐暗朝通。六月浮云落日，十顷增冰积雪，胜绝与谁同。罗袜步新月，翠袖倚凉风。子韩子，叫虞帝，傲祝融。御风凌雾来去，邂逅此从容。欲问骑驎何处，试举叉鱼故事，惊起碧潭龙。乞我飞霞佩，从子广寒宫。
水调歌头 其二（宋·吴镒）	三楚上游地，五岭翠眉横。杜诗韩笔难尽，身到眼增明。最好流泉百道，㶁㶁绕城萦市，唯见洛阳城。化鹤三千岁，橘井尚凄清。阆风客，紫贝阙，白玉京。不堪天上官府，时此驻霓旌。岁晚朔云边雪，压尽蛮烟瘴雨，过雁落寒汀。况有如泉酒，细与故人倾。
