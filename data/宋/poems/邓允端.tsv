过处士山斋（宋·邓允端）　　五言律诗	一室萧疏甚，禅床印佛宗。树阴生石藓，茶鼎带松风。去去水千里，行行山几重。佩琴与诗卷，回首翠微中。
遣兴（宋·邓允端）　　五言律诗　押鱼韵	得志心偏壮，谋生事转疏。雨蓑春种药，月案夜抄书。穷达虽同道，功名不定居。凭谁报消息，为问近何如。
题社友诗稿（宋·邓允端）　　七言律诗　押侵韵	诗里玄机海样深，散于章句敛于心。会时要似庖丁刃，妙处应同靖节琴。韵胜想君言外得，字新令我意边寻。痴人说梦终难信，何日樽前取次吟。
绝句（宋·邓允端）　　五言绝句　押沃韵	楚岸卸轻帆，停舟曲江曲。日暮塞鸿归，春水平桥绿①。
秋兴（宋·邓允端）　　七言绝句　押覃韵	轻烟漠漠锁晴岚，野水溪边小驻骖。日暮征鸿落何处，似将风景过江南。
试笺（宋·邓允端）　　七言绝句　押先韵	拨开宿火起炉烟，留得馀香伴夜禅。落尽碧桃春不管，东风却放柳飞绵①。
涉江采芙蓉（宋·邓允端）　　押支韵	涉江采芙蓉，欲采寄所思。所思今何在，望断天一涯。将花照秋水，秋水清且漪。行乐不得再，日暮空凄悲。
古乐府（宋·邓允端）	梧桐叶落秋容早，夜夜寒蛩泣衰草。凤钗金冷鬓云凋，可惜红颜镜中老。音尘望断沈双鲤，唤起相思何日已。琐窗人静月轮孤，六曲屏山冷如水。
