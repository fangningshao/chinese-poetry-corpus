悼落牙（宋·释昙贲）　　押有韵	汝从何所来，遁迹在我口。美恶必同尝，冷暖共知有。我口时动摇，汝体常坚守。夫何一病缠，遽落钳匠手。汝今先我徂，我在嗟无后。坚者既不留，软者岂能久。平生敲磕句，一一如雷吼。嚼破百弥卢，咬断众窼臼。我力既若是，汝形安得朽。无生复无离，庶洗言说咎①。
偈四首（宋·释昙贲）	五百生中受屈，祇缘不识个落字。百千众中较量，祇缘不识个昧字。都来两字淆讹，陷却多少平直。
颂古四首（宋·释昙贲）　　押微韵	竿头崖头撒手去，阆州澧州寻路归。廉纤脱尽全机露，八角磨盘空里飞。
偈二首（宋·释昙贲）	一见便见，八角磨盘空里转。一得永得，辰锦朱砂如墨黑。秋风吹渭水，已落云门三句里。落叶满长安，几个而今被眼瞒。
颂古二十七首（宋·释昙贲）　　押灰韵	两手擎来教放下，空身立地更疑猜。根尘识界无寻处，多谢春风烂漫开①。
