仙都山（宋·丁宣）	世上洞天三十六，缙云第二十九区。古木参天架云屋，总真灵迹号仙都。独峰壁立二千尺，凌空耸翠屹然孤。仰瞻绝顶烟岚际，曾开菡萏名鼎湖。旧说轩辕驻车辙，云骈风驭经此涂。石釜鍊灶丹砂就，乘龙帝乡才须臾。紫虚碧落超尘世，侍臣无路攀龙须。唐朝天子仙李裔，德格天心来瑞符。祥烟嘉气卿云布，山中九传万岁呼。步虚对峙云断续，东西互云高下殊。涧边幽径登鸟道，上有镜岩如方壶。岩中乳水沥嵌罅，滴石成穴如仰盂。水一昼夜斛加半，潦不泛溢旱不枯。鲁望曾记周景复，绝粒餐霞黄老徒。栖真妙入悬珠会，八十馀年隐此居。千古寥寥桑海变，仙迹渺邈还有无。石门瀑布虽云好，此间殊胜未易俱。特然造化钟神秀，虎头妙手亦难图①。
