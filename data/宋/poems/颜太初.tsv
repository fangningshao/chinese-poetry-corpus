寿冯北部（宋·颜太初）　　七言律诗　押豪韵	五百年终遘圣朝，相门何日降英髦。星杓影射金枢正，月魄光浮碧汉高。三世密传张颢印，贰车新得吕虔刀。他年善继良弓慕，金字重重有赐袍①。
许希（宋·颜太初）	京城名利涂，车马相奔驰。其间取富贵，往往输巫医。前后十数辈，身没名已隳。独有许希者，蕴蓄何瑰奇。始自下蔡来，所处尤喧卑。西市三十年，汩汩无人知。一朝仗至艺，骤登文石墀。三针愈上疾，神速不移时。酬以六尚官，著籍通端闱。旌以三品服，佩紫垂金龟。于时称谢毕，西向复陈仪。当宁惊且问，历历宣其辞。臣传扁鹊术，遇主今得施。特此一展谢，臣心不自私。主上惜其意，击赏为嘘唏。仍给水衡钱，国西命立祠。复加灵应号，金额照华榱。自此辇毂下，求祷何祁祁。我过庆成坊，见之心且悲。秦医术虽妙，五腑及四肢。所习得其人，千龄祀不亏。鲁圣术至大，帝道与民彝。所习非其人，一朝反相持。小吏师荀况，窃为辨说资。作相劝焚书，诈云愚蚩蚩。后之为儒者，其心皆李斯。昔在布衣日，动守先王规。朝谈十二经，夕诵三百诗。依凭稽古力，荣进无他歧。及居庙堂上，长剑冠峨巍。自谓天所赋，焉知有宣尼。宣尼断袭封，十经寒暑移。他姓为邑官，乡老皆惊疑。上章寝不报，九重遭面欺。谏官不举失，御史不言非。尽为许希笑，得路忘先师。
东州逸党（宋·颜太初）	天之有常度，躔次绝乖离。地之有常理，沈潜无变亏。人之有常道，高下遵轨仪。三才各定位，万古永不移。二仪设有变，修德可以祈。人道或反常，其乱何由支。昔在典午朝，国祚向陵夷。日向中夜出，赫赫来东陲。地向太极裂，中有苍鹅飞。高厚灾且异，人妖亦繁滋。始有竹林民，怪诞名不羁。次有夷甫辈，高谈慕无为。沈湎多越礼，阮籍兼辅之。虚名能饰诈，光逸与王尼。何曾有先见，不能救其衰。张华徒竭力，无以扶其危。至今西晋书，读之堪涕洟。尔来历千年，炎宋运重熙。东州有逸党，尊大自相推。号曰方外交，荡然绝四维。六籍被诋诃，三皇遭毁訾。坑儒愚黔首，快哉秦李斯。与世立宪度，迂哉鲁先师。流宕终忘反，恶闻有民彝。或为童牧饮，垂髽以相嬉。或作概量歌，无非市井辞。或作薤露唱，发声令人悲。或称重气义，金帛不为赀。或曰外形骸，顶踵了无丝。麀聚复优杂，何者为尊卑。遥闻风波民，未见如调饥。偶逢绅带士，相对如拘縻。不知二纪来，此风肇自谁。都缘极显地，多用宁馨儿。斯人之一唱，翕然天下随。斯人之一趋，靡然天下驰。乡老为品状，不以逸为嗤。宗伯主计偕，不以逸为非。私庭训子弟，多以逸为宜。公朝论人物，翻以逸为奇。家国尽为逸，礼法从何施。我常病其事，中夜起思惟。平地三尺限，空车登无歧。重载历百仞，所来因陵迟。万一染成俗，虽悔何由追。众人皆若梦，焉能分其糜。众人皆若醉，不知啜其醨。天下皆病痿，俾谁就鲁医。天下皆病狂，何暇灸其眉。幸有名教党，可与决雄雌。所嗟九品贱，不得立文墀。贾谊惟恸哭，梁鸿空五噫。终削南山竹，冒死指其疵。愿乘九庙灵，感悟宸心知。赫尔奋独断，去邪在勿疑。分捕复大索，憸人无孑遗。大者肆朝市，其徒窜海湄。杀一以戒万，是曰政之基。千奴共一胆，胆破众自隳。无使永嘉风，败乱升平时①。
