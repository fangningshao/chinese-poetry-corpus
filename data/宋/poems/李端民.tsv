瑞岩夜闻声有感（宋·李端民）　　七言律诗　押灰韵	苍宫环合碧崔嵬，风动空山隐转雷。逸响已随天籁发，馀音犹和玉琴哀。夜阑谁辨龙蛇势，岁久俱为栋柱材。拟欲寻声问卢老，耳根清净了无猜。
题上方壁（宋·李端民）　　七言律诗　押麻韵	寓居萧寺便为家，问舍求田事未涯。平昔孤踪犹可表，少年豪气不须誇。雪消野径生春荠，风动荒林噪晚鸦。极目悠然千里思，祇将诗句傲烟霞。
留题净应寺（宋·李端民）　　七言绝句　押鱼韵	方床藤枕梦蘧蘧，睡足高堂乐有馀。茶乳泛瓯香篆息，明窗重理读残书①。
和元微之春游韵寄洪景伯（宋·李端民）　　五言排律	东阁经年别，穷愁客路难。望尘惊岳峙，怀旧各云散。茵醉恩逾厚，樯敧兴未残。冯唐嗟已老，范叔敢言寒。玉烛调魁柄，阳春在笔端。应怜扫门役，白首滞江干①。
