宿灵岩寺（宋·李冠）　　五言律诗　押灰韵	叠翠围僧国，幽栖孰有才。名高仍可隐，骨俗岂宜来。花发松香没，云销石色回。何年脱身去，心委像前灰①。
寄王樵（宋·李冠）　　七言绝句　押鱼韵	霜台御史新为郡，棘手廷评继下车。首谒梓桐王处士，教风从此重诗书①。
蝶恋花 佳人（宋·李冠）	贴鬓香云双绾绿。柳弱花娇，一点春心足。不肯玉箫闲度曲。恼人特把青蛾蹙。静夜溪桥霜薄屋。独影行歌，惊起双鸾宿。愁破酒阑闺梦熟。月斜窗外风敲竹。
千秋万岁/千秋岁引（宋·李冠）	杏花好、子细君须辨。比早梅深、夭桃浅。把鲛绡、淡拂鲜红面。蜡融紫萼重重现。烟外悄，风中笑，香满院。欲绽全开俱可羡。粹美妖娆无处选。除卿卿似寻常见。倚天真、艳冶轻朱粉，分明洗出胭脂面。追往事，绕芳榭，千千遍。
六州歌头 其一 骊山（宋·李冠）	凄凉绣岭，宫殿倚山阿。明皇帝。曾游地。锁烟萝。郁嵯峨。忆昔真妃子。艳倾国，方姝丽。朝复暮。嫔嫱妒。宠偏颇。三尺玉泉新浴，莲羞吐、红浸秋波。听花奴，敲羯鼓，酣奏鸣鼍。体不胜罗。舞婆娑。正霓裳曳。惊烽燧。千万骑。拥雕戈。情宛转。魂空乱。蹙双蛾。奈兵何。痛惜三春暮，委妖丽，马嵬坡。平寇乱。回宸辇。忍重过。香瘗紫囊犹有，鸿都客、钿合应讹。使行人到此，千古只伤歌。事往愁多。
