蒋洋道中望太姥山四首（宋·陈嘉言）	问俗驱王事，斋宫耐可期。寒花明绛节，孤月映摩尼。缥渺浮虚廓，苍茫弄晚曦。三山如可接，莫遣汉臣归。
题太姥墓（宋·陈嘉言）	吾闻尧时种蓝妪，世代更移那可数。帝尧朽骨无微尘，此閒犹有尧时墓。墓中老妪知不知，五帝三王奚以为。狼贪鼠窃攫尺土，窾木未枯已易主。君不见仙人掌，分明指取青天上。骑龙谒帝大罗天，不逐华虫挂尘网。又不见石棋盘，人去盘空局已残。当时胜负此何有，争先夺劫摧心肝。请君绝顶试飞舄，左望东瓯右东冶。山川不见无诸君，但见烽烟遍郊野。野老吞声掩泪哀，茫茫沧海生蓬莱。
游霍童（宋·陈嘉言）　　押东韵	洞寻黄鹤白鹤，峰过大童小童。杖底泉声滴沥，水边树色空濛。
