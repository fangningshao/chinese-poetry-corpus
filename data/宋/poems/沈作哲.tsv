新安采樵行（宋·沈作哲）	种粟上山椒，种禾水没腰。田家作苦不如樵，炊桂之地甚不遥。一艘千束莫复朝，顺风顺水不动桡。归来醉饱吹短箫，野花插鬓樵女娇。农夫忍饥自芸苗，粟米自熟腹自枵。明年卖田卖山去，谁能辛苦输王赋①。
哀扇工歌（宋·沈作哲）	某①州竹扇名字著，织扇供官困追捕。使君开府未浃旬，欲戴纶巾挥白羽。新模巧制旋剪裁，百中无一中程度。犀革镌柄出虫鱼，麝煤熏纸生烟雾。蕺山老姥羞翰墨，汉宫佳人掩纨素。衙内白取知何名，帐下雄拿不知数。供输不办箠楚频，一朝赴水将谁诉。使君崇重了不闻，呜呼何以慰黎庶。闻道园家卖菜翁，又说江头打鱼户。号令亟下须所无，官不与钱期限遽。归来痛哭辞妻儿，宿昔投缳挂枯树。一双婉婉良家子，吏兵夺取名为顾。弟兄号叫邻里惊，两家吞声丧其妪。死者已矣可奈何，冤魂成群空号呼。杀人纵欲势位尊，贪残无道天所怒。邦人蓄愤不敢言，君其拊马章台路②。
