送僧归蜀（宋·周暕）　　五言律诗　押寒韵	诗禅寄杖锡，不问道途难。到水浮杯渡，逢山卸笠看。悟空诸念寂，传佛一灯寒。蜀国又归去，令人忆道安。
寄悦上人（宋·周暕）　　五言律诗　押侵韵	一锡千峰远，闻师住少林。云生坐处石，佛见定时心。清福人间少，红尘山外深。何当重问讯，来借朱堂吟。
次秋山月上人韵（宋·周暕）　　七言律诗　押侵韵	十指曾弹月下琴，已知太古有遗音。三乘四谛无非道，万法千门只此心。得句何妨闻鼓□，□机不复有魔侵。近来□□□□□，无奈□□三尺深。
次僧韵（宋·周暕）　　七言律诗　押灰韵	曾对寒炉细画灰，几番回首重徘徊。山间已有幽人占，门外宁教俗子来。老杜句留修觉寺，东坡诗在妙高台。新凉拟办登山屐，莫待黄花逸兴催。
闻平湖僧绍义自岭归又入浙（宋·周暕）　　七言律诗　押微韵	曾写当年送别诗，小窗几度梦魂飞。句从薝卜林中得，人在梅花岭外归。礼罢祖师无有相，遍参老宿悟来机。归舟久驻西湖上，闻道新来景又非①。
春日田园杂兴（宋·周暕）　　七言律诗　押歌韵	蛙声似吹雨初足，桑椹欲红风始和。少妇每忧蚕利薄，老夫惟喜秫苗多。旧栽花木山莺识，新买陂塘野鹭过。此境东风元自好，当年金谷事如何？
