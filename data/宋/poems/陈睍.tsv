游晓觉寺（在长兴县）（宋·陈睍）　　七言律诗　押元韵	肩舆行到竹边村，竹里僧房尽闭门。小洞颇闻三里近，残僧今有一人存。旋沽薄酒欺寒力，未怯春泥踏雨痕。笑觅梅花伴归去，断桥流水月黄昏①。
题广福寺轩（宋·陈睍）　　押阳韵	小轩架寒溜，激激鸣水苍。老僧不靳惜，借与一榻凉。枕流暂憩息，清飙袭衣裳。蝉声亦多思，牵引昼梦长。俗虑顿消处，栩栩无何乡。翻嫌市廛中，吏隐殊相妨。未赋渊明归，祗益袁君狂。平生不勇决，恋恋粟一囊。何如水西头，飞云共徜徉。日寻方外游，煮茗烧妙香。此致渺未遂，啸歌空自伤。坐待山月明，拿舟泛沧浪①。
