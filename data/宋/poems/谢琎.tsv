识时梅歌（宋·谢琎）	寇至人远避，寇退人复归。归来寻旧址，草芜迷荒基。哀哉住傍梅，清梦常相依。可怜岁寒心，能识存亡机。不欲染尘垢，先枯避时虞。方今向太平，枯干生新枝。主人修废坠，古梅仍春辉。俗态分荣瘁，梅心无改移。如我耐寒友，头白不相违。梅花自奇绝，世事与古别。花下独徘徊，似听梅花说。不愿傍官驿，驿外尘飞多马迹。几番驿使自南来，南枝折尽花狼藉。不愿在深宫，蛾眉人去寿阳空。缤纷檐下花飞片，不上宫妆入草丛。不愿在西湖，旧时逋仙迹已芜。可惜暗香疏影处，迩来都是给樵苏。不愿近东阁，无人更管花开落。黄昏风雨锁朱门，和羹人伴归沙漠。但愿开向千岩窟，饕虐冯陵任风雪。花香只绕处士庐，花飞不点征人骨。吟翁索笑痴更痴，谁似梅花能识时。始终不渝含酸味，去就长存调鼎资。广平铁石笔何在，生死与我深相知①。
