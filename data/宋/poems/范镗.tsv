送程给事知越州（宋·范镗）　　七言律诗　押歌韵	青门聊起濯缨歌，昼绣经从鬓已皤。越俗易谙缘地近，吴人奚独羡金多。要知新集馀民事，亦有东来使者过。今日轻帆到江浒，藩宣宜得似西河①。
游浈阳峡（宋·范镗）	峡流触石石欲裂，峡舟溯水心寸拆。系缆心头夜向阑，惊浪沄沄写寒月。风餐水宿知几年，馀生可复瘴江边。愁绝不眠起披户，顾视海宇天茫然。
书碧（一作 明 王渐逵 诗）落洞（宋·范镗）	君不见英江碧落之洞之奇异，览遍堪舆无一二。乱石丛中孕粹精（一作具化形），万里荒崖启灵秘。飞来峰喜（一作起）石玲珑①，后人雕琢徂真风。通天岩穴亦幽敞②，有山无水非吾从。锦石半空杳玄径③，泉石犹怜未相应。星岩山泽本自佳，却被渔人苦深病④。何如此洞妙神工，架空绝壑如长虹。一水中流抱青碧，群峰掩映迷仙（原误作迁）迹。巨灵擘开神禹凿，怪石崆峒翳寥廓。云华缥缈闻箫笙，宝室光腾下鸾鹤⑤。初疑河汉通天阍，欲泛星槎一问津。又疑误入桃源浒，源头恐有先秦民。我生癖性耽奇特，每遇胜游兴增逸。□来得此慰初心，积虑沈痾恍如失。吴罗二子亦豪英⑥，溪头饮我双玉瓶。醉来晞发云霞外，一笑林壑生秋声。洞天福地遍天下，蓬岛三山终幻化。会当八极恣神游，小作行窝驻吾驾⑦。
碧落洞（宋·范镗）	玉削苍峦千碧虚，洞中杳杳真人居。绰约冰采颜如珠，一念不起终无如。我缘朴陋厌纷挐，心与幽致烦簪裾。九阳丹就括灵枢，飘然再访聊踟蹰①。
