雪霁月明独步梅花下（宋·曲贞）	雪晴月白梅花芬，朗行恍在琼瑶京。光摇灿灿玉宇净，香浮霭霭银河明。乾坤元气正澄澈，林峦景色何晶荧。风神顾我精爽逼，襟怀顿觉尘嚣清。凭高忽尔发长啸，千山响振鸾凤鸣。夜深一望五湖白，何当跨鹤游蓬瀛。
岁暮篇寄无碍居士（宋·曲贞）	羲和不停驭，年华迅转毂。春阳万卉菲，忽惊遂凄肃。人生那得寿盈百，转眼光阴如过客。夙龄壮志日蹉跎，黑鬒萧萧又云晰。年来年去机中梭，去日苦多其奈何。君不见古来神智称姜公，卖浆屠肆成奇穷。岐周王气时不发，渭滨槁死终渔翁。人生代谢如四序，陵阳松乔在何许。功名富贵一浮尘，濩落饥寒向谁语。向谁语，为君言，寒气凛冽阳和旋，得失不羁大化全。樽前有酒同偓佺，明朝且笑云山巅①。
