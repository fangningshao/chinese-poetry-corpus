自咏（宋·冯楫）　　七言绝句　押先韵	公事之馀喜坐禅，少曾将胁到床眠。虽然现出宰官相，长老之名四海传。
劝谕赈济诗（宋·冯楫）	我朝未第日，乡间逢岁饥。两率闾里人，相共行赈济。饥民仅得食，免困饿而毙。及我登第后，被罪归田里。寻复拜召命，迤逦治行计。忽见道途间，小儿有遗弃。复自劝乡邦，割己用施惠。日饭八千人，八旬乃休止。于时已麦熟，粮食相接济。我始趋行朝，蒙恩长宗寺。初本不望报，人以为能事。利司具切奏，还官不容避。今年又少歉，我适帅泸水。无户备饭食，所济俱用米。聊舍三百斛，十中活一二。又以一千石，减价平行市。每石减十钱，庶几无涌贵。更有不熟处，资简潼川类。计用减价粜，所祈均获济。我非财有馀，但悯民不易。一时所施行，乐为之识记①。
题枯髅图（宋·冯楫）　　押队韵	形骸在此，其人何在。乃知一灵，不属皮袋①。
临终颂（宋·冯楫）	初三十一，中九下七。老人言尽，龟哥眼赤①。
施经偈（宋·冯楫）	我赋耽痂癖，有财贮空虚。不作子孙计，不为车马速。不充玩好用，不买声色娱。置锥无南亩，片瓦无屋庐。所得月俸给，唯将赎梵书。万里遣迎介，崎岖涉长途。奉安大刹中，开示诸迷徒。庶几披阅者，咸得入无馀。古佛为半偈，尚乃舍生躯。我今以财施，痛楚不侵肤。以我较古佛，苦乐万倍殊。所以不惜财，非是禀性愚。借问借（疑当作惜）财人，终日较锱铢。无常忽地到，宁免生死无。
