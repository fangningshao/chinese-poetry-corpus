谢恩诗（宋·张镇孙）　　七言律诗　押先韵	当宁宵衣务得贤，草茅何足副详延。天人要语垂清问，仁敬陈言上奏篇。愧乏谋猷裨乙览，忽惊姓字首胪传。乾坤大德知难报，誓秉孤忠铁石坚。
和御赐诗（宋·张镇孙）　　七言律诗　押真韵	圣主游心六艺文，先皇成宪自常遵。天人亲屈九重问，岭海同归一视仁。已忝胪传魁众俊，复叨燕衎逮微臣。终身祗佩丁宁训，远到功名愿自珍①。
水帘洞（在白云山）（宋·张镇孙）　　七言律诗　押尤韵	岧峣仙境倚层丘，百尺泠泠瀑素流。春长绿莎成绣幕，夜留新月作琼钩。涧边云护千年韭，岩底凉生六月秋。欲访安期何处觅，药炉丹灶且追游①。
白云对月（宋·张镇孙）　　七言绝句　押冬韵	万山飞翠映瑶空，一抹晴霞淡复浓。何意海风吹不断，归鸦飞带过前峰。
夜过白云话别（宋·张镇孙）　　七言绝句　押微韵	江城话别思依依，天远山青入望微。正好楼头共明月，可堪遥对白云飞。
