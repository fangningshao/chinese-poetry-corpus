北牖洞（宋·孙抗）　　五言律诗　押庚韵	旧驻东方骑，因题北牖名。来须风作御，去认斗为城。日气晚方到，云收寒易生。予心匪游衍，拱北振华缨。
白雀洞（宋·孙抗）　　五言律诗　押尤韵	禽贵羽毛洁，地怜岩壑幽。名非华阴冻①，景似秀林秋。不睹音尘继，空惊岁月遒。何如颍川凤，千古冠缇油。
南华洞（宋·孙抗）　　五言律诗　押先韵	峭径入苍烟，他山尽一拳。上盘朱鸟翼，中寓漆园仙。清可携壶赏，凉堪拂①石眠。九疑生接境，曾此按薰弦。
朝阳洞（宋·孙抗）　　五言律诗　押灰韵	险绝信天开，春萝荫古苔。不愁云影闭，先得日光来。片石充棋局，凉坡递酒杯。东风偏著意，草木烂成堆。
嘉莲洞（宋·孙抗）　　五言律诗　押先韵	地应连海眼，终古蓄寒泉。四列青苍壁，双开菡萏莲。已嗟真赏去，犹讶昔香传。未愧东林下，霜葩社众贤。
夕阳洞（宋·孙抗）　　五言律诗　押支韵	尘寰虽未远，颢气觉偏滋。日落鸟归去①，秋高风劲时。吟馀下天籁，坐久凛冰肌。信是栖幽境，凉蟾照履綦。
栖霞洞（宋·孙抗）　　七言绝句　押灰韵	宽踰城阙峻瑶魁，万壑吟风四壁苔。不独云霞可招隐，溪流常送落花来①。
岘山（宋·孙抗）　　押职韵	天下名山数南国，岘首首推襄汉域。前年假节使湖外，道出铜鞮一攀陟。檀溪西下烟雨繁，梦泽南回云雾织。绝壁颓岩画障开，阳林杂蘤天光逼。飘然不减京台乐，城阙弦歌野耕植。借问人心谁见思，云来远庇羊公德。乃知仁爱与山俱，奚用沈碑炫金刻。追询耆旧访祠宇，迟拜丹青纪聪直。佛蓝神馆郁相望，独此寂寥遗肸饰。栾公燕国戚藩佐，朱邑桐乡啬夫职。居民立社中诏嘉，抚旧劝来区淑慝。指期还台首章奏，立使閟宫膋血食。半途得郡旋治中，回睇凤林空太息。仙郎作镇未期月，起废补亡罄心力。凡予所欲尘黈聪，文符一一条其极。庚桑畏垒既禋荐，鲁国灵光亦颠踣。由晋至今更几秋，隼画干旟熊伏轼。但矜□□□形胜，谁祀贤人思物色。公当□□乃□□，只□徊翔预伦□。汉波平远山巍然，共仰羊王（疑误）誉充□①。
