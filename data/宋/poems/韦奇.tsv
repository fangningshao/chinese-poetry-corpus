题倪文昌玉湖书院（宋·韦奇）	齐斋老子今安在，一去人间馀廿载。白衣苍狗几千回，惟有溪山长不改。吴兴胜概誇玉湖，鹅溪一幅玄晖图。天光上下渺无极，寒玉倒浸清冰壶。晴波万顷瑩如洗，一卷石向波心起。先生具眼此结庐，收拾溪山入诗里。渔人艇子时往还，笭箵掷下前溪湾。一声欸乃水天碧，回头却羡沙鸟闲。楼高望极情思远，前揖衡山后苍弁。陌头杨柳几春风，当年曾识齐斋面。我今怀古心悠悠，古人不见今人愁。夕阳收尽暝烟浮，扁舟载月归来休。
句（宋·韦奇）　　押支韵	拨灰煨芋子，带湿爇松枝。
