少年游 戏友人与女客对棋（宋·刘铉）	石榴花下薄罗衣。睡起却寻棋。未省高低，被伊春笋，拈了白玻璃。钏脱钗斜浑不省，意重子声迟。对面痴心，只愁收局，肠断欲输时。
蝶恋花 送春（宋·刘铉）	人自怜春春未去。萱草石榴，也解留春住。只道送春无送处。山花落得红成路。高处莺啼低蝶舞。何况日长，燕子能言语。付与光阴相客主。晴云又卷西边雨。
乌夜啼 石榴（宋·刘铉）	垂杨影里残红。甚匆匆。只有榴花、全不怨东风。暮雨急。晓鸦湿。绿玲珑。比似茜裙初染、一般同。
