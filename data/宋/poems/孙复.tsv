中秋月 其一（宋·孙复）　　五言律诗　押删韵	度度思真赏，幽期邈始还。金行分此夜，桂子落何山。座席清风里，人家灏气间。饮怀与吟兴，彻曙两非闲。
蜡烛（宋·孙复）　　七言绝句　押支韵	六龙西走入崦嵫，寂寂华堂漏转时。一寸丹心如见用，便为灰烬亦无辞。
八月十四夜（宋·孙复）　　七言绝句　押支韵	银汉无声露暗垂，玉蟾初上欲圆时。清樽素瑟宜先赏，明夜阴晴不可知。
中秋月 其二（宋·孙复）　　七言绝句　押尤韵	十二度圆皆好看，就中圆极在中秋。前峰独上还吟玩，高兴多于庾亮楼。
又赋十五夜月（宋·孙复）　　七言绝句　押支韵	清赏年年恐失期，人人不觉望中衰。素娥须信多灵药，长见婵娟似旧时①。
论学（宋·孙复）　　押支韵	冥观天地何云为，茫茫万物争蕃滋。羽毛鳞介各异趣，披攘攫搏纷相随。人亦其间一物尔，饿食渴饮无休时。苟非道义充其腹，何异鸟兽安须眉。人生在学勤始至，不勤求至无由期。孟轲荀卿扬雄氏，当时未必皆生知。因其钻仰久不已，遂入圣域争先驰。既学便当穷远大，勿事声病淫哇辞。斯文下衰吁已久，勉思驾说扶颠危。击喑驱聋①明大道，身与姬孔为藩篱。是非丰悴若不学，慎无空使精神疲②。
中秋夜不见月（宋·孙复）　　押阳韵	长记去年中秋玩月出草堂，冰轮直可鉴毫芒。是时家酿又新熟，呼童开席罗清觞。纤埃不起零露下，对此陶陶乐未央。自顾时①逢尧舜世，上下清明无秽荒。吁嗟今夕何不幸，正逢屏翳恣猖狂。浮云左右争拥蔽，爱而不见涕沾裳。嫦娥无语缩头何处坐，胡不开口走诉上帝旁。立召飞廉举其职，驱除拥蔽扬清光。瑩然高照遥天外，免教万国如瞽空伥伥。
中秋歌（宋·孙复）	明月一岁中，影圆十二回。如何今夕里，争赏罗樽罍。既爱盈盈色，更上高高台。人心莫如此，试为君言哉。月者水之精，秋者金之气。金水性相生，五行分其事。则知天地间，相感各以类。水得金还盛，月因秋更清。气类使之然，人谁不有情。可怜别夜色，一一皆销声。自昔诗家流，吟皆不到此。徒能状光彩，岂解原终始。冥搜讵有得，燥吻真何以。请看退翁歌，其的能①中矣。
