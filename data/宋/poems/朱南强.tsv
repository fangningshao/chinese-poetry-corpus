古隍行（宋·朱南强）	茂林修竹恒苍苍，畦兰畹芷腾幽芳。郁葱佳气蔼祯祥，小小一村名古隍。屋西有山名虎耳，东流挹抱长溪水。三峰笔架卓面前，背后驹骊翠屏倚。绕檐数顷祖遗田，尽可容侬耕晓烟。摘山钓水美且鲜，南窗笑傲北窗眠。三馀祇把子孙教，不俾趁炎竞浮躁。先于道谊后文章，事长谦恭事亲孝。桑麻芋栗小园收，社酝茅柴逐旋篘。但得官清徭役省，此生温饱复何求①。
