次季和宿龙泉寺遇雪韵（宋·孙应符）　　五言律诗　押微韵	同入招提宿，初从城市归。雪轻浑欲舞，云冻不成飞。客去寻溪棹，僧来叩竹扉。篱边一枝玉，漏泄化工机。
丁未仲夏季弟海陵官舍家大人赏月作诗恭次元韵（宋·孙应符）　　五言律诗　押先韵	宾僚成雅集，夜月正清圆。幸对芳樽满，兼逢乐事全。哦诗追旧日，举盏望青天。此会宜频讲，何妨祝寿延。
应符生日大人作诗以示恭次元韵（宋·孙应符）　　七言律诗　押真韵	初度追思夜向晨①，敢安暇逸负青春。鸰原友悌同三益，鹤发康宁拱二亲。未遂功名酬诲育，勉将诚孝信乡邻。从今且愿蒙天祐，日侍慈颜拜北辰。
季弟黄岩任满大人挈家众先扫作诗见示恭和元韵（宋·孙应符）　　七言律诗　押寒韵	心处中虚治五官，物来能应固非难。移忠益本居家孝，阅暑知曾历岁寒。父子赓歌真内乐，弟兄分职赖居安。何妨菽水为欢养，会有时来诏赐餐。
恭次家大人初抵季弟海陵官舍之韵（宋·孙应符）　　七言律诗　押庚韵	学山初不止邱陵，骥子终期万里程。莫问官曹今落寞，正须人物自高明。斗升聊可为亲养，岁月行看播治声。膝下团圞事文史，此身何幸忝居兄。
恭次家大人鬻田训子诗韵（宋·孙应符）　　七言律诗　押先韵	厄穷那复值凶年，典尽贫家五亩田。暂给箪瓢居巷内，且将经史向窗前。潜心矻矻先修己，安命栖栖不怨天。爵禄功名宜自取，尤当勉力务勤拳。
恭和家大人将赴季弟官舍书示及门之作（宋·孙应符）　　七言绝句　押先韵	纯熟工夫积岁年，能知本性则知天。揠苗助长犹为害，况复芸人舍己田。
应符读韩文公龊龊诗考其岁月乃三十二所作今应符生亦三十二年矣深有愧焉因借其韵为咄咄篇以自警（宋·孙应符）　　押寒韵	咄咄汝为子，念之心可寒。慕则非所慕，叹则非所叹。愚生乃系俗，达人斯大观。大明高照耀，沧海足波澜。不求胜己友，有过孰抨弹。不绝害心念，诚身奚喜欢。沟浍无源本，易盈还易乾。见善苟不明，譬彼东西湍。仁义根于心，视精而行端。读书贵知道，事亲宁以官。会稽产竹箭，西海出琅玕。虚名何足尚，所惧实才难。
