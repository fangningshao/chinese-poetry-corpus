赠安邑簿伍彬归隐（宋·路振）　　五言律诗　押先韵	考终秋鬓白，归隐旧峰前。庭树鸟频啄，山房人尚眠。寒岩落桂子，野水过茶烟。已结劳生念，虔心向竺乾①。
题惠泉师壁（宋·路振）　　七言绝句　押支韵	汉公尝说惠泉师，解讲楞严解赋诗。今日我来师已去，草堂风雨立多时①。
伐棘篇（宋·路振）	伐棘何所山之巅，秋风颾颾棘子丹。折根破柢坚且顽，斸夫趑趄汗污颜。攒锋束芒趋道还，𦽑之森森缭长藩。暮冬号风雪暗天，漏寒不鸣守犬眠。主人堂上多金钱，东陵暴客来窥垣。举手触锋身陨颠，千矛万戟争后先。襟袖结裂不可揎，蹠破指伤流血殷。神离气沮走蹁跹，数尺之墙弗复攀。索头丑奴搔河壖，朔方屯师连七年。木波马领沙填填，气脉不绝如喉咽。官军虎怒思吼轩，强弩一发山河穿。将不叶谋空即安，玩养小丑成陨颠。推刍挽粟徒喧喧，边臣无心靖国艰。为余讽此伐棘篇①。
句（宋·路振）　　押真韵	瘴海千枝雾，骊山一骑尘（荔枝）。
