题大兴院（宋·孟大武）　　七言律诗　押寒韵	松柏回环路屈盘，像堂僧室枕层峦。泉多翠茗临烹便，寺僻红尘欲到难。樵斧斫云春谷暗，渔榔敲月夜溪寒。我来未足登高兴，欲去裴回更倚阑①。
题万安院（宋·孟大武）　　七言律诗　押灰韵	十年不作此山来，依旧青山好在哉。聊逐春风驱酒病，却惊身世得愁媒。禅床寄枕眠初熟，山鬼嫌人梦却回。明日拂衣还出去，桃花地上欲成堆。
春日晚望（宋·孟大武）　　七言绝句　押微韵	屋角风微烟雾霏，柳丝无力杏花肥。朦胧数点斜阳里，应是呢喃燕子归①。
句（宋·孟大武）　　押寒韵	綵仞气浮三塔耸，浮牌声振两溪寒（綵仞山）。
