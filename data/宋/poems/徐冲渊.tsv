奉和御制秋怀诗二首（宋·徐冲渊）　　七言律诗　押尤韵	东壁星辰烂不收，夜凉河汉截天流。芙蓉院静琴三叠，翡翠帘开月一钩。黄屋非心辞大宝，碧云有意思高秋。金声玉振掩前作，汉祖空怀猛士忧。
中秋夕设醮洞霄宫（宋·徐冲渊）　　七言律诗　押尤韵	老桂吹香古殿秋，琼钟敲处月当楼。星坛露下斗光冷，天宇云空灏气浮。羽客朝元锵玉佩，宝熏凝雾霭金虬。步虚政在千岩上，咫尺高灵想下游。
冲虚斋池荷（宋·徐冲渊）　　七言律诗　押阳韵	道人埋瓮作新塘，胸次五湖波渺茫。太华移根聊戏剧，洄池分种不寻常。冰壶夜浸绿荷露，玉鉴晚吹红藕香。可待秋风莲子熟，会乘一叶汎沧浪①。
冰壶（宋·徐冲渊）　　五言绝句　押梗韵	一泓虽浅清，长时自甘冷。可怜病渴人，临深垂短绠①。
题清音亭（宋·徐冲渊）　　七言绝句　押删韵	新池碧甃玉回环，一水来从天柱山。试作流觞拟修禊，兰亭风景坐追还。
清音亭憩暑（宋·徐冲渊）　　押侵韵	水落石涧鸣，中含太古音。安得微妙人，写入朱弦琴。六月天不雨，赤日云无阴。道人憩其侧，脱巾卧青林。好风松上来，聊复披吾襟。朱炎拆厚地，晴岚冒高岑。愿分一勺泉，为民作甘霖。
清隐斋饮酒（宋·徐冲渊）　　押翰韵	暖风薄雨轻烟散，晴日游丝飞絮乱。竹窗午梦啼鸟惊，松轩晚饮幽人唤。一壶碧酒如春浓，万斛羁愁若冰泮。兴来索笔谩题诗，碧桃花下纶巾岸①。
通明馆洒扫二首（宋·徐冲渊）　　押阳韵	圣恩宽大放还乡，便著草鞋挑钵囊。中路忽逢天柱诏，一行今侍玉皇香。浮舟载月苕溪上，倚杖瞻云魏阙旁。身到通明上头馆，好山惊见暮苍苍。
水调歌头 怀山中（宋·徐冲渊）	穷达付天命，生死见交情。人今老矣，□□狗苟与蝇营。赢得一头霜雪。闲却五湖风月。鸥鸟负前盟。颜厚已如甲，太息误平生。想箕山，怀颍水，挹馀清。只今归去，沧浪深处濯吾缨。笑抚山中泉石。细说人间荆棘。有道苦难行。好补青萝屋，且占白云耕。
