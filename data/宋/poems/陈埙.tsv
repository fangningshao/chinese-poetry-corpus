谢赵宪副使惠建茶（宋·陈埙）　　七言律诗　押阳韵	贡馀自合到侯王，谁遣甘芳入苋肠。野客惊看龙凤銙，家人学试蟹鱼汤。题来谏议三封印，分到尚书八饼纲。尽洒从前腥腐气，时时浇取简编香①。
茅山（宋·陈埙）　　七言律诗　押先韵	三茅高出七山巅，顿隔尘沙道路千。灵籁萧萧风笛弄，奇形奕奕陇牛眠。人间已有嘉平帝，地下谁通句曲天。幸喜吾庐居在此，时从寄傲任悠然①。
游虎丘（宋·陈埙）　　七言绝句　押先韵	老龙拖雨过平川，晓影初开树色鲜。有片白云收不尽，日高犹在讲堂边。
