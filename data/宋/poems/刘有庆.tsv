送杨长卿任赣州知事（宋·刘有庆）　　五言律诗　押微韵	望郡推章贡，斯游趣不希。风清王俭幕，春满老莱衣。鲫沼迎秋月，螺亭览夕晖。政成如有句，肯寄北鸿飞①。
钟山（宋·刘有庆）　　七言律诗　押支韵	蟠龙垂顾饮江湄，卧护宗祧彼一时。马渡已嗟南国蹙，猿惊何暇北山移。郊坛曾祝千年运，塔庙空留异代悲。北望中原形势尽，太平草木亦熙熙①。
效长吉体（宋·刘有庆）	穷庐夜雪没驼脊，黄沙号风冰结石。燕姬二八髻垂漆，柔荑斜抱箜篌立。老羌踏歌歌敕勒，黄金流星酒杯窄。红氍毹暖春云湿。缕金团衣猩血滴，玉钗醉滑茝弦急。角声满空霜裂骨，十万狞君掩襟泣①。
