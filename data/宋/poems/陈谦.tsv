瞿唐峡（宋·陈谦）　　五言律诗　押元韵	庸蜀诸羌水，荆吴万里浑。不将崖约束，焉免壑崩奔。线引温汤浦，觞浮雪水源。槎程疑欲尽，西望气魂魂①。
华盖山（宋·陈谦）　　五言律诗　押寒韵	廛隐筑东山，林高撼翠寒。云藏安石馆，竹扫葛仙坛。径绕泉鸣壑，天低月近栏。秋风扶杖屦，漉酒助君欢①。
送程傅叟赴官临海（宋·陈谦）　　七言律诗　押支韵	金华仙伯歌襦久，休父仍孙敛版迟。堂下言高鬷蔑恶，官中事了傅咸痴。苦心才睹千年馀，垂翅新翻六月池。接淅中山听馀令，徵黄敕使立多时①。
鄂州南楼（宋·陈谦）　　七言律诗　押阳韵	折羽沉弦思杳茫，南楼依旧倚斜阳。江湖草树不相识，吴蜀舟车秪自忙。万里秋声惊客枕，一天凉月浸胡床。古今多少英雄恨，认取江南旧武昌①。
曲台（宋·陈谦）　　五言绝句　押漾韵	宗伯旧为丞，曲台今作长。钦闻孔圣言，德理政刑上①。
凌丹亭（宋·陈谦）　　七言绝句	夜半脚心生热云，真人得法此其真。只缘露泄天机子，将身却近帝王尊。
送王孟同馆黄岩见王简卿侍郎（宋·陈谦）	吾子勇出乡，卖文供啜菽。谁指石头路，路滑去能速。大溪拍天流，返壑仅盈掬。神化阙功能，善世眩兼独。宝瑟迹已陈，阀阅在林麓。饱尽天下眼，观我亦具足。尚论宇宙广，落处即为福。请子房魏偕，点入丹青录（同上书卷五）。
温州刘教授石塔（宋·陈谦）　　押阳韵	长刘提正律，折冲陈堂堂。少刘峙其躬，凛凛百鍊刚。独立百世后，共分渊孟香。近市人不知，公论在八荒①。
句（宋·陈谦）	青衫夜半何曾著，引兴参差杂椒糈（续琵琶行）。
