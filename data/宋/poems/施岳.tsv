水龙吟（宋·施岳）	翠鳌涌出沧溟，影横栈壁迷烟墅。楼台对起，阑干重凭，山川自古。梁苑平芜，汴堤疏柳，几番晴雨。看天低四远，江空万里，登临处、分吴楚。两岸花飞絮舞。度春风、满城箫鼓。英雄暗老，昏潮晓汐，归帆过舻。淮水东流，塞云北渡，夕阳西去。正凄凉望极，中原路杳，月来南浦。
清平乐（宋·施岳）	水遥花瞑。隔岸炊烟冷。十里垂杨摇嫩影。宿酒和愁都醒。
解语花（宋·施岳）	云容冱雪，暮色添寒，楼台共临眺。翠丛深窅。无人处、数蕊弄春犹小。幽姿谩好。遥相望、含情一笑。花解语，因甚无言，心事应难表。莫待墙阴暗老。称琴边月夜，笛里霜晓。护香须早。东风度、咫尺画阑琼沼。归来梦绕。歌云坠、依然惊觉。想恁时，小几银屏冷未了。
曲游春 清明湖上（宋·施岳）	画舸西泠路，占柳阴花影，芳意如织。小楫冲波，度曲尘扇底，粉香帘隙。岸转斜阳隔。又过尽、别船箫笛。傍断桥、翠绕红围，相对半篙晴色。顷刻。千山暮碧。向沽酒楼前，犹系金勒。乘月归来，正梨花夜缟，海棠烟幂。院宇明寒食。醉乍醒、一庭春寂。任满身、露湿东风，欲眠未得。
兰陵王（宋·施岳）	柳花白。飞入青烟巷陌。凭高处，愁锁断桥，十里东风正无力。西湖路咫尺。犹阻仙源信息。伤心事，还似去年，中酒恹恹度寒食。闲窗掩春寂。但粉指留红，茸唾凝碧。歌尘不散蒙香泽。念鸾孤金镜，雁空瑶瑟。芳时凉夜尽怨忆。梦魂省难觅。鳞鸿，渺踪迹。纵罗帕亲题，锦字谁织。缄情欲寄重城隔。又流水斜照，倦箫残笛。楼台相望，对暮色，恨无极。
步月 茉莉（宋·施岳）	玉宇薰风，宝阶明月，翠丛万点晴雪。炼霜不就，散广寒霏屑。采珠蓓、绿萼露滋，嗔银艳、小莲冰洁。花痕在，纤指嫩痕，素英重结。枝头香未绝。还是过中秋，丹桂时节。醉乡冷境，怕翻成悄歇。玩芳味、春焙旋熏。贮秾韵、水沉频爇。堪怜处，输与夜凉睡蝶。
