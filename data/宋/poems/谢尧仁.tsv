九日登屏山（宋·谢尧仁）　　七言律诗　押尤韵	有约携壶九日游，扶筇选胜豁双眸。天空晴送群峰翠，野旷寒生落木愁。浊酒故饶狂士态，黄花羞插老人头。凭高不管风吹帽，坐破屏山一色秋①。
咏芍药（宋·谢尧仁）	花蓓大如拳，花面或径尺。紫者栖紫鸾，黄者浴黄鹄。或似扶桑枝，推上一轮赤。或似玻璃盆，稍久擎无力。又有似平叔，爱矜素粉白。又有似蜀人，喜染天水碧。或似包绿锦，未放丹砂折。或似浴青囊，未放沉麝发。应须和露剪，莫使见日色。广陵精神全，免笑花无骨①。
荷花（宋·谢尧仁）	奇奇水上花，湛湛花下水。花得水扶持，水因花富贵。当中既植藕，四畔还种苇。自然秋风生，便有江湖意①。
酴醾（宋·谢尧仁）　　押尤韵	下腾赤蛟身，上抽碧龙头。千枝蟠一盖，一盖簪万毬。花要带月看，香要和露收。一点落衣袂，经月气未休。一点入酿瓮，经岁味尚留①。
句（宋·谢尧仁）　　押尤韵	半夜鬼神朝水府，五更鼓角动扬州（题金山）。
