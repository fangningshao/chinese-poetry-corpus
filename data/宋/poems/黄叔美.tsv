周嘉会远行（宋·黄叔美）　　五言律诗　押尤韵	闻道周公子，今春过许州。百年看野史，双鬓托孤舟。风土青山古，英雄怜火秋。岂无遗白泪，相对话江鸥①。
登麻姑山（宋·黄叔美）　　七言律诗　押虞韵	昔日登临不用扶，于今白首见麻姑。此邦泉石何萧爽，异代神仙知有无。七月山田红稻熟，去年尘海碧莲枯。信知冠盖追游地，羽客相逢到日晡①。
金塔（宋·黄叔美）	金溪有金源，昔我未尝造。因逢吴道士，言此山水好。金僧来自蜀，所至事幽讨。地名适相符，结茅遂栖老。一朝入石塔，千载锢其宝。白云何漫漫，流水亦浩浩。相传石井头，鞋迹犹可考。安知斯塔内，岁久骨应槁。龛灯长不灭，落叶风自扫。山僧具茗酌，言话颇知道。请题壁间诗，兹行殊草草。所欣得二赵，登览散中抱。日午饷田家，壶觞共倾倒。素心惬清赏，恨不避喧早。偶寻幽侣出，徵逐非所好。归途霜月下，谯鼓更渐报。明朝人事乖，相望不可到①。
宝善堂为薛玄卿题（宋·黄叔美）	人孰不有母，鲜能报其恩。人孰不有弟，鲜能念同根。汉兴尺布谣，郑有誓泉言。所以忧世事，永叹鹡鸰原。缅怀宝善君，生子出孝门。幼习静室业，实为仁爱敦。百金买古宅，乃在清溪濆。堂前种荆树，堂北长慈萱。时从道园中，驾彼白鹤轩。再拜母膝下，殷勤问寒暄。季也一相接，怡然煦春温。溪鱼识啸歌，乌鸟沽盘餐。余适登斯堂，吴公有铭存。阿侄三五辈，削瓜酌清尊。秩然进退间，礼义何其尊。嗟今利夺人，骨肉相仇冤。苍天信可问，薄俗难与论①。
