石桥（宋·范冲）　　七言律诗　押尤韵	石梁杰出望南州，登览从公破旅愁。棋罢未应消一日，人归无奈已千秋。尘缨自喜临流濯，车辖仍逢好事投。莫怪神仙近如许，当年此地绝深幽。
赠永平寺僧了空（宋·范冲）　　七言律诗　押真韵	几回飞锡入红尘，一任随缘自在身。琢句不妨明日用，援琴谁与听阳春。扬眉瞬目如相委，捧腹狂歌即是真。汤饼藜羹奉朝夕，自怜担板小乘人①。
久阴初晴奉陪宫使枢密观梅（宋·范冲）　　七言绝句　押真韵	扫尽阴氛尽见春，荒山风物一时新。谪仙自是和羹手，聊与梅花作主人①。
