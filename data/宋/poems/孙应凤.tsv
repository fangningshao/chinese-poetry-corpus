西塔（宋·孙应凤）　　七言律诗　押庚韵	忆昨慈恩登绝顶，今朝眼界更分明。飞檐高泻银河水，隔岸遥传宝铎声。翥凤呈辉看欲下，浔龙露角望尤勍。凌风好向蓬莱去，一片香云绕足生①。
惠政桥（宋·孙应凤）　　七言绝句　押萧韵	百仞崖边有此桥，地平路稳玉骢骄。惠而知政今如此，拈起桥名问国侨。
双桂桥（宋·孙应凤）　　七言绝句　押歌韵	桥前巧匠剪春罗，桥上亭亭景物和。明夜元宵一团玉，连波还解似金波。
奖溪桥（宋·孙应凤）　　七言绝句　押麻韵	夕照斜阳柳外鸦，杏园衰谢野人家。欲寻春色无寻处，尽在桥边野草花①。
宝藏寺洪钟（宋·孙应凤）　　七言绝句　押冬韵	枕畔鍧然宝藏钟，声从何处入高墉。蜀颅衰臂今如许，唤起穹庐一卧龙①。
虎岩纪游（宋·孙应凤）　　押阳韵	月出山越高，云行月益忙。树影遍空白，疏星避月光。总非往者见，不从意内量。聪明此一进，境界因久忘。深坐庭露淹，山僧促回廊。鼓钟奏天乐，经行重山堂。暮楫动朝梵，初日升屋梁。佛心光见日，林晖洞八方。细雨霏日中，飞烟青逐黄。出门绕山径，两道夹修篁。茗根千百个，却于山隈藏。径深见奇巘，云与戴云望。因之曳竹杖，集伴凌高冈。他年记此际，风花带天香①。
