澄辉阁（宋·周锷）　　五言律诗　押尤韵	雄建俯空阔，下瞻霄汉浮。眼将云漠漠，心寄水悠悠。日暖鸟飞镜，月凉鱼弄钩。行期分此景，家在甬西头。
冯氏万金楼（宋·周锷）　　五言律诗　押尤韵	几年江上梦，黄鹤意悠悠。百尺独临水，万金难买秋。杵声喧药市，栏影枕渔舟。应有壶中客，分身向此游。
题清斯堂（宋·周锷）　　五言律诗　押东韵	万物本空寂，浮生方沼中。鸥轻时出没，萍散只西东。槛外风初息，天边月正融。了无尘可濯，危坐照衰翁①。
和郡守彭吏部按视湖亭凡二首（宋·周锷）　　七言律诗　押尤韵	使君风味压荆州，每为吾民乐更忧。锦里篇章推唱首，浣溪光景促遨头。行春预约花攲帽，把酒方欣雪点裘。岳史年来惭吏隐，扳舆时得从公游。
西湖三首（宋·周锷）　　七言律诗　押庚韵	晓镜初开淑景明，使君风味一般清。舟从菡萏林中过，人在鲸鲵背上行。妙舞屡翻红药燕，清词时啭紫薇莺。赓歌久矣虚前席，肯向樽前恋曲生。
游香山佛迹（宋·周锷）	灵山名达蓬，香水霭薝卜。龙祇久覆护，云物翳深谷。拂衣向劫中，神斧断苍玉。至今天人尊，灵迹印金粟。颇闻开士谶，飞锡隐岩麓。坐令湖海客，香供走川陆。巍巍虔报地，色相俨金屋。缅想旧巾瓶，犹能慰心目。篮舆访莲社，一笑欣自足。抚事动幽寻，畴能念荣辱。松炉袅如见，馀力付棋局。更觉梦中身，翛然百无欲。
