春日田园杂兴二首 其二（宋·杨本然）　　五言律诗　押豪韵	露畦烟陌里，名利等秋毫。引犊随牛放，祈蚕望茧缫。和根挑荠菜，带叶摘樱桃。读罢归来赋，临风欲和陶。
春日田园杂兴二首 其一（宋·杨本然）　　七言律诗	春风建业马如飞，谁肯田园拂袖归？栗里久无彭泽赋，松江仅有石湖诗。踏歌槌鼓麦秧绿，沽酒裹盐菘芥肥。吴下风流今莫续，杜鹃啼处草离离。
