游虎丘（宋·杨颐）	尽日凭高步台阁，意气飘然摆羁缚。灵踪绝迹万千状，群玉排青插寥廓。点头巨石势欲动，突立试剑峭如削。剑池在岭不惮浚，造化神工巧镌凿。寒湫耿耿浸云根，大旱烧云源不涸。跳珠喷激瑩无痕，百斛珠玑缀疏箔。丹青妙手画不到，一点尘埃无处著。僧居占尽佳山景，楼殿高低半丹雘。午斋寂寂山风幽，续断风摇四檐铎。始疑东海转鳌背，蓬莱弱流在西角。千岩万壑看不厌，自谓它山尽糟粕。我来因作神仙尉，得舍尘寰少盘礴。不因仙客为先容，争得看山这一脚。乃知世俗徒扰扰，不若甘心处恬薄。长啸拂衣归去来，旧山亦有云泉约①。
