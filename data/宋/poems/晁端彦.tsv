龙湫观瀑（宋·晁端彦）　　五言律诗　押灰韵	万丈龙湫水，飞流翠碧开。泻疑云汉落，涌若海潮来。飘洒四时雪，喧阗万壑雷。庐山吾未到，气象胜天台①。
无心亭（宋·晁端彦）　　五言绝句　押侵韵	偶坐兹亭上，清风吹客襟。孤云方出岫，相对两无心①。
淮阴有韩亭枚亭步舣舟亭下作（宋·晁端彦）　　七言绝句　押庚韵	韩枚步骘建三亭，故显当时将相名。遐想古人兴废事，乃知英杰此中生①。
醉眠亭（宋·晁端彦）　　押先韵	人生有出处，两事固希全。达则都廊庙，致君尧舜前。声名喧宇宙，指顾生云烟。不然早晦隐，纵意乐当年。第一莫如醉，第二莫如眠。无悔水乡士，子瞻称其贤。埋照不干世，作亭临清泉。欢来即痛饮，酣谑竟长筵。陶陶非假寐，泯绝平生缘。尽得杯中趣，常为枕上仙。影从明月照，名任清风传。愿君遂此志，其乐更相先。醉无三日醒，欲尽百斛船。境界如古莽，魂梦游钧天。莫学不佞者，徇禄遭缠牵。进无济世志，退无负郭田。独醒少意绪，寡睡多烦煎。风波惊性命，鞍马积胝胼。未得立篱下，应难卧瓮边。区区为宿仕，短咏愧非妍①。
丹霞山（宋·晁端彦）　　押先韵	白鹤山头飞瀑，玉箫峰顶生烟。溪上空闻流水，竹间不见真仙①。
