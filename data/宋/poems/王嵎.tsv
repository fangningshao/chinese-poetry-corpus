登更好堂同景思少卿表丈韵（宋·王嵎）　　七言律诗　押冬韵	万里同行一瘦筇，寻山问水有先容。更穷天姥投南路，已过台山第几峰。从此又随双涧月，不妨曾听五峰钟。却从更好堂前望，满眼诗材思不供①。
夜行船（宋·王嵎）	曲水溅裙三月二。马如龙、钿车如水。风扬游丝，日烘晴昼，人共海棠俱醉。客里光阴难可意。扫芳尘、旧游谁记。午梦醒来，小窗人静，春在卖花声里。
祝英台近（宋·王嵎）	柳烟浓，花露重，合是醉时候。楼倚花梢，长记小垂手。谁教钗燕轻分，镜鸾慵舞，是孤负、几番春昼。自别后。闻道花底花前，多是两眉皱。又说新来，比似旧时瘦。须知两意长存，相逢终有。莫谩被、春光僝僽。
