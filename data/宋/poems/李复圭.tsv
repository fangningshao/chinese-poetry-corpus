石桥（宋·李复圭）　　七言律诗　押尤韵	石梁嵲屼据山①流，异迹尝闻记道猷。五百真如谁化灭，三千色界妄探求。灯龛焰古长年在，茗盏花浓继日浮。静境少留尘虑息，松风萧飒又惊秋。
先照亭（宋·李复圭）　　七言律诗　押寒韵	危梁上下庆云端，禅刹翚飞插翠峦。华藏贝多缄秘典，香厨莆塞供珍餐。回廊跨壑千重峻，悬溜当空六月寒。盘礴迥知灵秀境，极高方见地形宽①。
行至龙门先寄尧夫先生（宋·李复圭）　　七言绝句　押庚韵	碧洛青嵩刮眼明，马头次第似相迎。天街高士还知否，好约南轩醉一觥①。
秀峰上方（宋·李复圭）　　七言绝句　押东韵	吴王昔日馆娃宫，殿阁鳞差轶碧空。寂寂香魂招不得，惟馀松柏韵天风①。
句（宋·李复圭）　　押庚韵	老凤池边蹲不去，饥乌台上噤无声①。
