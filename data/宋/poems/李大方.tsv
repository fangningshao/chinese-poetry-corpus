改之下第赋赠（宋·李大方）	刘郎气豪酒豪诗更豪，乃肯折节作赋遗恨无纤毫。诗雄赋老不入世俗眼，仰空大叫索酒歌离骚。刘郎新诗今莫敌，挑战梅社无遗力。果然桃杏一山开，龙马行天晓无迹。锦标重夺更一年，却来走马春风前。撑肠文字五千卷，吟哦得意扬休鞭。世间荣辱俱游戏，莫为功名销壮志。我辈胡颜自古然，刘蕡况是公家事。银杯锦被骕骦裘，呼童唤酒鏖穷愁。自怜却被微官缚，不及相从上酒楼①。
句（宋·李大方）　　押尤韵	三百年来今几秋，天地自老江自流。
