沁园春 刘山春新居（宋·李君行）	三岛十洲，移掇者谁，玉城稚仙。解运诗之巧，裁山剪水，用诗之力，斡地回天。大笑宋初，秀才屋子，著不得官家十万钱。又谁说，李膺豪放，门号龙门。我家呼喝山川。道今日山春莺已迁。汝南山顶上，虎毋久卧，秀溪底下，龙莫长眠。打起精神，护持诗府，推出诗城障山边。山川道，如稚仙肯出，当拜君言。
