感怀（宋·刘木）　　七言律诗　押微韵	几度言归未得归，归心常切故山薇。人于愁处酒难著，春正好时花已稀。残日明池蝌蚪集，绿阴满院伯劳飞。浮生衮衮只如此，未必今朝悟昨非①。
酬卧云（宋·刘木）　　押纸韵	美人隔云水，广永几千里。白日有没时，相思无穷已。夜雨翳灯花，凉风折窗纸。披衣不能寐，讵待闻鸡起。从来志士肠，高若雪山峙。岂不念摧折，藉此可凭恃。蔓草委地滋，孤松插天起。咸若知我深，赠言故及此。
