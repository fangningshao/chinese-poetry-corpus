赠铅山余适正（宋·朱履）	下邳先生头如雪，手把遗编未尝辍。曾吟孝行三百篇，转作蒙求义尤切。朝廷求书遍海隅，不问簪缨与岩穴。先生亲写此书进，郡守封题献双阙。可惜要路无知己，经年不报还蹉跌。或思慷慨诣公车，空守无金肘屡掣。僦屋穷居县市西，生涯有路蒙鸠拙。图书满架不济用，门巷萧条空岁月。去年相见衣不完，今年相见衣频结。奔波辛苦养妻子，未免长裾事干谒。东邻右姓夸铜臭，西舍富儿称金埒。墙屋文绣竞纷华，盘馔腥膻恣罗列。相逢徒解问寒温，谁把斗升济涸辙。才高学富老益贫，口中漫有张仪舌。迩来闻说苦多病，闭门不出经时节。况当催暮岁峥嵘，朔风劲疾高冈裂。城居柴米价转增，往往晨昏更悽屑。曾参居卫肘常见，夫子在陈粮亦绝。古地圣贤贯如此，莫学儿曹暗悲咽。束薪斗米助朝炊，却恐庄周笑濡沫①。
