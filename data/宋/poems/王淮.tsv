高宗皇帝挽词（宋·王淮）　　五言律诗　押真韵	炎祚开中叶，龙翔自有真。挥戈回日照，洗甲挽天津。立极乾坤正，循环雨露新。嗣皇能继志，诗为武功陈。
题福祐王庙（宋·王淮）　　七言绝句　押侵韵	关中失鹿人争逐，一去鸿门不可寻。千古英雄死遗恨，封侯庙食更何心①。
满江红 用吴渊吴潜二公韵（宋·王淮）	踏遍江南，予岂为、解衣推食。谩赢得、烟波短棹，月楼长笛。看剑功名心已死，积薪涕泪今谁滴。想中原、一望一伤情，英雄客。形势地，还如昔。谈笑里，封侯觅。岂有于前代，无于今日。龙豹莫藏韬略手，犬羊快扫腥膻迹。看诸公、事业卜枭卢，何劳掷。
