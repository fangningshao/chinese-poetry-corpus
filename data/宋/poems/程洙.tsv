秋晚怀友（宋·程洙）　　五言律诗　押侵韵	长亭一樽酒，犹记别时斟。碧草思前梦，黄花见此心。关河秋北望，天地日西沈。遥想山中桂，何人月下吟①。
雨晴（宋·程洙）　　五言律诗　押文韵	溪雨生流水，山晴出白云。花来风逐逐，泥遣燕纷纷。客路犹千里，春光已十分。归从都下者，相遇说新闻。
奉送丞相讷斋程先生二首（宋·程洙）　　七言律诗　押侵韵	先生富贵本无心，冰节从来照士林。三载调元名愈重，七章告老意何深。九重屡挽音形玉，一念难回归散金。此是吾邦真伟事，清风万古孰追寻。
