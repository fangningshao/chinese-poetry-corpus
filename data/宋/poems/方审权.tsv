挽德润（宋·方审权）　　五言排律	力挽端平疏，追还元祐风。祇今名未正，自古直难容。去国身如叶，忧时鬓易蓬。转输烦计使，镇抚仗元戎。化寓文章内，人游礼乐中。五年怀赤子，一念契苍穹。宠仅优奎阁，言犹简帝聪。顿忘前席召，虚抱死疆衷。预决同师鲁，先知即了翁。至诚存素履，定力见临终。族党哲人逝，朝家善类空。我为天下哭，非但哭吾崇①。
