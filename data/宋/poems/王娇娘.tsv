卜算子（宋·王娇娘）	君去有归期，千里须回首。休道三年绿叶阴，五载花依旧。莫怨好音迟，两下坚心守。三只骰儿十九窝，没里须教有。
菩萨蛮（宋·王娇娘）	郎今去也抛奴去。恨共离舟留不住。扶病别江头。沾襟泪雨流。路远终须别。一寸肠千结。此会再难逢。相逢只梦中。
减字木兰花（宋·王娇娘）	莲闺爱绝。长向碧瑶深处歇。华表来归。风物依然人事非。月光如水。偏照鸳鸯新冢里。黄鹤催班。此去何时得再还。
