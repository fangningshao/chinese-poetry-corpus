义役（宋·汪师旦）　　押寒韵	管窥当世务，如见肺与肝。惟有差役法，立判最为难。姑以一乡论，利病胡可殚。地里有宽狭，户籍有耗繁。富者产日聚，贫者税不㨏。懦者畏如鼠，强者虎而翰。选以流水法，物力匪一般。否则白脚差，又有丁户单。龉龃常不齐，可充凡若干。今之凫鹜辈，舞文过于残。往往凭一纸，火急追至官。曰汝充保副，诘奸不停鞍。曰汝任户长，催科不容餐。稍或稽听命，怒诃裂巾冠。长官一不察，扬波助其澜。箠械微完肤，路行为悲酸。平民如冤苦，回睇生理乾。事势不获已，交兴争讼端。甲寻乙之后，乙搜甲之瘢。碎家犹未平，宁复生聚欢。仁人一动心，不作秦越看。奏曰举义役，少舒民力刓。而我贤令尹，风流谢家兰。和气春可掬，冰壶照人寒。一班试政事，暂辍登金鸾。譬如奏庖刀，所至悉髀髋。黄童共白叟，环坐相团圞。不图见良法，喧哗绝愁叹。顾愚庸且陋，末学事邯郸。所恨乏良策，持以贽识韩。一部淳熙书，井井不可刊。更观义役行，始自陈淳安①。
