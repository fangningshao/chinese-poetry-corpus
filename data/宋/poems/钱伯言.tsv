建炎丞相成国吕忠穆公退老堂诗（宋·钱伯言）　　七言律诗　押东韵	今代麒麟第一功，十年勋德与天通。岂知乐圣衔杯地，长在重溟倒景中。避宠不妨成远别，养花无意在珍丛。角巾私第何须问，自有公言满舜聪。
次韵奉和蒙著太尉澹山见示长句（宋·钱伯言）　　七言排律　押真韵	澹岩宛在进江滨，多少篇章刻翠珉。闻道凤凰将九子，恰逢花木正中春①。杖游岂为知名久，历览悬知啸侣频。林外鸟声应报客，溪头梅子已生人。茅茨信我无三顾，物象因君遂一新。试共携筇采灵草，幽岚何必与天邻②。
澹山岩二首（宋·钱伯言）	老眼遍四方，兹焉真鲜俪。室圜悬磬如，天侧偃盖似。谁移巨蟒宅，孰受祖龙使。祗同澹竹名，佳哉亦少味。
戏书送澹山入院（宋·钱伯言）　　押东韵	云本无心出岫，水岂有意趋东。势或使之然者，何妨巾拂谈空。
句（宋·钱伯言）	华戎交气俗，淮汴倒清浑①。
