皇太后回銮颂（宋·吴𣓨）	于皇睿明，运符中兴。绵宇肃清，乾夷坤宁。孝思兢兢，交三圣灵。惟我文母，远征朔土。苍旻眷顾，显持阴护。爰居爰处，储降祉祜。睿明绍休，匪豫匪游。人谋鬼谋，迎亲是求。夜靡安席，昼靡安几。宸心窃至，迎亲是议。皇帝曰咨，命尔辅臣。朕有大计，储思唯亲。辅臣稽首，对扬圣志。惟断乃成，愿破群议。皇穹隆赫，鉴兹至德。风行万国，耸动蛮貊。诞扬天声，四征弗克。敌人震惊，稽颡寻盟。遣使旁午，愿旋銮辂。稽考旷古，且未曾睹。帝曰休哉，大庆鼎来。喧传九垓，疾如惊雷。乃严法驾，乃饰次舍。千舆万马，出疆以迓。文母在远，雷剥曰舒。六龙驾辇，陟巘嵩呼。济彼洪流，天星翼舟。微波聿收，瑞气横秋。文母遄临，千官则仪。欢声戴驰，霆震风飞。銮车至止，幅璬咸喜。丕照盛美，实天所启。有汉高祖，安忍无亲。与言分羹，实忝前闻。有唐德宗，求之莫获。莫享天心，实有惭德。惟我皇上，圣孝绝伦。念兹在兹，虞舜周文。韪哉鸿休，卓绝殊尤。二圣重欢，亿万斯秋。究观自昔，发挥伟绩。有颂有诗，以诏无极。眷兹日月，宁容图绘。小臣献颂，乐府是配①。
