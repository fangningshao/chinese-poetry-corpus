手植桧（宋·孔舜亮）　　五言排律　押阳韵	圣人嘉异种，移对诵弦堂。双本无今古，千年任雪霜。右旋符地顺，左纽象乾纲。影覆诗书府，根盘礼义乡。盛同文不朽，高与道相当。洙泗滋荣茂，龟蒙借郁苍。毓灵全木帝，钟秀极勾芒。气爽群居席，烟凝数仞墙。阴连槐市绿，子落杏坛香。布露周千尺，腾凌上百常。傍欺泮林小，远笑峄桐黄。屹若擎天柱，森如出日桑。风中雕虎啸，云际老龙骧。直欲惊魑魅，端疑待凤凰。鳞差阙巩甲，干错羽林枪。大节忠臣概，坚心志士方。鲁宫侵不得，秦火纵何伤。宣子休誇树，姬人漫爱堂。松卑虚视爵，花贱柱封王。谁念真儒迹，何当议宠章①。
