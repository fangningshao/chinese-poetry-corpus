耆英会诗二首 其一（宋·刘几）　　七言律诗　押真韵	司徒硕德今无比，太尉殊勋固绝伦。偶以暮年陪盛宴，喜将白发照青春。八公有秽山空著，四皓当衰心且伸。元老相望疏迹在，不应此会愧前人。
耆英会诗二首 其二（宋·刘几）　　七言绝句　押尤韵	制举省元推二相，龙头昔日属宣猷。人间盛事并遐算，一席几盈九百筹①。
花发状元红慢（宋·刘几）	三春向暮，万卉成阴、有嘉艳方坼。娇姿嫩质。冠群品，共赏倾城倾国。上苑晴昼暄，千素万红尤奇特。绮筵开，会咏歌才子，压倒元白。别有芳幽苞小，步障华丝，绮轩油壁。与紫鸳鸯、素蛱蝶。自清旦、往往连夕。巧莺喧翠管，娇燕语雕梁留客。武陵人，念梦役意浓，堪遣情溺。
梅花曲 以介父三诗度曲 其一（宋·刘几）　　押阳韵	汉宫中侍女，娇额半涂黄。盈盈粉色凌时，寒玉体、先透薄妆。好借月魂来，娉婷画烛旁。惟恐随、阳春好梦去，所思飞扬。宜向风亭把盏，酬孤艳，醉永夕何妨。雪径蕊、真凝密，降回舆、认暗香。不为藉我作和羹，肯放结子花狂。向上林，留此占年芳。
梅花曲 其二（宋·刘几）	结子非贪，有香不俗，宜当鼎鼐尝。偶先红紫，度韶华、玉笛占年芳。众花杂色满上林，未能教、腊雪埋藏。却怕春风漏泄，一一尽天香。不须更御铅黄。知国色，禀自天真殊常。只裁云缕，奈芳滑、玉体想仙妆。少陵为尔东阁。美艳激诗肠。当已阴未雨春光。无心赋海棠。
