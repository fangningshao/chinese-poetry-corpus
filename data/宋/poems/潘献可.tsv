春晚三客同出郊归途甚醉（宋·潘献可）　　五言律诗　押支韵	寻友逢三益，追欢且一时。买鱼呼野艇，沽酒认村旗。暂觉行歌乐，何妨醉舞僛。牧儿休骇愕，横笛且须吹。
四月十八日之桐川（宋·潘献可）　　五言律诗　押删韵	白鸟苍烟外，黄鹂绿树间。雨晴初有路，云薄不藏山。村酒成孤酌，征鞍厌独攀。日长人自倦，更觉马蹄悭。
固城怀归（宋·潘献可）　　五言律诗　押微韵	税驾蚕将老，旋车燕欲归。人情秋思薄，酒力晚风微。青鬓愁边改，丹心老去违。吾庐元不远，望断白云飞①。
初至庄舍（宋·潘献可）　　五言律诗　押侵韵	鹭立汀沙晚，牛眠径草深。黄花浮荇带，红叶下枫林。客路溪中断，柴门水半侵。一廛收岁晚，聊复此幽寻①。
寓舍偶题（宋·潘献可）　　五言律诗　押文韵	习懒身无用，幽偏性所欣。校书随马队，临帖爱鹅群。公子悲春草，佳人隔暮云。北山归计决，未信有移文①。
