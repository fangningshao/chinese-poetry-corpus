元夕雨（宋·李揆）　　五言律诗　押蒸韵	山县逢元夕，东风雨溅灯。渔篝临远浦，鬼火附寒藤。酒市可罗雀，官僚皆曲肱。狂歌吾老矣，犹记旧时能。
寒食出郊三首（宋·李揆）　　五言律诗　押灰韵	寒食深山路，桃花雨里开。可怜传檄出，不为踏青来。泥滑竹冈下，鸡鸣田舍隈。丘园二十里，松槚有馀哀。
吉祥寺（宋·李揆）　　五言律诗　押麻韵	带雨溪云重，依山石路斜。聊乘阮孚屐，径入梵王家。接竹引流水，栽篱护野花。簿书有期会，无地老烟霞①。
登县楼（宋·李揆）　　七言绝句　押删韵	一水中分南北市，插天蒙末有佳山。太平官府原无事，聊放衰翁半日閒。
行乡（宋·李揆）	园林二月春才半，朝日曈眬天气暖。东风放尽柳梢青，已有黄鹂娇睍睆。波翻嫩麦绿连坡，露入夭桃红满眼。笋舆乘兴入招提，苾刍留我炊香饭。山泉煮茗味更长，又得禅林半朝款。突兀丰碑三百年，古人事迹今苔藓。临风抖擞簿书尘，倚杖须臾归已晚。耕夫夹道看长官，百钱赠汝聊旌劝。从容后骑毋疾驱，要数前山苍翠点。
