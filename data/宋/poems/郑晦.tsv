浮丘祠（宋·郑晦）	青天志欲骑长虹，半生双眼四海空。题诗远寄广成子，笔力万仞摇崆峒。前年鹤背乘天风，翻然回首江之东。束书归隐黄山中，山中偶遇浮丘翁。人生寰宇总过客，呼酒浇愁醉李白。十亩耕云种紫芝，酣歌击石嫌春窄。招浮丘，乾坤到处堪遨游。丈夫有志身徇国，逢时无意干封侯。皇天恩泽盈遐陬，忍视吴楚森戈矛。黄金白璧岂足尚，我爱文章有官样。长篇欲向庵壁题，凭陵豪气三千丈。住庵道人请书壁，秃毫轰雷停不得。飞香洒雪淋漓湿，一夜寒风瘦蛟泣①。
