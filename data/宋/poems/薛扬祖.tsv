郊居写志（宋·薛扬祖）　　五言律诗　押东韵	过庭闻曲礼，在野习王风。世乱思休否，儿愚藉发蒙。云霞海色里，烟火雨声中。所喜田间事，比邻自昔同。
送表弟朱拙夫以县尉赴新安（宋·薛扬祖）　　七言律诗　押阳韵	散金结客不求偿，落落生平此热肠。七尺许君何慷慨，一朝用世果循良。满城山色侵官舍，遍地溪声度女墙。邑长若逢潘岳辈，肯教名独起河阳①。
与张枢密话旧作（宋·薛扬祖）　　押真韵	羸躯苦善病，日与药裹亲。藉彼参苓功，扶此忧患身。思君若饥渴，相怜同病人。余身本蒲柳，宁俟秋风晨。君诚松柏姿，何患不长春。容面一若丹，鬓发一若银。来日安可期，往事曷足陈。不能罄君罍，奚以浣我尘。吹笙将鼓瑟，惭余非嘉宾。
