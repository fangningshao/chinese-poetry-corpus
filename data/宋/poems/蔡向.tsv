留题授上人曲肱斋（绍兴己巳）（宋·蔡向）　　五言律诗　押先韵	莫笑此斋小，曲肱聊度年。玉楼容十二，世界纳三千。亦可罗尊俎，何妨散简编。戏余留岁月，墙远不能前①。
题隐真宫（宋·蔡向）　　七言律诗　押元韵	福地流传号隐真，麻姑曾款蔡翁门。臼舂云子自堪饱，井溢丹泉便可吞。山露五峰疑指爪，溪盘百叠想裙痕。我来既蹑灵踪后，知是仙家第几孙①。
题张子正观察溪风亭（宋·蔡向）　　七言律诗　押支韵	雅致园林景特奇，綵亭斜跨水沦漪。影摇碎日浮霜簟，声触危栏倚钓丝。岸帻不妨横醉榻，萦眉时复度新词。溪山风月年年好，长与高人啸咏期。
题洪景伯分绣阁（宋·蔡向）　　七言律诗　押尤韵	杰阁横空爽气收，一时胜槩压岩幽。要将绣岭匿峰色，分入霞城栖月楼。雌霓挂檐供彩笔，雄风拂面快金瓯。才华便合冲霄去，应为看云却少留①。
赠幽谷老人（绍兴丙子）（宋·蔡向）　　七言律诗　押真韵	芒鞋踏破两淮尘，梦断邯郸迹未陈。唳鹤啼猿犹有恨，岩花涧草总相亲。三生顿悟旧缘在，一笑还惊熟处新。瓶钵剩添风月满，与君同是再来人①。
