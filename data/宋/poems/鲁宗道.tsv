送僧归护国寺（宋·鲁宗道）　　七言律诗　押侵韵	倏来倏去本无心，旧国王家念正深。犹喜大缘逢景运，不辞千里答嘉音。人间话道经三伏，岛外栖禅指二林。留别皇都有新偈，苦将泡幻喻升沈①。
洗药源（宋·鲁宗道）　　五言绝句　押阳韵	采得千年药，临流净洗藏。至今源里水，犹带旧时香。
登黄山（宋·鲁宗道）　　七言绝句　押先韵	三十六峰凝翠霭，数千馀仞锁岚烟。轩皇去后无消息，白鹿青牛何处眠。
莲花源（宋·鲁宗道）　　七言绝句　押尤韵	花开十丈照峰头，露褪红衣烂不收。太乙真人多逸兴，稳眠一叶泛中流①。
题汤泉院壁（宋·鲁宗道）	黄山胜地烟霞明，朱砂泉暖肌肤醒。鸟声不断山不坏，今人古人徒营营。暂来谁更辞硗确，抖擞尘缨聊浣濯。灵泉去病功绩深，无人复创为高阁。
