桃源图（宋·冯信可）	桃源东回溪转长，桃花开时春日光。幽禽出树乱红落，游鱼吹花流水香。山人正住溪之浒，屋角花开自成坞。寻源未许武陵人，隐者但作桃花主。拄杖穿花来水头，禽鱼亦解识风流。往来况有樵云叟，何惜衔杯同唱酬。一尊如出桃花色，花落尊中已无迹。醉乡泠泠白日闲，黄尘滚滚青山隔。明年此日桃花开，何人净扫溪阴苔。我亦天台约刘阮，春风一棹酒船来①。
