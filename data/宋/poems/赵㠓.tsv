同云叟道人季西弟宿祈泽寺晨起示以此诗（宋·赵㠓）　　押侵韵	道人自捲衣，欲往夫子林。形瘦若鹳鹤，复作鹳鹤音。此音久不已，扰我清静心。听尔纵好语，鼎足三竹簪。松扃启虚晓，将见晨曦侵。霜风满招提，出望青烟岑。从君行逾年，壮我方外吟。会须速招隐，脱身事幽寻。尚为城郭叟，愧尔壁间琴。
云叟道人自夫子林骤款段先我而归口占一诗戏之（宋·赵㠓）　　押先韵	道人乘款段，辄尔驰山川。翻然两角巾，似与风争颠。左手不停勒，右手复争鞭。乌裙拍马腋，欲拟鹤升天。释耕观者人，莫知所以然。定疑云路阔，坠落骑鹿仙①。
