寒食寓怀（宋·梁颢）　　五言律诗　押歌韵	明日一百五，春风馀几何。愁随新火出，病忆故人多。草色墙阴合，花香宿雨和。耿怀殊不寐，终夕扣壶歌①。
赠淳于公归养（宋·梁颢）　　七言律诗　押庚韵	恳辞浮宦振家声，悬忆高堂指去程。选籍便通闺籍美，綵衣兼映锦衣荣。推恩半俸供甘旨，守道全家试满盈。我恨无亲可归养，与君言别若为情①。
寒食值雨（宋·梁颢）　　七言绝句　押元韵	春波微绿草连门，寒食烟光可断魂。细雨隔帘烟火灭，落花风动欲黄昏。
厌气台（宋·梁颢）　　七言绝句　押灰韵	天生王气何能厌，嬴氏空劳筑此台。今日我来台上看，残春寂寞野花开①。
