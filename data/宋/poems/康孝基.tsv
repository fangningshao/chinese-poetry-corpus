游虎邱（宋·康孝基）　　五言律诗　押庚韵	虎邱天下名，胜概状难成。入寺登山险，开门见路平。云连松色翠，风度磬声清。好便称居士，安闲过一生。
春游（宋·康孝基）　　七言律诗　押删韵	行春喜入虎邱山，按辔风和草色闲。寺内翠微松桧里，空中绀宇水云间。桃花时作翻翻落，苔藓晴留点点斑。不为白公为太守，霓裳一曲暮回还①。
寄题神山县玉兔寺（宋·康孝基）　　七言律诗　押先韵	国朝梵刹多新额，玉兔名存四百年。曾为皇唐称瑞应，得于炎宋保流传。荆山温润尝凝化，月窟精神主缺圆。寺记废兴书异事，丰碑采摭尽雕镌①。
