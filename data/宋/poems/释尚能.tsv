江行（宋·释尚能）　　五言律诗　押支韵	渺然寒水上，四望尽无涯。沙迹迎潮没，天形接海垂。坏衣汀霭湿，疏磬苇风吹。今夜犹船宿，还应与月期。
送简长师陪黄史君（宣旦）归浙右（宋·释尚能）　　五言律诗　押寒韵	相送随旌旆，离情亦万端。霜洲枫落尽，水馆月①生寒。接话尝茶遍，联诗坐漏残。归期在岩屋②，郡邸想留难。
送本如上人归四明（宋·释尚能）　　五言律诗　押微韵	随缘离旧隐，秋后却思归。古寺山光满，重城海气围。道孤愁作客，年长重忘机。此去何人见，云根掩竹扉。
送秀登上人（宋·释尚能）　　五言律诗　押鱼韵	又负空囊出，都城难久居。西风随雁急，寒柳向人疏。野宿灯分烧，船斋磬动鱼。如逢北来客，应寄社中书。
京口僧院（宋·释尚能）　　五言律诗　押歌韵	渺漠人烟外，禅居静趣多。山遥天接树，江阔日生波。鸣橹时邻响，征车旧绝过。清风数声磬，应不入渔歌。
五言四十字奉寄四明礼师道人（宋·释尚能）　　五言律诗　押真韵	昔年惭不识，今日羡仍频。造疏传他域，谈空聚远人。龛灯孤敌暗，庭柏瘦无春。渐老思山甚，相逢会有因①。
中秋旅怀（宋·释尚能）　　五言律诗　押东韵	所畜惟骚雅，兼之得固穷。望乡连北斗，听雨带西风。稼穑村坊远，烟波路径通。冥搜清绝句，恰似有神功①。
金山寓居（宋·释尚能）　　七言律诗　押文韵	风霜千里未归身，古迹迟留外俗群。月到天心当刹见，涛分山脊在楼闻。倚吟老树栖沙鸟，寄卧虚岩贮海云。唯恐雪晴行兴动，迢迢楚路与吴分①。
句（宋·释尚能）　　押删韵	关河虎符重，殿阁兽樽闲（送孙大谏知永兴）。
