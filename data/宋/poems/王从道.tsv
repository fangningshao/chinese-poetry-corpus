夔州歌简晁子西（宋·王从道）	白帝夔州万古城，全蜀东门下相控。瞿唐滟滪势崭绝，赤甲白盐光澒洞。峡雨关云朝莫征，烟叶水花洲渚共。少陵冥寞减光辉，山川草木今谁讽。明知风物待组织，可笑可笑浪嘲弄。逸亭野老泛舟来，迥立苍茫游览纵。旋提燕拂呵物象，试吐清音激鸾凤。江头一见晁广文，客里倡酬无乃奉。天生之子映昭代，与我突出万人众。古来道合事襟期，有作正须行雅颂。下瞰一隅会万景，岂无江灵为供送。请君作诗如画图，收拾形容未宜空①。
