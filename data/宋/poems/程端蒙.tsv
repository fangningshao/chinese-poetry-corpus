省过（宋·程端蒙）　　七言律诗　押微韵	此道从来信不疑，安行何处履危机。无心更与世俯仰，有口不谈人是非。悔吝愆尤须谨细，存亡得失要知几。师门有意无人会，一饷忘言对落晖①。
绝句（宋·程端蒙）　　七言绝句　押歌韵	满城尘土污人甚，出郭青山入眼多。拿取小舟烟雾里，此生真个老渔蓑①。
送次卿兄还新安（宋·程端蒙）　　押支韵	闻君戒明发，值此深秋时。相送碧山下，殷勤荐离卮。与君夙通谱，况尔学同师。所期在闻道，肯为矜文辞。易通久沦没，遗书亦参差。向非考亭翁，入德将焉施。驾言各勇往，实践仍精思。圣贤去千载，凛凛如在兹。君归歙水上，岂徒事耘耔。至言启茅塞，予方日孜孜①。
