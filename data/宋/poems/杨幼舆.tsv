龙潭祷雨记事（宋·杨幼舆）	戴星蹑履谒灵祠，俯瞰龙宫映绿漪。镜样清潭三百尺，峰峦环绕耸苍碧。道旁野老忽长嘘，昔也原为安民居。嫂笑小姑借梳掠，插梳横耳走送却。姑嗔大嫂方作喧，迅雷陷宅变深潭。是时水底犹存屋，入夜人闻尚舂粟。历年既久已无形，神龙守护称安灵。呼吸风雷作云雨，爰与人间茂禾黍。大观邦人因祷祈，沛然甘澍满郊圻。人皆怀惠颂灵迹，侯爵初封助欢怿。近时响应达朝廷，屡颁显号莫与京。我来假守三逢夏，每遇乾枯叩祠下。灵湫一滴涨塞天，冲倒天河频有年。终始恩波如一日，躬趋端拜感何极。肃容亲炷一瓣香，稽首皈依谢休祥。潭心水面跳双鲤，已觉威灵示人喜。南游行矣归故乡，更愿神兮长久与民作丰穰。
游老君洞（宋·杨幼舆）　　押尤韵	阴阳无端更去流，世间盛福难全收。古人一麾耻外郡，今我半刺来边州。到官未久出按县，满眼猺獞森戈矛。谁知造化默相补，玉融山水何清幽。苍崖翠壁老君洞，健非巧宦能兼游。万岁乳成滴白柱，一卷溪畔眠青牛。真仙遗迹览不尽，散发坐石临清流。洒然形质已自失，欲酿溟滓觞浮邱。襟怀浩浩隘八极，身外何物非轻沤。数声长笑下山去，几点白云天际头①。
