全州（宋·陈昉）　　五言律诗　押删韵	湘中惟此郡，地接五溪蛮。楚水波长碧，尧时竹尚斑。昔曾行乐处，今在梦魂间。桥是先公建，休言我涕潸①。
落花（宋·陈昉）　　七言律诗　押东韵	兰麝香消委废宫，纷纷漠漠夕阳中。长门梦断金闺月，南国歌残玉树风。流水池塘春色去，绿阴庭院綵云空。西园半醉休回首，烟草凄凄雨正红①。
宫词（宋·陈昉）　　七言绝句　押阳韵	桂影婆娑玉殿凉，风传花漏夜声长。内人亦有思仙者，月下吹箫引凤皇①。
寒食湖上（宋·陈昉）　　七言绝句　押先韵	花瘦水肥三月天，画桡双动木兰船。人家尽换新榆火，唯有垂杨带旧烟①。
诗一首（宋·陈昉）	二十馀年作吏人，后园花木也成林。尽是笔头那撚得，枝枝叶叶有冤声。刑重惟恐囚人怨，情轻又怕本官嗔。不知无事早归去，免得生魂对死魂①。
