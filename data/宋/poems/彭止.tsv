题辛稼轩斋（宋·彭止）　　七言绝句　押真韵	棋子声乾案接尘，午窗诗梦暖于春。清风不动阶前竹，谁道今朝有故人①。
四贤古风寿帅阃 老聃子（宋·彭止）　　押纸韵	昔在羲皇前，遂有郁华子。苍姬握图箓，更出为柱史。应世抑何久，万有千馀祀。一日将度关，昆崙且西指。短车驾青犊，上有紫云起。占风知圣人，再拜勤尹喜。授之五千言，试一撮玄旨。是身求不殆，其要在知止。万事皆倘来，轩冕直寄耳。乘云游太清，坐进长生理。
四贤古风寿帅阃 广成子（宋·彭止）　　押阳韵	崆峒郁岧峣，直上万丈强。中有广成居，白石砌华房。抱神靡自役，室静蔼生光。岁丁千二百，来今讵可量。土德方在御，斋心造其旁。至道顾何在，愿一示其方。云飞不待族，木落不待黄。形劳精则摇，于道未相当。失之下为士，得者上为皇。妙训閟玄局，为公发天藏。诚能守其一，智故兼相忘。往游无极乐，二仪久相长。
四贤古风寿帅阃 赤松子（宋·彭止）　　押支韵	古之得道士，住世讵可期。吾观赤松子，宛在神农时。随飙欻上下，分职为雨师。炎皇女得仙，驭气常追随。帝降以逮王，嬴氏接苍姬。更革非一代，隐见不可知。赤精制六合，子房定王基。功成应天道，挺身往从之。名列太玄童，玉女如婴儿。愿言踵高躅，寿命一如斯。
四贤古风寿帅阃 和安老人（宋·彭止）　　押质韵	煌煌王侯族，富贵甘如蜜。飘飘学仙侣，翅举自蓬荜。且如王子晋，玉笙吹已毕。白鹤忽来寻，乘虚气何逸。刘安振其后，飞腾闻举室。微如鸡犬类，云间讵相失。斯乃帝王孙，安在岩穴出。至今和安老，千载与相匹。沙土暨云阳，闻诸经所述。此地可长生，得之养形质。乃知朝市隐，胜彼山林日。和平能毓气，安静常抱一。号名岂虚假，是谓练形术。焉用采昌阳，宁须茹芝朮。从今列仙传，当续更生笔①。
满庭芳 寿平交五十（宋·彭止）　　押歌韵	月闰清秋，时逢诞节，画堂瑞气多多。遥瞻南极，瑞彩照盘坡。好是年才五十，身当贵、福比山河。无些事，方裙短揭，时复自高歌。欢娱，当此际，香燃宝鸭，酒酌金荷。恣柳腰樱口，左右森罗。纵有人人捧拥，争得似、正面嫦娥。思量取，朱颜未老，好事莫蹉跎。
杏花天（宋·彭止）	夜来小雨三更作。近水处、小桃开却。玉女向晓掀朱箔，似与花枝有约。绿池上、柳腰纤弱。燕子过、谁家院落。春衫试着香罗薄，无奈东风太恶。
句 其一（宋·彭止）　　押尤韵	天西玉一钩①。
