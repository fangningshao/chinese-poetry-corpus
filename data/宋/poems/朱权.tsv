绍熙辛亥岁迁居星洲述怀（宋·朱权）　　五言排律　押青韵	别墅今为宅，芳洲古号星。一溪萦似带，群岫列如屏。缭绕蟠龙势，回旋翥凤形。紫峰钟美瑞，秀丽炳神灵。峻岭通山去，寒潭对刹渟。高岩双杰出，斜谷独深扃。鸥鹭遵幽渚，牛羊散远汀。春花纷外野，秋月可中庭。筑室歌鸿雁，谋邻咏鹡鸰。来居犹未久，补弊不遑宁。爱竹留新笋，看松养茯苓。采山收美茹，钓水得鲜鲭。檠短亲诸子，窗明勘六经。桂香思璧水，槐影记枫庭。事业姑藏器，功名会发铏。岂无牙父志，当遇子期听。雕鹗须逢运，骅骝岂恋坰。祇今时合待，拄笏谩名亭①。
