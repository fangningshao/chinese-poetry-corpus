赠胡季昭（宋·宋自适）　　七言律诗　押东韵	凛凛庐陵一澹翁，飞扬复起振高风。周无二叔圣何别，商有三仁道则同。孤迹本如云出岫，清名应比日行空。翩翩雁影梅花外，雪片飞来酒对中①。
谢馈药（宋·宋自适）　　七言律诗　押麻韵	投老如僧不出家，羸躯无奈病相加。头旋似倚当风柳，目眩如看隔雾花。高束诗书参素问，尽抛琴剑学丹砂。旧时载酒今怀药，解识扬雄独有巴。
咏猿（宋·宋自适）　　七言律诗　押删韵	生长楩楠紫翠间，攀翻接手饮潺湲。卧惊落叶霜华重，叫彻山空月影闲。蹭蹬失身拘竹栅，飘萧飞梦绕松关。平生捷巧何由逞，缩臂无言看远山①。
送谦父弟（宋·宋自适）　　七言绝句　押支韵	日用功夫在细微，行逢碍处便须疑。高言怕被空虚笑，阔步先防堕落时①。
早行（宋·宋自适）　　七言绝句　押寒韵	西郊云起白漫漫，近树遥峰欲辨难。山下几多迷路者，人间方梦大槐安①。
赠画士陈兄（宋·宋自适）　　七言绝句　押支韵	解衣盘礴任猜疑，神悟如狂又似痴。学到却须坚自守，世间绝艺少人知。
赠医齿道人（宋·宋自适）　　七言绝句　押麻韵	病欺年去故相加，要害先攻两辅车。解后神工如掇拾，愧无樽酒对榴花。
句（宋·宋自适）　　押阳韵	老去放令心胆健，后来留得姓名香（赠陆伯微）。
