狗子无佛性（宋·释心道）　　五言绝句　押虞韵	狗子佛性无，老蚌吐明珠。西川鸣杜宇，江南啼鹧鸪。
野狐（宋·释心道）　　七言绝句　押灰韵	石崇富贵篯铿寿，潘岳容仪子建才。但愿东风齐著力，一时吹入我门来。
勘婆（宋·释心道）　　七言绝句　押尤韵	三月春光上国游，祥云瑞气锁龙楼。亲从宣德门前过，更问行人觅汴州。
烧木佛（宋·释心道）　　七言绝句　押先韵	彭祖八百乞延寿，秦皇登位更求仙。昨向天津桥上过，石崇犹自送穷船①。
呈佛鉴禅师偈（宋·释心道）	赵州有个柏树话，禅客相传遍天下。多是摘叶与寻枝，不能直向根源会。觉公说道无此语，正是恶言当面骂。禅人若具通方眼，好向此中辨真假。
偈（宋·释心道）　　押有韵	师子嚬呻，象王哮吼。云门北斗里藏身，白云因何唤作手。三世诸佛不能知，狸奴白牯却知有。雨打梨花蛱蝶飞，风吹柳絮毛毬走。
宣和改元改僧为德士作偈（宋·释心道）	祖意西来事，今朝特地新。昔为比丘相，今作老君形。鹤氅披银褐，头包蕉叶巾。林泉无事客，两度受君恩。
宣和二年复僧作偈（宋·释心道）　　押支韵	不挂田衣著羽衣，老君形相颇相宜。一年半内闲思想，大底兴衰各有时。
举临济人灭嘱三圣因缘作偈（宋·释心道）	正法眼藏瞎驴灭，临济何曾有是说。今古时人皆妄传，不信但看后三月①。
偈（宋·释心道）	契丹打破波斯寨，夺得宝珠村里卖。十字街头穷乞儿，腰间挂个风流袋①。
