送程给事知越州（宋·莫渊）　　五言排律　押尤韵	北虏分庭正，东藩得郡优。兼曹抛玉殿，重阁指蓬邱。节制连江海，封疆直斗牛。地虽邻故里，人始识元侯。合浦珠还日，长河虎渡秋。溪山归胜览，风月入冥搜。使旆天边去，楼船鉴里游。茶枪香泛泛，竹箭绿修修。乐苑花犹卉，兰亭水尚流。千寻经石篑，八月看潮头。萧寺逢支遁，山阴忆子猷。昔贤尝纵乐，太守好销忧。倒载何妨作，扁舟未可谋。朝纲须急治，民瘼俟全瘳。青琐从虚位，朱幡且少留。行当宣室召，还应傅岩求。德望终归用，愚蒙祇自愁。官资卑执戟，身势类浮鸥。每玷乡人荐，长思国士酬。那堪闻叠鼓，惆怅送行辀①。
