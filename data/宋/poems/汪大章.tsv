哭大愚吕公（宋·汪大章）	一封朝奏夕南迁，抖擞精神笑出关。只有诗书来眼底，更无侪辈敢通函。圣恩宽大时时降，天意难明特地悭。鬻药买田非立异，甘心只作林泉计。所求于世如斯尔，造物云何降毒厉。嗟哉我公虽下世，万古千秋未尝逝。家庭学问诚难继，我公超道独能诣。日月有光还有翳，行人潸然咸出涕。嗟哉我公虽下世，万古千秋未尝逝。往年苍天夭伯氏，归咎云发千圣秘。迁客萧寺独羁寄，未知曷犯苍天意。嗟哉我公虽下世，万古千秋未尝逝①。
