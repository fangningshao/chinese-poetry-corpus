明妃（宋·程鸣凤）	汉宫粉黛应无数，明妃却向毡城路。自怜倾国不用金，翻被一生颜色误。世间那有真妍媸，明妃马上休伤悲。不信但看奇男子，多少尘埋未见知①。
晦庵亭（宋·程鸣凤）　　押元韵	古来何物支乾坤，除四书外旁无门。晦翁乘风游混沦，天宇扫扫浮云昏。周程扶起周孔尊，只手闸断狂澜奔。当时正气横八垠，犹尔不免遭群喧。曾几何日班廷鸳，晓梦有栩枌榆村。翁已仙去谁招魂，有亭渠渠波沄沄。风烟苔径新屐痕，滕侯肯堂之弟昆。溪山荏苒更寒暄，空馀碧树吟霜猿。人间兴废谁能论，桑田可变海可翻。翁之所恃无有焉，斯文不死道常存①。
杨历岩（宋·程鸣凤）　　押陌韵	银河底穿不可塞，一泻砰砰下空碧。峰高云邃源荒茫，但见岩飞练千尺。我来导之赴苍壑，流出凌江散天泽。馀波直赴黄木湾，飓卷鳌翻浪花白。竟从海若膏乾坤，岂但梅边沃甘液①。
