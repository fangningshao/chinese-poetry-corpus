英韶在前徒矜下里之曲风雅未丧岂系击辕之音不图缀绮靡之乱抑将导敦厚之旨耳海棠虽盛于蜀人不甚贵因暇偶成五言百韵律诗一章四韵诗一章附于卷末知我者无加焉 其二（宋·沈立）　　五言律诗　押灰韵	占断香与色，蜀花徒自开。园要无即俗，蜂蝶落仍来。青帝若为意，东风无限才。古今吟不尽，百韵愧空裁。
和孔司封题蓬莱阁（宋·沈立）　　七言律诗　押灰韵	拂云高阁拟蓬莱，面向稽山鉴水开。文举清尊无限乐，微之佳句不胜才。屡尝雪夜凭朱槛，几对花天醉绿杯。明主未容休退去，会须重乞一麾来。
判官厅新建寿乐堂（宋·沈立）　　七言律诗　押删韵	会稽四面是湖山，亭在湖山胜绝间。栏槛旋移芳草种，襟怀长伴白云閒。乍登顿觉诗毫健，纵赏惟忧酒量悭。更是人生最荣处，綵云朝暮奉慈颜。
英韶在前徒矜下里之曲风雅未丧岂系击辕之音不图缀绮靡之乱抑将导敦厚之旨耳海棠虽盛于蜀人不甚贵因暇偶成五言百韵律诗一章四韵诗一章附于卷末知我者无加焉 其一（宋·沈立）　　五言排律	岷蜀地千里，海棠花独妍。万株佳丽国，二月艳阳天。丛萼匀如布，修蕤巧似编。彤云轻点缀，赤玉碎雕镌。瑟瑟光输瑩，猩猩血借鲜。浅深相向背，疏密递勾牵。轻茜重重染，丹砂细细研。蕊纤金粟拱，须嫩紫丝拳。红蜡随英滴，明玑著颗穿。初茎争袅娜，翘干共蹁跹。绝代知无价，生香不减𥴈。分灵应桂苑，钟粹定星躔。木帝经邦相，花王入室贤。祥飙加剪拂，卿霭共陶甄。真宰阴推毂，句芒与著鞭。不须忧薄命，好为惜流年。赞翼施生柄，扶持煦妪权。主张韶令正，调燮淑威宣。和气高低洽，芳心次第还。金钗人十二，珠履客三千。云雨迷巫峡，风波怨洛川。娉婷宜住楚，妖冶合居燕。绣被通宵展，华灯彻曙燃。横披前槛外，半出假山巅。暗羡游蜂采，偷输蚁穴沿。瘦嫌珊网织，柔怯女萝缠。蓄恨凭谁讯，无言只自怜。文君酒垆伴，杨子草堂前。品格生来别，风流到老全。繁中生怅望，众里见喧阗。暄暖精神出，晴明意态便。关关莺对语，两两燕高鶱。天上宜封殖，人閒偶伫延。共樱围别馆，与杏拥斜阡。清暖帘争卷，黄昏幕尚褰。低笼金轣𨌠，高映画鞦韆。忽认梁园妓，深疑阆苑仙。匆匆来蕙圃，远远别芝田。羞隐暝濛雾，轻如淡荡烟。乍逢开羽扇，初喜下云軿。髣髴回星靥，依稀带翠钿。五铢衣宛转，七宝帐翩翾。独立挨霓节，成行列彩旃。困宜攲虎枕，步好衬金莲。舞定休回袖，妆浓不傅铅。盖张松郁郁，茵藉草芊芊。馥郁兰供梦，扶疏柳伴眠。躯轻弥绰约，腰细更便嬛。娅姹常颙若，幽柔自洒然。侍儿罗白芷，婢子列芳荃。口口浓檀注，腮腮薄粉填。解围施叶幄，买笑有榆钱。旖旎环瑶席，婆娑匝玳筵。娇依屏曲曲，泣对露涓涓。南陌轻埃蔽，东郊夕照连。几时休缥渺，从此识婵娟。是处遗簪珥，谁家不管弦。妒姬贪恐失，戏稚惜何颠。折闪搔头褪，擎摐约腕揎。戴遮鬟上凤，装压鬓边蝉。汲引新欢聚，消磨宿忿蠲。纵观须倒载，命宴必加笾。翻曲教歌媛，更词送酒船。乡心须暂解，病眼当时痊。迢递来油壁，从容住锦鞯。雅宜交让比，秾兴棣华联。不愤参朱槿，宁甘混木绵。酴醾潜失色，踯躅敢差肩。素柰思投迹，夭桃耻备员。梧桐愧金井，芍药滥花砖。并压辛夷俗，潜排宝马蔫。天恩无久恃，人宠莫长专。布影交三径，敷荣遍一廛。凝眸方晔晔，回首旋翩翩。可忍惊飙挫，胡烦急景煎。珊瑚随手碎，绛雪绕枝旋。拂汉霞初散，当楼月自圆。飘零随蠛蠓，散乱逐漪涟。灼灼龟城外，亭亭锦水边。抱愁应惨蹙，有泪即潺湲。午影迷蝴蝶，朝寒怨杜鹃。物情元倚伏，人意莫拘挛。擢秀高群木，称珍极八埏。未开独脉脉，忧落固悁悁。别著新文纪，重寻旧谱笺。共知红艳好，谁辨赤心坚。实事陪朱李，根宜灌醴泉。栽须怜竹柏，树莫绕乌鸢。耻托膏腴茂，当随富贵迁。为多犹底滞，因远尚迍邅。客思易成乱，心期未省愆。画思摩诘笔，吟称薛涛笺。醉目休频送，诗情岂易缘。薛能誇丽句，郑谷赏佳篇。止感芳姿美，那怜托地偏。山经犹罕记，方志未多传。巧咏忧才竭，冥搜得意滇。遐陬寡真赏，僻境忍轻捐。抽秘惭非据，探奇敢让先。援毫叙名卉，聊用放怀焉。
