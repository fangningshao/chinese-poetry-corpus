笠泽亭（宋·刘嘉谟）　　五言绝句　押东韵	荷笠扁舟上，持①纶巨泽中。无劳问名字，便是此亭公。
北津口水阁（宋·刘嘉谟）　　五言绝句　押虞韵	沉沉卧虹底，小阁贴平湖。鱼戏几堪掬，鸥驯欲就呼。
大明桥（宋·刘嘉谟）　　五言绝句　押庚韵	东望扶桑路，迢迢几万程。沧浪将尽处，忽见大明生。
万顷桥（宋·刘嘉谟）　　五言绝句　押寒韵	巨浸莽无极，聊为万顷看。世无黄叔度，君试倚阑干。
定海桥（宋·刘嘉谟）　　五言绝句　押灰韵	昔日松江上，潮翻定海来。而今旧桥水，不到半江回。
顾公祠（宋·刘嘉谟）　　五言绝句　押虞韵	博洽倾当世，江东孔子儒。荒墟访遗庙，老稚辄名呼①。
