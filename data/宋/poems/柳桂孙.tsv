贺陈随隐以布衣除东宫掌书（景定四年）（宋·柳桂孙）　　七言律诗　押支韵	镂玉裁冰字字奇，少年亲结九重知。君臣际遇荣千载，父子推敲冠一时。罍进楚兰春奏雅，瓶分陶菊夜联诗。五云楼近开黄道，金紫连班进赤墀①。
杜鹃花（宋·柳桂孙）　　七言绝句　押先韵	金鸭香烧午夜烟，空弹宝瑟怨流年。东风一架蔷薇雪，老尽春风是杜鹃①。
花山寺看黄山（宋·柳桂孙）　　七言绝句　押真韵	翠色沈沈万树春，幽怀宜共竹为邻。黄山只在阑干外，溪阁云深认不真。
