馀发（宋·柯芝）	馀发萧萧白垂领，十年守拙门庭冷。来频沙鸟颇相识，起晚邻鸡已三请。形骸拄树岂复好，心绪如蓬不能整。平生几緉空馺𩣯，老去一杯先酩酊。俗言祇虞方凿迕，人事但惬幽居屏。赋形不必尽刍狗，处坎何堪共蛙黾。若为苴履曾足芥，幸不柳衫真欲瘿。一声樵响何处来，独立看云发深省。
耳耳（宋·柯芝）	耳耳非佳语，陆陆难为颜。我生胡不淑，多戚长鲜欢。摇落复已绿，春风满江干。最灵起予兴，欲言骨肉酸。园桑摧为薪，桃李亦半残。翘荛企晴燠，九室十更寒。飞钱如美色，乃入贵者阑。丘闾有谷卖，穷櫩朝无饘。不售信蹙隐，徒手良抱叹。宛转愒馀息，沟壑分寸间。吾辈正不免，遑暇恤彼■（疒众）。
