三清阁（宋·吴愈）	庐山之胜，秀出斗旁。参于衡岳，镇东南方。民人所瞻，神天攸宅。赍梦之祥，乃兴自昔。惟天聪明，矜此下民。监求其莫，恐有不闻。惟神司之，云轺风马。乃诹乃访，周游天下。不疾不速，不察而明。天何言哉，民无嚬呻。是为福庭，列圣祗敬。锡羡隤祉，有感斯应。明明我圣，惟一乃心。不显亦临，敢有弗钦。宝画金扁，徽称明诏。日月之揭，山川有耀。邃殿在后，新阁在前。如君当御，而臣仰焉。时节冠佩，会朝帝所。达民之情，佑我圣主。民戴我圣，与天无极。天佑我宋，子孙千亿。民拜稽首，愿垂表经。从臣刻辞，永锡休声①。
