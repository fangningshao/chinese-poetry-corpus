深庐学师招看牡丹赋呈（清·管庭芬）　　押麻韵	广文官舍如山家，昼静但闻蜂喧衙。海棠开过鹿韭花，香凝宿露光朝霞。护风不用苏幕遮，支以荻帘竹丫叉。我来花正一丛坼，深红色映绛帐纱。看花授与种花诀，栽培谓必先根芽。酝酿当令气深厚，扶持莫任枝欹斜。开虽迟暮后众卉，品自稳重殊凡葩。还须得意无矜夸，我闻师言为咨嗟。君不见名园别墅繁春华，往来游赏皆高车。几家富贵得长守，易衰往往由豪奢。争如此地尘无哗，来看只许谭与芭。清谈久坐有余味，一杯共啜谷雨茶。
