秋虫（清·焦袁熹）　　五言律诗　押侵韵	切切诉何事，无人知汝心。正繁灯欲死，乍断月应沉。申旦谁能那，悲秋自不禁。痴人偷向壁，侧耳一相寻①。
杂诗（清·焦袁熹）　　押养韵	四气自潜运，阴阳互来往。春风何必多，碧草日夜长。一树生空庭，婆娑不堪赏。旧业靡遗馀，生意久夭枉。天心非不仁，物性固难强。睇彼桃李颜，徙倚增怅惘①。
经生歌（清·焦袁熹）	蹄涔之水，不生沦涟。覆篑之山，那有云烟？章句微细，必无豪贤。可哀哉！说经铿铿，乃毕吾之馀生①。
蒺藜（清·焦袁熹）	爰有蒺藜，树之中庭。日月几何，维叶青青。青青之叶，不可采撷。凌彼嘉卉，自以为杰。念汝非种，亦天所生。怜而勿锄，乃伤我于行。呜呼！畴昔之日，有一溉之德。不以为德，肆为残贼。蒺藜蒺藜，谁其树之？于汝勿尤，怛焉自思①。
