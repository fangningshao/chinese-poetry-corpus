谒刘公祠（清·叶世佺）　　五言排律　押先韵	世运陵夷日，中流荷大贤。反经斯起敝，往蹇自来连。濂洛开新绪，河汾具薄田。悬弓忘巧拙，食蜜自中边。帝简征文在，薪存续火传。人心方复古，天意不扶颠。远塞唯迎盗，长江谁著鞭？鼎湖上龙驭，赤县遍狼烟。涕泪包胥血，饥寒苏武毡。偏逢苟安主，虚忆中兴年。精卫劳填海，娲皇莫补天。去留关庙社，生死合经权。此道荒千古，何人障百川？祠堂拜遗像，风雨暗灵筵①。
