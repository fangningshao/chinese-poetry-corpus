春暮自吴门至松江（清·梁玉绳）　　五言律诗　押微韵	欲共春风语，轻舟逐鸟飞。落花沽酒店，芳草钓鱼矶。平野天边尽，遥山烟外微。村童挑荠菜，笑趁夕阳归。
得王栗臣孝廉札奉寄（清·梁玉绳）　　七言律诗　押歌韵	燕北书传一雁过，年华每自惜蹉跎。尘埃袍草功名薄，风雨槐花涕泪多。已是言愁推卫玠，那逢荐士有常何。剧怜都讲谈经处，岁月相思发浩歌。
翠云草和王栗臣孝廉韵（清·梁玉绳）　　七言律诗　押文韵	剪得幽崖一片云，云生芳草翠交纷。墙阴最好经微雨，亭角偏宜揽夕曛。回匝色连青绮幄，蒙茸光汎碧罗裙。海棠蕉树凭相赏，非雾非烟澹不分。
同应叔雅及仲雅丈往毗陵过黄埠墩坐篷顶玩月小饮（清·梁玉绳）	风声飒飒吹帆樯，菰蒲夹岸如人长。行尽菰蒲凡几曲，船头船尾明月光。月光照彻篷窗几，惊醒幽人夜半起。不坐舟中坐舟顶，恍然身在层霄里。应君轩爽张君豪，仰天大笑倾金舠。余沥还将洒湖水，欲把明湖变浊醪。是时残魄没幽岭，坐久水风侵袂冷。万蛙声里一孤舟，东方欲白星辰静。
古意寄汤吉甫（清·梁玉绳）　　押阳韵	故衣未可弃，故人未可忘。衣故身所便，人故情益长。自君长安去，谁与共翱翔。登高望四野，烟水苍茫茫。愿随北飞鸟，扶摇到君旁。君旁不可到，风急毛羽伤。缁尘三十丈，素衣变玄裳。长安非易居，何不归故乡。
读王谷原比部遗稿（清·梁玉绳）	先生读书万卷破，可怜一字不求饿。块垒惟将杯酒浇，孤咏幽吟少人和。中年奔走向长安，长安热客冷眼看。往来素心只三四，哀歌击筑相鸣弹。久之入直中书省，涕长一尺衣衾冷。旋复对策改郎官，不乐文书乐闲静。翻然便赋《归去来》，老屋数间门不开。家徒壁立何所有，但有及榻青青苔。忆昔京华暂侨寄，我时幼小犹能记。频向床头索纸笔，东涂西抹供游戏。悲哉转瞬几经秋，先生修文归玉楼。人间万事半陈迹，如露如电如水沤。留传手稿千番纸，身后空名惟此耳。诗能穷人穷益工，自古才人皆若是。
