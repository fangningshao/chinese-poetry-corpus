自题所作画（清·杨深秀）　　七言律诗　押东韵	深林叠巘隐牛宫，略彴弯环处处通。槲叶冷回千嶂溜，稻花香飐一川风。鱼龙卷水江翻白，燕雀穿云日漏红。闻道故园春不雨，聊将泼墨补天功。
边拙存见示秋雨夜话之作次韵书怀（清·杨深秀）　　七言律诗　押元韵	凄风凉雨耸吟魂，读彻《离骚》眼不昏。镫灭耻争山鬼照，诗清拟配水仙尊。已捐秋扇仍挥麈，尽典春衣且曝裈。为问候虫终夜语，欲将哀怨向谁论。
齐镈诗为寻管香给谏作（清·杨深秀）	脽上后土祠，汉皇获鼎所。金气颎秋空，斑斓作伏虎。阴崖閟瑰宝，阳侯盛赍怒。高浪掀天来，射岸丛万弩。石罅閛然裂，缒出古镛虡。伊谁窟室悬，乃有歌钟拊。黄门钟鼎家，昆季并嗜古。脱贯径购归，通夕手摩抚。绿绣剜藓斑，墨华捶麻楮。举例先辨体，析疑自画肚。微霭带繁星，平畴擢秬黍。涎迹盘蜗交，斗形瘦蛟舞。旁行忽斜上，中栾左右鼓。齐字秀三禾，铭文围九乳。齐景族铸钟，鸿烈典堪数。钟大鑮乃小，高陵注《周语》。独怪此齐钟，何由薶晋土。葵丘会所悬，崔氏赂所取。我闻晋义熙，霍山得钟五。篆古识者希，钳口尽龃龉，嗟我河东郡，法物兹焉聚。即欲考古文，何用寻岣嵝。况乎古之乐，悬钟必成堵。此镈既来归，应为啸匹侣。鼎有盖底铭，剑分雌雄股。神物不独见，试更觅故处。齐人有韶乐，所铸备律吕。上以考籀文，下以佐杜举。太平既有徵，逸经何难补。
再为管香给谏题齐镈拓本（清·杨深秀）	齐镈齐镈，乃出葵丘。黄河所齧之绝壑，给事家居茂陵获鼎处，并得其鬲与其铎。为拓镈上文，绿涩墨光错。首云五月吉丁亥，中云齐师𩍂鲍叔作。人徵《世本》遗，字补《说文》略。铭辞百七十又二，《盘庚》、《大诰》同灏噩。前诗引晋中兴书，比之义颐得钟在太靃。今再送数难，聊试发一噱。昔者韦曜郑康成，镈钟大小若相争。我云二者各自有大小，物之冤雪人讼平。独怪王肃陈统辈，强谓妇人尚柔不用镈钟声。如使女器同不迩，邾娷燕姞孰为铭？况此大钟用享祀，胡然三著姜女名！又怪杜预解《春秋》，乃云齐桓会地在陈留。果使兹役非晋地，安得惶遽赴会之晋侯？况自班固《汉志》来，鄈上久矣名葵邱。今者齐镈又出此，益信西河攘翟有方舟。数事皆足证经义，瑰宝真欲胜天球。无怪好事潘司寇，千金购存攀古廔。我闻北魏张恩发汤冢，钟磬尽向河中掷。同出尻脽一片土，兹遭拂拭彼沈溺。又闻唐时宋沇精于音，塔铃车铎尽能识。广平文孙知律吕，傥见此者更不释。噫嘻贱子敢一言，此器千金良不易。古今出地第二钟，自宣和来难再得。何不悬置汾阴后土祠，永与焦山周鼎张南北。
春暮得秋湄太原书却寄（清·杨深秀）	美人在雁门，寄我一端绮。春风吹我愁，忽满晋祠水。晋祠春水绿沄沄，万树桃花粲锦云。长亭短亭一百五，茅龙一夜度吟魂。却从天际路，邂逅云中君。月映群帝佩，风摇列仙裙。红尾小凤臆语我，使我手搢碧玉称外臣。臣家赤野无春草，麦苗桑叶青欲了。往日膏腴比龙鳞，即今灼裂成龟兆。臣谨顿首，伏俯私告。帝旁玉女何不排青云，撒白雨，使我士女前歌而后舞。帝乃嘘万里之天风，送我太行之西，洪河之东。鲸波百丈悬瓮寺，羊肠九折铜鞮宫。美人幽居怨瑶瑟，明睐垂泪双玉红。告我春欲尽，寂寞无花丛。台骀之帝子，藐姑射之神人。赤豹云軿日六簙，屯膏不下愁吾民。美人美人尔莫怨，三十六帝余亲见。无须膜拜祝香花，会有唾咳激竹箭。君不闻唐祠峨峨晋水曲，自昔能为一方福。若令群黎靡孑遗，至今谁为荐椒菊。还君锦绣段，持作荒年谷。不用蓬首怨春归，行看夏雨生众绿。
题冯鲁川廉访所藏米芾芜湖县学记为武养斋大令作（清·杨深秀）	老颠洁痴深，祭裳涤藻火。想其俊逸情，礼法无一可。何意仍书学宫碑，天马能教羁靮施。蛇惊电发不可状，凤泊云纷信有之。芜湖月皎砚山洁，一刻挥成八尺碣。放衙脱帽踞胡床，正对石兄矜奇绝。代州廉访有拓本，满纸纠蟠见春蚓。可怜墨宝易朝餐，仍似黄金掷虚牝。君今何处得此书，莫令泪滴玉蟾蜍。
