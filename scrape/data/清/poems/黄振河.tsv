琴台怀古（清·黄振河）　　五言律诗　押文韵	欲访唐贤迹，城西万绿曛。四围山抱郭，一带树沾云。台影自终古，琴声久不闻。青条何处是，惆怅次山坟。
秋阴（清·黄振河）　　七言律诗　押侵韵	炊烟不辨昼沈沈，凉雨通宵作晓阴。极浦枫林添画意，闲庭梧叶堕秋心。斜风断雁模糊影，中酒怀人惨淡吟。山色如妆本明净，一经浓抹易萧森。
为托见亭都阃题赵子昂画马（清·黄振河）	伯乐一过马群空，相马独识马中龙。形影胡来入图画，高堂素壁生长风。英姿飒飒生气充，百战能助功人功。岂当求之凡马中，曹将军没韩干死。写生谁知赵氏子。近人画马画皮毛，赵公画马入神髓。青丝络，千里驹，世无王良与造父。谁堪为尔范驰驱，海内方今戎事亟。羽书络绎无虚日，往来奔命尽驽骀。我抚此图长太息，君盍持此向燕台。千金入市非凡材，蚕丛道路骅骝开。吁嗟乎！风云际遇士所喜，渥洼沙苑来千里，谁为郭隗君其始。
雨后登白云阁春望（清·黄振河）	白云阁上白云飞，野烟漠漠含四围。东风吹落天街雨，千树万树胭脂肥。郊原泼水春光腻，十丈梯云蹋空翠。斜阳晴晒榜人帆，泥痕红染沽春屐。诗情画意满山城，村村布谷相和鸣。淇上健儿驱犊出，东阡西陌催春耕。春耕一犁滋霢霂，乘兴游春兴未足。归来魂梦有余清，明朝浣涤衣襟绿。
