舟中赠杨见山（清·刘履芬）　　五言律诗　押鱼韵	停船看明月，夜永一镫虚。独往青山后，论心白首初。浣衣今一笑，食肉尔何如。后约应期我，秋风江上书。
寄陈曼寿（清·刘履芬）　　七言律诗　押支韵	短榻移镫客梦疑，萧萧残竹月明时。未愁僻地锄茅始，颇悔携樽就鞠迟。人外孤鸿无静境，酒边双燕有春痴。近来祇合关门住，卧诵江湖听雨诗。
都门客思（清·刘履芬）　　七言律诗　押真韵	浩想烟波采白蘋，开帘静对月如银。模糊云树三千里，抖擞衣裳十丈尘。处世正非贫可了，还家只盼梦能真。曹司事简朋俦隔，自起烹茶析涧薪。
答潘麟生（清·刘履芬）　　七言律诗　押灰韵	阑风苦雨积莓苔，兼喜湖山绿酒杯。握手花丛人渐老，论心水会我重来。频年离绪桓三弄，遍地征尘杜《八哀》。短后儖儳落ヰ马，公言龛乱正须材。
吴园（清·刘履芬）　　七言绝句　押灰韵	拙政山𣘻怨老梅，百年池榭几遗栽。碧桃临水才三足，犹背东风滴泪开。
岁晚述怀（清·刘履芬）	吾无应物材，涉世诚大难。静默欲养心，触事多忧患。读书不致用，焉贵抱丛残。愧此编氓徒，力食供晨餐。贫贱未为辱，亲密未知欢。芬馨湘南草，讵若庭户兰。俯思励至行，束带怜朝寒。
二月三日放舟至木渎宿石心村居越日登灵岩山远眺循麓过披云庵看梅冒雨而归纪游（清·刘履芬）	薄雾恋山坳，日在征鸟背。出门一舸浮，峭碧点波碎。横空见塔尖，如佛影孤髻。逾近烟水阔，舍舟见古寺。我友汪居士，避俗隐兹地。布被可留客，门巷不嫌隘。桧雨烧团茶，饫口园官菜。卧听万壑风，足洗胸中秽。
夜坐荷芳书院（清·刘履芬）　　押纸韵	秋声不在山，月色融于水。菊畦两三丛，烂漫炫金紫。净乡广作缘，池隙扶六枳。霜重警林乌，波寒定潭鲤。岂惟荇藻流，镫影一船舣。旧游吴越交，十载五湖涘。清景对灵抱，良宵数有几。
观姚少师录童中州后和陶诗书后（清·刘履芬）　　押支韵	道衍未入燕，能诗乃名诗。偶写友朋作，命意殊冲夷。中州旧相识，寄远界乌丝。一卷《后和陶》，书以徇心知。繇靖不再睹，自洗软媚姿。足知才力强，所施无弗宜。和尚故不错，责之何苛为。吁嗟太孙帝，柔弱祚渐衰。文皇一振厉，遂廓二百基。此见和尚功，长育亦不赀。世俗恢奇策，传闻多可嗤。要之游佛门，固是英雄师。往昔见摹本，手迹今兹披。他年请刊石，用补集所遗。
