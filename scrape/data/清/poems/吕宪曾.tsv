送十二弟宗则之祥符教谕任（清·吕宪曾）	西风吹鸿雁，飞鸣过园林。嘹唳入我耳，凄凄动我心。我心胡为动，为言别弟昆。弟昆共一堂，吹篪和以埙。岁时联宴会，伏腊共明禋。礼貌无雕饰，性至情自真。中年纷仕宦，南北叹离群。忆昔同就传，受业有先民。戒我端趋向，教我以成人。悠悠四十年，玩愒负师恩。贤书虽滥厕，诗书气未深。子今为人师，德成必有邻。黉宫育才地，梁台多嘉宾。行矣敦教化，努力振斯文。以此勤职业，应知吾道尊。我行悲迟暮，宦迹等浮云。垂老仍墨绶，勇退是夙因。白头期聚首，天涯各爱身。
