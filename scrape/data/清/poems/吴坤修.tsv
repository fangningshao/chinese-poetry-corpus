依韵酬高大伯敦兼简许六仙屏（清·吴坤修）　　五言律诗　押鱼韵	百战惨何极，藐躬当劫余。苍黄事戎马，寂寞置琴书。泪为群黎洒，家无担石储。自知狂足哂，举世可容予。
答王戎部孝凤见寄（清·吴坤修）　　七言律诗　押歌韵	别去惟余两鬓皤，离怀可奈故人何。不堪万里飘零甚，况值中年感慨多。夜雨几时同把酒，朔风今日尚横戈。千秋独羡鸱夷子，一舸偏能访苎萝。
再过马当（清·吴坤修）　　七言绝句　押删韵	南州久矣无高阁，江上诗人今又还。借一帆风无用处，掀髯空对马当山。
