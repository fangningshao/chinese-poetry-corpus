王叔明维扬送别图卷子为伯谦丈赋（清·胡璧城）　　七言律诗　押支韵	岂惟无忌似牢之，雅奉鸥波作本师。朗朗须眉亭上客，寥寥烟水画中诗。风飘别袂黏花雨，帆入春江罥柳丝。持与大痴图本较，富春声价并当时。
淮上怀古（清·胡璧城）　　七言律诗　押东韵	带刀入市久成风，裤褶儿曹气不同。左顾声援通海上，北来形势壮山东。骄兵淠水鏖行密，惰将符离败魏公。南宋晚唐多少事，离离都在暮烟中。
赠新安黄朴臣歌（清·胡璧城）	朴臣用笔如用铁，刀槊飒飒秋风哀。千壑万壑落眼底，真气盘郁孤云开。吾家江南有老屋，青山四壁森为排。草树摇落石骨瘦，阴寒逼础生莓苔。十年潦倒不归去，仆仆打帽堆黄埃。君家亦在黄山下，云气出入庭阴隈。坐对溪山置笔砚，定知真稿非凡胎。读君此画三叹息，便欲长歌归去来。
