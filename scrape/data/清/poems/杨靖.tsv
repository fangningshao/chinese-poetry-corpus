重游金陵感赋（清·杨靖）　　七言律诗　押萧韵	又携书剑上征桡，梦醒离亭酒未消。龙象青山沈野色，雷霆白日走江潮。千林敛霭明萧瑟，一雁凌风入泬寥。伤别伤秋两无奈，更堪疏雨暮潇潇。
漫劳（清·杨靖）　　七言律诗　押尤韵	漫劳橐笔更遨游，潦倒金樽不自由。纵有奇文追太子，何如美酒博凉州。孤怀篱畔输黄菊，秋信江南寄白鸥。闻道柴桑多种秫，代耕无禄镇长愁。
送人之衡州（清·杨靖）　　七言绝句　押尤韵	十幅蒲帆楚客舟，江亭风叶助离愁。寄书莫倚南飞雁，声断衡阳浦上秋。
游天平山（清·杨靖）	石群不眠作人立，畴曩鞭之趋不及。披草蒙茸头盖笠，俯仰参差森耸息。一石崖底钓徒恭，一石峰头醉僧憩。更有一石如美人，舞袖翩跹俯何拾。其余累累形各殊，若行若语若拱揖。世人富贵未忘怀，艳说嘉名朝万笏。我行其间喜无射，笋舆低柔称且适。苾刍迎笑劝朝餐，饱食山厨饮泉冽。平生自恨磈磊多，到此何期转消释。山灵傥许结茅居，请与石友共朝夕。
