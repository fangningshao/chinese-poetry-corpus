汉平津侯镜歌（清·陈棨仁）	公孙丞相儒家流，七十射策猎封侯。布衾脱粟不可见，尚有一镜争千秋。铭一十字大及尺，过眼如窥汉月魄。铁钮翠环薤篆疏，铜花碧绣菱纹蚀。当年东阁夸宏开，恶宾故人纷遝来。清光能洞汲黯直，朗鉴偏失江都才。招贤馆静空明发，尽道晶辉映毫发。可怜日日照衣冠，不照轮台战死骨。茂陵金碗秋未槁，牧豕旧容镜中老。荒凉片月弃不收，残字空传元朔造。
