柬黄记室（清·王家仕）　　七言律诗　押寒韵	刀环龙雀醉频看，辛苦长征出塞弹。上将军中随李牧，贵人门下作任安。三春战血凭鹃洒，五夜乡心逐雁寒。阳羡买田归未得，十年鸿爪遍江干。
兵书峡（清·王家仕）　　七言律诗　押虞韵	谁将韬略锁崎岖，风后轩皇籍有无。但喜岚光容蜡屐，下求兵法悟《阴符》。鱼龙阵掩三巴路，风雨灵飞六甲图。何似玉皇香案吏，更探琼笈上清都。
题画（清·王家仕）　　七言绝句　押蒸韵	乐游原上醉呼鹰，云拥将军猎骑腾。凭吊不堪还驻马，西风残照汉家陵。
