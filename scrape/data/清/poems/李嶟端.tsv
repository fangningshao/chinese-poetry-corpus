寒日登宝积山与客谈宋南渡事怀古有作（清·李嶟端）　　七言律诗　押冬韵	愁云万叠锁层峰，石径犹疑战马踪。南渡衣冠惭小国，北人臣妾视高宗。金缯不惜抛流水，社稷何曾复故封。登眺枉为韩岳恨，夕阳寒寺一声钟。
芳乐苑故址（清·李嶟端）　　七言律诗　押庚韵	王气江东势渐倾，纷纷土木壮台城。苑从赵鬼歌中起，花向潘妃步底生。蔓草久依驰道长，清尘无复属车行。山僧莫更谈遗址，落日秋风只雁声①。
仲春漫兴（清·李嶟端）　　七言律诗　押青韵	午困常贪睡不醒，残书架上任零星。年饥未敢呼庚癸，命贱何烦问丙丁。疏幕婢留飞燕路，小窗童挂护花铃。春来颇说山游好，爱惜芒鞋懒踏青①。
