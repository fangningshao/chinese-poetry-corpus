天台山万年藤杖歌为宗伯沈归愚师作（清·金士松）	先生昔日游天台，搜剔岩穴烟云开。山僧持献万年古藤杖，云自仙灵窟宅之中来。赤城峰高人迹绝，涧道阴崖积冰雪。苍龙抉爪出重渊，化作灵根裹山骨。乌飞兔走无春冬，蜿蜒千尺盘青空。娲皇鍊石樵采偶不到，烈山反火留蒙丛。何年却入良工手，割鬣删鳞号灵寿。顿令屐齿满江湖，翼德扶耆功不朽。黄山云海连天都，芙蓉削出匡君庐。莫釐缥缈日相望，青山一发非模糊。一从此杖随行橐，乡梦时时到丘壑。掉头倦直承明庭，拟谢吹䔧校书阁。承恩诏许归东山，白鹿宗风开讲筵。春花秋月闲乘兴，桐帽棕鞋称往还。前年谒帝来行殿，特赐扶筇侍清宴。优老兼陈稽古荣，孔光卓茂何须羡。葑溪丹暖流春溶，菖蒲绕屋花紫茸。赤松子，黄石公，群仙抗手迎云中。杖兮杖兮，尔仍腾掷变化为蛟龙。三山五岳汗漫相追从，更历年岁无终穷。
居庸关歌（清·金士松）	居庸险绝天下无，右枕山海连飞狐。关沟直上四十里，龙蟠虎踞环中都。拔地双崖通一线，班班车马穿云见。飞流激涧落松风，关门咫尺阴晴变。迢迢南北围山城，胡沙极望双眸明。桑乾榆林远钩带，云中上谷开藩屏。斥堠高低不知数，云是前朝用兵处。汉家天子昔蒙尘，因向雄关议增戍。增戍添兵二百年，高牙大纛称防边。暂见和亲通瀚海，旋惊烽火照甘泉。可怜百道勤王集，漫说三关坚壁立。中夜监军掣锁降，反使开门揖盗入。吁嗟乎！始知从来天险不足凭，无德易亡有德兴。真人紫气起辽海，电扫六合驱燕恒。依旧崇墉等铸铁，亭堡沿山补荒缺。亲见班禅向化来，西天万里寻车辙。居庸关前白日秋，居庸关北黄云愁。行人下马看山色，回首神京天际头。
南唐官研歌用东坡墨妙亭诗韵为铁冶亭侍郎作（清·金士松）　　押蒸韵	欧公昔贬官夷陵，少年意气殊飞腾。上书偶触司谏怒，一击不中鞲脱鹰。携持此研随行箧，五鹿折角犹藏棱。摩挲廿载历禁近，直学都尉衔条冰。传闻南唐初置监，山骨錾凿深渊凭。苍龙抉爪泄地脉，牛后讵辱端溪憎。玉蟾蜍滴易水墨，澄心堂纸欺霜缯。淋漓墨沈日千幅，想见建业文房登。侍郎耽书更嗜古，宝研每出夸良朋。细书藏锋蛰秋蚓，草诀掣笔蟠寒藤。凤池曲水即此是，千秋羲献薪传镫。徵题墨本逮下走，窃羡仙舟附李膺。
