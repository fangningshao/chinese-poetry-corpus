自城南傅家村归（清·王绍燕）　　七言律诗　押微韵	晚自城南十里归，酿霜天气冷侵衣。三间茅屋炊烟起，一带寒林落叶稀。世事尽从流水去，客心翻逐暮云飞。不贪秉烛游清夜，尚有流光月照扉。
延平舟次听榜人歌陈将军遗事慨然为赋（清·王绍燕）	剑州山水天下奇，生长闽南愁未知。春风北鸿不得意，暑雨归来溪涨时。青山蹀躞向东去，孤城高扼鸟飞处。千仞峰峦双塔存，怪石巉巉凿烟树。浪花倒摇山影奔，滩前舟子如云屯。撑篙注眼默相视，侧照落日翻金盆。两岸啾啾鸟啼绝，百世茫茫几人杰。回忆当年陈将军，不归中原归窟穴。荒陵白骨成古丘，阴风吹月声{风穸}飂。淮右群雄问何在，开平勋业沈泡沤。元明往事莫长叹，一方自霸震乡闬。至今父老矜传闻，坐看江流日汗漫。
客有谈洞庭之胜者赋此奉简（清·王绍燕）	我生井蛙拘一经，抵掌喜听谭洞庭。苍梧帝子不可遇，何年看遍君山青。岳阳楼上溯张李，妙句惊人一篇耳。沈吟更读《离骚》经，千古流传傥如此。我闻斑竹犹昔时，湖光皱绿澄玻璃。八百里中淼浸月，月影倒空楼阁奇。长堤偃虹天低处，大江东过武昌去。曹公洲前常朗吟，铜鼓雷文为谁铸。木叶飘下秋波心，船樯鸦尾衔烟岑。鱼龙夜静布帆落，鸿雁霜寒湘水深。人生百年祇过客，越浦吴山尽陈迹。借问荆关堪卧游，生绡许拂三百尺。九疑峰峻那须论，云梦迷离当气吞。眼中历历谁落笔，更吹铁笛开芳樽。
