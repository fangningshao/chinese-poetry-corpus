青县二首（清·管干珍）　　五言律诗　押真韵	闻说东堂堰，乾宁制未湮。沙平半篙浅，潮落两堤真。粳稻田多石，蛟鼍窟近人。岂无何刺史，耕凿重忧民。
丹阳怀古（清·管干珍）　　七言律诗　押庚韵	汇泽中江绕故城，下襟扬越上巴荆。铜符募士才丸士，木柿乘潮又被兵。破竹势成风自利，衔刀谶应绩空争。可怜鄣口千寻铁，不救孤军化鹤声。
登城（清·管干珍）　　七言绝句　押庚韵	午潮潋滟绿波盈，春树人家雨后清。草色满营飞燕子，落花如雪独登城。
太常仙蝶歌（清·管干珍）	世间蛱蝶亦无数，仙乎独数太常署。自元以后不计年，适从何来何所去。昨冬长至除斋宫，奉常奏记关宸聪。诘朝栩栩出秘室，雪地顿觉春光融。官司惊告礼官喜，入视亲呼飞复起。锦函恭进香案前，五色云中阊阖启。召询始末天颜开，传观九列欢如雷。锡名仙蝶送归署，异数一日传金台。奎章煌煌记天笔，永与星云灿东壁。金鳌退食赐和多，《尔雅》虫鱼记难悉。我闻寿恺之世无瑞无，跂行蠕动归洪炉。燕知背岁龟献洛，游泳元化群伦俱。况当南交桂蠹西宛马，缅甸驯象纷来下。非关微物应时来，别有神明格天者。不然漆园之梦滕王图，银须玉拍随秋枯。何为此蝶独寿世，缺翅竟入承明庐。岂逢南郊告大有，有脚春生圣人寿。八旬天子庆无疆，祝嘏明年遍环薮。鱼潜太液抱珠游，鹿放长春戴月呦。蝶飞祇绕宫墙畔，不向罗浮海外求。
