瓜洲（清·刘藻）　　五言律诗　押庚韵	落日瓜洲泊，春风贴水平。片帆扬子渡，疏雨润州城。客路莺花晚，渔村竹树清。大观楼好在，遥对大江明。
秦淮（清·刘藻）　　五言律诗　押冬韵	一道秦淮水，长桥觅旧踪。无边衰柳院，不尽夕阳钟。人去三秋夜，客逢十月冬。空闻船上笛，欲访竟何从。
十六日（清·刘藻）　　五言律诗　押微韵	去岁皇华驿，板舆将母归。五更村市月，一饭故山薇。信寄江梅报，身随海燕飞。又当箫鼓夜，千里望庭闱。
甲子除夕江北书怀（清·刘藻）　　五言律诗　押寒韵	七载蜀江客，匆匆岁又残。东风吹鬓老，短烛照杯寒。文字招尤易，生涯听命难。稻粱嗟计拙，枉累使君肝。
果山（清·刘藻）　　七言绝句　押东韵	绿阴深锁梵王宫，清磬一声天地空。落叶漫山行不得，始知秋在乱山中。
惠山用东坡和王武陵窦群朱宿三诗韵（清·刘藻）　　押阳韵	维楫无锡城，弥望烟云苍。遥指惠山界，郁郁复堂堂。故人具樽酒，扁舟如凫翔。芰荷浮秋色，帆樯逗山光。渐出蒹葭外，霏微闻妙香。夙昔林泉兴，到此不能忘。
