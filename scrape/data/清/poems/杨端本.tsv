湖暮（清·杨端本）　　五言律诗　押微韵	倚槛湖方暮，山山横翠飞。水浮双塔动，树拥乱云归。铙鼓喧回棹，笙歌沸落晖。钟声来远寺，隔岸响微微。
顾亭林卜居华山（清·杨端本）　　五言律诗　押尤韵	谷有图南卧，卜邻古洞幽。莲开犹十丈，松老自千秋。扪虱应难识，翔鸿未可求。不须丹诏至，野性白云留。
春暮（清·杨端本）　　七言律诗　押麻韵	惜春春暮燕飞斜，日坐园林玩物华。井上旧垂金线柳，阶前新植玉兰花。逐贫不作扬雄赋，解渴时烹陆羽茶。何用买山逃世外，万竿修竹自烟霞。
仙娥溪（清·杨端本）　　七言绝句　押青韵	川回大壑雨冥冥，十里嵯峨拱翠屏。溪水桃花流不尽，仙娥山外数峰青。
忆曹禹疏（清·杨端本）	余家渭水南，君家渭水北。盈盈渭川水，相望两岸侧。君令泰山西，余客泰山东。峨峨泰岱山，巉岩横其中。昔望渭水波，今望泰山巅。夜夜海边月，朝朝山外烟。
秋声（清·杨端本）	秋声来何处，竦听情思怯。四顾寂无闻，微风生梧叶。萧飒林木鸣，万籁音相接。淅沥数点雨，云潋山岚浥。作赋欧阳子，爽然秋意慊。
