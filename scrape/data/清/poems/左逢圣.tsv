举举谁氏儿（清·左逢圣）	举举谁氏儿，行年十四龄。父祖耕田夫，奇儿期有成。谓儿似不凡，令儿来受经。入门叩所业，历历如可听。《书》《诗》《春秋》《礼》，上口略不停。状貌亦修饬，乍见喜还惊。徐徐授之业，乃大不中程。外惠中则乾，天荒块顽冥。自儿登我堂，倏忽裘葛更。家贫礼数勤，馈问必洁精。袖中吉贝布，纤白六丈赢。云出慈母手，束脩聊自行。再拜谢主人，此情非所宁。贫家六丈布，绩织冬春并。晨霜纺砖白，宵雪篝镫青。儿学不寸进，孤汝贤母情。吾何德之堪，言之面颜赪。人生于天地，小大各有营。士农工与商，执一可以生。儿生家世农，曷不返归耕。居处朴以敦，孝友父与兄。何必读书诗，然后成名声。汝师家虽贫，短褐犹蔽形。还儿双匹布，哽咽还涕零。
