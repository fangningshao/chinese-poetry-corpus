马鞍山（清·何彦升）　　七言律诗　押阳韵	三十三山绕暨阳，兹山偏似马鞍装。六朝青色迷征骑，孤岫彤云压战场。怪石悬崖双□稳，垂虹映涧一鞭长。天然点缀非雕镂，枫叶凝红竹衬黄。
采香径（清·何彦升）　　七言律诗　押虞韵	香山曲径采蘼芜，如绘西施拾翠图。碧蘸罗裙春意透，红黏绣屧美人扶。东风草长飞蝴蝶，南国花秾引鹧鸪。十里芙蓉城外路，麋台游遍胜姑苏。
寿章儆庵师五十初度和韵四首（清·何彦升）　　七言律诗　押先韵	崚嶒风骨比神仙，不数诗狂与酒颠。寿世文章传后辈，名山丝竹写中年。瑟琴偕老双鸠健，阊阖回春万象悬。恰羡家声方鹊起，经畬常获有人研。
题王慰三明经拙好轩诗集四首（清·何彦升）　　七言绝句　押尤韵	丁丑春徂乙酉秋，识君愉快别君愁。甲辰夏五诗重贶，二十年前说旧游。
黄梅花（清·何彦升）	君不见东风初动梅龙活，一枝素蕊动寒发。藐姑仙子谪人间，明月销魂冰鍊骨。又不见珠英绿萼满庭隅，美人一笑芳颜舒。尘寰富贵留红线，金谷繁华送绿珠。风姨妒煞倾城色，罗浮一梦无消息。何似檀心磬口花，久伴山中林下客。赤蜡融成万点黄，清姿冷淡卸华妆。丛菊开残三径晚，木犀落后一庭香。晚节偏容强项令，奇葩耐久枯枝劲。夕阳烘透暮鸦栖，残雪冻馀孤鹤病。群芳合让此花魁，天寒早对绮窗开。笑他万紫千红艳，齐向东皇乞蝶媒。
