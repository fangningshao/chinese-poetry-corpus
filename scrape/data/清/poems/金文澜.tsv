读四川崇庆牧辽东常君殉难行状五言古体四十韵（清·金文澜）　　押阳韵	学深任气数，性定无存亡。我观天下事，管窥庸足量。辽东有国士，理斋厥名常。毋谓当代人，与古难颉颃。弱冠迈庠序，三十成文章。拾芥掇科第，匪夸名氏扬。将以经术身，展布于庙廊。谒选授西充，西充蜀道长。山环复水阻，积敝嗟荒凉。君为振风俗，纲目间大纲。董课警戏游，建庙崇蒸尝。公馀申教令，士民初有方。烽烟起番部，逆酋恣披猖。羽檄从令署，支放千军粮。束装隶营幕，三年食未遑。名迁崇庆牧，身踞西岭冈。贼掠木果木，劫夺倾稻粱。懦夫心胆裂，壮士空踉跄。君挥使各去，有我独身当。大呼震林谷，奋臂施干将。可怜书生手，刃贼如刲羊。叠击八九首，连被十数创。屹然犹骂贼，贼势怒益张。一旦申大义，义气何堂堂。当事奇伟烈，胪迹陈未央。监司恤其躬，成均荫乃郎。祠祀入昭忠，于焉报馨香。此事越四载，迢遥隔远疆。愧我暗时务，谁与潜德彰。张侯武功宿，馀不来树棠。邀予课令子，日久形迹忘。著作从我读，灯窗披琳琅。忽地得君状，英风疑飘飏。君效明遇吉，我拟汉子房。状貌尽儒官，劲勇淩秋霜。虽然事迹异，气局无参商。悬知大丈夫，百鍊益坚钢。得力性学功，生死两不忙。临风一凭吊，诗成涕泗滂。今朝见实录，乃叹史笔良。
