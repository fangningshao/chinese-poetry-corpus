戏简族子葆元（清·彭绩）　　五言律诗	观君如有得，意色尚孩重。身隐南园内，家贫五字中。新年从幼识，旧姓此生同。何不时来过，门前道路通。
虎丘暮归（清·彭绩）　　五言律诗　押微韵	林壑忽焉暝，归心鸟共飞。日将万景落，云载一峰归。入市乱镫照，前村驱犊稀。行行蓬屋近，草露晃秋衣。
幽兴贻任文田（清·彭绩）　　五言律诗　押寒韵	清钟动幽兴，日暮薜衣寒。寂寂入松路，遥遥分翠峦。白云茅屋润，黄叶野秋乾。想见高人坐，孤琴时一弹。
登灵岩（清·彭绩）　　五言绝句　押梗韵	秋殿闭空香，天风吹高岭。身立松景寒，目荡湖光冷。
步月（清·彭绩）　　七言绝句　押文韵	碎碎北飞雪欲尽，完完东上月无群。独来清野遥然步，万景千声一见闻。
桃花源诗（清·彭绩）	秦帝控长驾，略地到天边。侈心日以广，惟寿非力延。楼船载徐市，海岛寻神仙。神仙何茫茫，使者亦不旋。岂知寰区内，乃有桃花源。桃源独无依，自在如云烟。花开始皇时，水流太元间。耆稚皆欢喜，世世还复然。何人此问津，作记世共传。
晓霁（清·彭绩）　　押遇韵	清风散涔云，初日照高树。残花石上委，微溜田间注。人语杂禽言，一帆开野渡。
梦游山泽间得照水景不乾句既寤为赋是诗（清·彭绩）	绝境所未到，魂梦来盘桓。当风形易脆，照水景不乾。草芽出春气，松荫生暮寒。言咏坐盘石，泠泠古琴弹。方欣隔嚣滓，寐觉为感叹。誓将山泽处，州府不来还。
停云四章赠允初（清·彭绩）	霭霭停云，悠悠我思。袭我春服，好风时吹。我征聿至，乃入园扉。鸟鸣嘉木，鱼跃清池。其物欣欣，其人在斯。（一章）我息其庐，话言《诗》《书》。寒葵载刈，旨酒盈壶。以觞以咏，其乐于于。凄凄风雨，笥衣授余。乃空汝床，曰安我居。（二章）飘风及雨，诘旦乃已。我晨斯兴，于阁间止。阅彼南亩，实活我士。和泽之降，河水瀰瀰。息彼黄牛，我心之喜。（三章）庭列松篁，日翳轩窗。有鸟于飞，好音旁皇。薄言旋反，寻乐未央。嘉子栖迟，好学无荒。问我瑶华，心焉弗忘。（四章）
