老僧历言往事述以志感并有赠言（清·华蔼）	山中老僧年近百，相遇能将礼数执。高谈竟日可忘机，倚杖临风面山立。数十年中世事移，历历言之非剿袭。守边将帅少生还，姓名屈指犹记忆。此地由来民力艰，离乱兵荒偏不一。山川如故生灵希，感慨当年犹战惕。于今已历五十秋，边方约略烽烟熄。流光一逝不复还，追思往事堪悲泣。老僧只在此山中，一坞白云伴枯寂。长安多少美王孙，风采豪华如结习。宦海茫茫未可知，人心大半多荆棘。何如野衲长幽栖，不是枯鱼慎出入。
工所即事（清·华蔼）　　押灰韵	蒙安供董率，鸦步共追陪。天际风花合，山腰龙窟开。工期岁月积，俗吏斗稍材。落日归旗子，鸣鸡唤小催。锣敲夫上档，梆击匠登台。地势凭穿𨖐，宫门任往来。夯声震空谷，锄隙及荒峐。日色凝黄瓦，云光映白灰。胯车推饷食，驿马送银枚。木克飞晴练，阿林结翠堆。何时威勒竣，不必陟崔嵬。
