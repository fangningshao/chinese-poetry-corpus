咏薛氏二烈女（清·蒋莼）　　五言律诗　押麻韵	矢志全贞孝，怜他姊妹花。九原慈傍母，万里惨呼爷。濒死心如铁，遗容髻尚髽。他年采风者，记取是侬家。
自遣（清·蒋莼）　　五言律诗　押庚韵	一市惟书卷，萧然伴此生。交情云共淡，诗思水同清。池涨知鱼乐，林深爱鸟鸣。人生须适意，何事日营营。
题松筠阁贞孝事略（清·蒋莼）　　五言律诗　押庚韵	历尽冰霜苦，能全孝与贞。夫亡原誓死，亲在敢捐生。辛苦营巢计，艰难反哺情。还期两无愧，饮泣更吞声。
过京口（清·蒋莼）　　七言律诗　押庚韵	五更残月夜鸣钲，双桨迎风一叶轻。远戍忽闻瓜步鼓，片帆已过润州城。漫天风雨云无主，捲地波涛雪有声。如此中流怀利涉，几人揽辔矢澄清。
野菊（清·蒋莼）　　七言绝句　押鱼韵	秋风开近野人庐，贴地斑斑任卷舒。莫厌草茅风味淡，寄人篱下又何如？
湖州道中（清·蒋莼）　　七言绝句　押庚韵	山光万叠罨溪明，草绿平堤雨乍晴。十里桑阴浓到郭，春风时送剪刀声。
咏菊（清·蒋莼）　　七言绝句	深红浅白各相宜，淡淡疏林短短篱。自种自培还自赏，不来城市斗芳菲。
郎先行（清·蒋莼）	郎先行，妾难随，郎行妾随贼可追。郎先行，莫妾俟郎行，贼至妾可死，郎行妾心安。贼至妾身死，妾死一身何足论，郎行一脉宗祧存。呜呼，死者死矣生者生，表贞扬烈胡不闻？至今秋水年年碧，常照孤坟悬夜月。
