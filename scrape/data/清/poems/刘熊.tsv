夏日蒲涧寺遇雨（清·刘熊）　　五言律诗　押庚韵	树密不知雨，但闻萧飒声。云阴团石磴，岚气逼楸枰。瀑泻峰千尺，荷喧水一泓。夕阳新霁后，禅院晚钟清。
始兴江口（清·刘熊）　　五言律诗　押寒韵	岸曲重滩急，沙平乱石蟠。星光摇水白，霜气炼山丹。野柝荒村近，疏钟破庙寒。停舟怀往事，霸迹久销残。
旅怀（清·刘熊）　　七言律诗　押支韵	又是凄风苦雨时，风如刀剪雨如丝。一身频走数百里，此地曾无三两知。得酒畏寒衣欲换，摊书引梦枕常支。倚闾怅望嗟行役，好报平安慰所思。
