寄杨千木佥事（清·乔崇修）　　七言律诗　押冬韵	二年投老浙江东，强健宁甘万事慵。四海交游重文举，半生豪气迈元龙。嵇山瑶草春应长，镜水寒波绿未浓。此际由来可乘兴，篇舟雪夜许相从。
挽方石川（清·乔崇修）　　押尤韵	风雨昼如晦，嘤鸣何所求。含凄念君子，逝矣不复留。缅想结谊初，把臂在邗沟。俯仰三十载，于义诚不偷。君昔官京师，良宴间从游。岂伊文酒会，中心结绸缪。迨君入西川，视学三岁周。自兹音尘隔，合并嗟无由。白日不停晷，江河驰急流。君时尚无恙，远念心悠悠。去春奉王事，按节向越州。便道过白田，讯我暂维舟。论旧语未毕，荐祢拟见收。余曰老矣夫，田园方退休。五月杨梅熟，连林叫钩辀。放我湖上棹，酌酒与君酬。汝南高月旦，叹余竟白头。咄嗟事如昨，百年君已遒。昨往视君疾，抚榻心独忧。勿药望有喜，讵意遂弗瘳。路人且怆恻，况我重交游。因哀遂成赋，泣献君知不？
