秋晚（清·张昊）　　五言律诗　押东韵	极目危楼上，天涯晚望中。云凭荒野阔，日落大江空。露冷蛩初响，风寒叶正红。兴来无俗虑，明月在疏桐。
观潮（清·张昊）　　五言律诗　押先韵	风急秋江晚，潮声落照前。远疑千练白，高并一山悬。孝感曹娥志，忠留伍相贤。千秋遗恨在，故令怒涛传。
虞美人（清·张昊）	枫林昨夜多风雨。篱菊欹新露。疏枝无力倚西风，这是断肠花瘦、与人同。凭栏无语心何已。又见吟虫起。今年何事忽多愁，怪底凄凄风雨、暗层楼。
蝶恋花 午日（清·张昊）	佳节薰风何太好。晓色晴明，竞渡游人早。公子韶华开大道。马蹄踏碎闲花草。柳上黄莺声未老。荡漾湖波，忽自伤怀抱。岂为春光归别岛。斑衣零落添余恼。
