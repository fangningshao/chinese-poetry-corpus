寄郑子尹（清·黄彭年）　　七言律诗　押尤韵	一官羁绊才抛去，又荷书囊出播州。大府求贤频问讯，先生出处合深筹。莫悲迟暮逢兵燹，赢得清间从白头。仕隐于吾两无分，友朋惭愧是兹游。
题陈涉江画册（清·黄彭年）　　七言绝句　押冬韵	翠螺山畔万株松，近听涛声望远峰。每展画图如旧历，一生游兴比人浓。
次韵答袁重黎（清·黄彭年）	隆阴叹季驶，朝霜若暮雰。卉零刚虫鹅，畴能持大钧。神龙尽思蛰，尺蠖安可伸。鲸齿白如雪，出海千为群。雀雏闇天时，岂办千霄云。言谁药石甘，香孰知见薰。层冰凝已坚，饮鹤何处川。䙰褷脱笼樊，结巢长松根。病翮心自惜，啸侣情每勤。伊祁近尧基，政閟而民醇。丛树翳楼阁，碧涧幽含春。侧闻丹穴凤，浴水不浴浑。德牧耀奇字，华采腾轩轩。高调叶箫韶，求友灵禽园。暂饥竹未花，圣瑞谁为言。阿阁翼欲翥，九皋鸣遥闻。曷去苍筤箐，就啄茯苓根。徘徊不轻下，高奋思呈文。甚愿仪丹阙，昌运开时屯。素琴写此意，求友相彼真。长风飒然至，高下涛潺沄。沧洲绘满壁，昕夕容垂缗。卷轴山石间，天乐如衡门。客来无杂语，古义恒互陈。雅称凤偕鹤，守寒栖相邻。同声幸早应，一曲传心神。
疏漳浦手札毕用倪鸿宝闻黄石斋归途遍游名山韵题后（清·黄彭年）　　押冬韵	绝粒十四朝，赋诗何舂容。孔孟不我弃，文谢今相逢。大道真受授，一节难自封，钦哉契前哲，祀祭先卧龙。
庚寅九月自苏州量移武昌留示诸生（清·黄彭年）	有朋筮盍簪，譬若鸟栖树。一鸟独南飞，众鸟东西顾。他树岂无枝，徘徊不忍去。诸生勤讲习，予亦忘衰暮。常抱离索忧，畏读销魂赋。
