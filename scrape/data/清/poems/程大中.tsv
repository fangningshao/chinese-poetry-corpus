送别张白莼（清·程大中）　　五言律诗　押尤韵	岁晏风沙急，寒江起暮愁。思亲双泪眼，送子一虚舟。计拙贫常在，时丰酒易谋。清尊聊共对，雪霁好登楼。
过应山留别杨映人（清·程大中）　　五言律诗　押侵韵	十载一相见，匆匆此夜心。月如前度好，情觉老来深。旧识无多在，新诗喜共吟。明朝溪路远，不厌酒频斟。
江陵（清·程大中）　　七言律诗　押麻韵	高空漠漠转晴沙，千里江陵落照斜。梁苑月明南去雁，渚宫秋冷暮归鸦。词人意气轻刘表，野客风流老孟嘉。几许关心成往事，旅亭惆怅对黄花。
长湖舟中（清·程大中）　　七言绝句　押微韵	扁舟东下月清微，野水空濛独鹜飞。一片寒光摇不定，黄梅村路客初归。
