题画（清·程正揆）　　五言律诗　押青韵	闲情不可住，一往上孤亭。行云非草草，贞石自惺惺。雁寄将来信，山留不了青。彼吟泽畔者，辛苦作《骚》经。
己亥江行（清·程正揆）　　五言律诗　押庚韵	百战蕲黄地，扁舟江汉平。老人谈旧事，故鬼哭新城。波转渔灯曲，天垂鹤影横。年年沙草碧，又听杜鹃声。
题看山图（清·程正揆）　　七言律诗　押删韵	自买青山自看山，鸟飞倦翼不知还。天心难挽迁流事，我法姑存淡远间。怀古空林虚夜月，怜人落叶逐清潺。风尘暂息一回首，几个能消此日闲。
题画（清·程正揆）　　七言绝句　押东韵	绝壁倒飞千尺雪，偃松高卧一溪风。谁家好傍此间住，定是青溪无事翁。
