昆山道中偶见乡村有未被蹂躏者（清·陶育）　　五言律诗　押东韵	桑柘影重重，人烽往日同。饧箫欢稚子，社酒醉村翁。牧笛斜阳外，书声流水中。三年前屈指，此景遍江东。
拜薛畏斋先生祠（清·陶育）　　五言律诗　押先韵	睹此荒郊象，先生亦怆然。当年乾净地，此日奈何天。勋业垂江上，沧桑又变迁。谁为后死者，泪洒墓门烟。
挽胡皋飏（清·陶育）　　七言律诗　押微韵	簪缨几辈误封圻，甘把千秋让布衣。马革一朝皮骨裹，龙山六月雪霜飞。一腔热溅平生血，只手坚持死后旂。寄语高堂休怅悒，生儿如此是全归。
野步（清·陶育）　　七言律诗　押东韵	昨宵梦里旧江东，信步行来迥不同。饱寇所留都是馂，薙山满眼尽成童。断桥隐约寒烟外，破屋攲斜夕照中。一路芦花风瑟瑟，穷通想到古英雄。
渡淀山湖（清·陶育）　　七言律诗　押灰韵	尘沙莽莽鼓声哀，满眼烽烟一棹开。三泖云低沉塔影，一江风急送潮来。何时极浦销兵气，在昔东湖出将才。万众云霓翘首望，清人河上莫徘徊。
舟中偶阅六朝文归（清·陶育）　　七言绝句　押萧韵	有花可傍便停桡，摊卷蓬窗破寂寥。六代才华转眼过，声声流水送南朝。
咏物四首 秋蝇（清·陶育）　　七言绝句　押尤韵	疑他天地竟无秋，鼓翅营营闹不休。一霎炎威何处去，谗人今日也低头。
海上杂诗（清·陶育）　　七言绝句　押寒韵	狂澜汹涌欲心寒，到此茫茫绪百端。廿载中原膏血尽，换来富庶此弹丸。
征途（清·陶育）　　押麌韵	昨日过山腰，今日涉水浒。看山复看山，跋涉不知苦。云际见东风，先愁明日雨。
