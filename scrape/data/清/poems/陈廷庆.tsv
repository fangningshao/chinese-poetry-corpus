由岳麓寺下山返舟作（清·陈廷庆）　　五言律诗　押侵韵	湘滨来五度，才得一登临。片片江帆影，重重岳树阴。碑赊三日读，僧向六朝寻。欲续传镫事，斜阳下碧岑。
青石梁道中（清·陈廷庆）　　七言律诗　押歌韵	两崖青石引青莎，一径松杉罥薜萝。立马爱当奇石秀，下山犹见夕阳多。愿同孺子尘缨浊，可有高人薖轴歌。岚翠泉声行不断，道傍时欲坐盘陀。
