草堂（清·朱克生）　　五言律诗　押删韵	草堂寒易晚，朔气到柴关。落日恋高树，残云补断山。竹摇风似雨，鸦宿去仍还。移意江天外，萧然麋鹿间。
迟陈冰壑（清·朱克生）　　五言律诗　押真韵	非关长忆汝，舍汝欲谁亲？天地馀残腊，江湖剩几人。一杯驱岁月，斗室傲冬春。自有千年在，何须叹苦辛①。
延平（清·朱克生）　　七言律诗　押庚韵	建溪东下入南平，楼阁千家出郡城。密树山光分隐见，残阳云气别阴晴。江通三水波涛疾，剑合双龙瘴雾生。破浪不惊滩黯淡，百花岩下月华明。
送陈子寿往河南（清·朱克生）　　七言律诗　押阳韵	匹马游梁出帝乡，赠鞭重集酒炉旁。那堪旅舍逢离别，正值家园作战场。汴水月明沙雁过，蓟门霜动夜砧凉。伤心去住同摇落，不独悲秋泪满裳。
泛绣溪（清·朱克生）　　七言绝句　押文韵	绣溪一水两川分，绕郭晴波荡縠纹。白板桥头魂欲断，寒鸦落日小乔坟。
