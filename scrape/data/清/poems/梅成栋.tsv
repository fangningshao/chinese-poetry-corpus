答崔时林孝廉见寄（清·梅成栋）　　七言律诗　押支韵	天末飞来一卷诗，开缄正值菊香时。名心未冷情何远，苦语能工境可知。沽上烟花三月别，棣城风雨十年思。崔群兄弟今坡颍，好待同来话玉卮。
入秋以来先后得崔念堂汤菊人来书赋诗答之（清·梅成栋）　　七言律诗　押鱼韵	黄叶敲门霜绕庐，西风吹到故人书。一年离绪秋尤苦，四海知交老渐疏。贫对青山空入画，别添华发又盈梳。不缘良友相垂念，谁向榆关问索居。
津门诗钞辑成题以长句（清·梅成栋）　　七言律诗　押先韵	鼠啮蟫穿二百年，搜求遗草出尘烟。题名不必登科录，小传如标独行篇。前辈有灵来纸上，旧交无数晤镫前。寒窗料理间中业，聊结枌榆翰墨缘。
