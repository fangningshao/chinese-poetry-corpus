与姨丈李幼云师希杰再游长城感旧（清·史恩培）　　七言律诗　押元韵	一带荒城隐僻村，秦关汉隘竟谁论。万重冷翠侵眉宇，前度飞鸿失爪痕。石磴几湾容马足，山泉多半入云根。明年桃李花开日，可许春风度玉门。
楚霸王墓（清·史恩培）　　七言律诗　押东韵	休将神圣例英雄，抔土残碑已不同。埋伏拌当韩十面，宽仁宜似舜重瞳。何伤刓印封诸将，不悔分羹释太公。迁固汉臣多曲笔，岂真纪录尽由衷。
秋宵（清·史恩培）　　七言绝句　押蒸韵	秋宵静坐冷于僧，参澈诗禅悟未能。也是置身图画里，菊花深处一书镫。
题徐友梅碧梧听雨图（清·史恩培）	人生天地间，百年直须臾。我生俦类间，七尺同骸躯。置身冠盖间，苦为形所拘。属耳笙琶间，易为声所濡。讵知遭际同，各托情怀殊。或从喧求寂，或必清始娱。争似廓襟期，所至任菀枯。抑且脱羁束，自顾忘腴癯。何事非吾天，何地非吾庐。何遇非吾乐，何曹非吾徒。第未逢解人，畴复嘲迂儒。吾乡迩郊畿，邻壤接津沽。屋指东西陆，家称大小徐。诸兄文福齐，二难乡科俱。元方快登龙，仲氏怅飞凫。讲席中州游，宦辙东海隅。记主聚星堂，迭绘听雨图。培娄当苍厓，芭蕉间碧梧。咫尺具千里，峥嵘喻双株。画笔羡干云，题句抵穿珠。辁才钝且庸，座谈嗫复嚅。恨未侍皋比，思将访许都。写生宋与王，慕古欧与苏。神交证丹铅，客程阻舟车。快登北极台，俯瞰大明湖。恰逢屋雪融，恍滴檐溜疏。此味此声希，旧雨今雨符。多恐柳阴浓，未及桐柯孤。况隔杏坛遥，孰开蒋径芜。安得足所经，遍假手为摹。纵甘耳无闻，究喜身自如。酒杯块磊浇，禅机色相虚。放出野腔歌，泼开墨沈涂。弹倦悔冯铗，吹滥讥齐竽。转防知音知，相对同胡卢。
