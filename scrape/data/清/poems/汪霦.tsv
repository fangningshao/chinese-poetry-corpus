同陈骠骑携妓西郊射猎（清·汪霦）　　五言律诗　押庚韵	小队出重城，红妆结驷行。英雄偏好色，女子亦知兵。马上琵琶奏，军中铙吹鸣。诸公但驰猎，吾最爱秦声。
大梁柬友（清·汪霦）　　五言律诗　押元韵	星文三尺剑，霜刀十年痕。自是无知己，非关不报恩。风悲朱亥里，日落信陵门。凭尔一相问，今谁古道存？
喜王露湑至自三峰（清·汪霦）　　七言律诗　押灰韵	经时三径为谁开，乾鹊声中屐齿来。久客奚囊多旧句，贫家尊酒只新醅。不妨小住为佳尔，相顾狂歌亦壮哉。晚节最谙泉石味，云林深处好追陪。
