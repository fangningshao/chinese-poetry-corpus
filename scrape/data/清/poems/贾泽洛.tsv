秋山（清·贾泽洛）　　五言律诗　押歌韵	绝巘飞云叶，回峰挂薜萝。日光寒照浅，猿啸夜闻多。樵径沿溪入，蓬门向晚过。鸡豚秋正美，朝市兴如何。
秋原（清·贾泽洛）　　五言律诗　押先韵	驱车登陇首，秋望兴悠然。禾黍分残雨，村墟淡野烟。钟声出古寺，雁影下长天。更欲寻摩诘，犹堪画辋川。
平台望雪和家东沧兄韵（清·贾泽洛）　　七言律诗　押灰韵	平台景物倏皑皑，一片军声袭蔡回。舞絮飞花千万树，浅斟低唱两三杯。关河歧径人难觅，村舍寒烟户半开。最是诗人幽兴极，疲驴破帽出城来。
拟陆放翁间中富贵（清·贾泽洛）　　七言律诗　押冬韵	贪眠常是卧高舂，炊米无烦论釜钟。苏陆诗篇新活计，江湖散客旧崇封。在庭花草随幽兴，出郭云山仗短筇。六十已过七十近，老翁岂合慕夔龙。
