黄土坡遇雨（清·刘锡五）　　五言律诗　押尤韵	坡陀才数尺，车马日如流。永夜淋铃雨，终朝薄笨愁。轮旋如宋鹢，人喘肖吴牛。谁信涔蹄水，风来解覆舟。
袁简斋先生生挽诗（清·刘锡五）　　七言律诗　押麻韵	作宰桐乡便作家，甘棠阴里种桑麻。山中安石留棋墅，屏后扶风列绛纱。死悟前因仍是月，生无一日不看花。口碑尽有遗民戴，岂止天台老衲夸。
卷施阁燕集（清·刘锡五）	我懒不结客，愿从诗人游。烹字恒苦饿，对酒能忘忧。卷施主人大招手，恰有苏家酒一斗。燕市酒徒多故人，入座无烦问谁某。学士乍辍螭头班，青衫司马官正闲。画鬼山人阁画笔，吟愁平子停吟笺。西曹水部都散直，大复恰并崆峒肩。枫欲丹时菊欲黄，一风一雨天深凉。当关不怕醉尉醉，骂座或恕狂奴狂。乐莫乐兮文字知，惜莫惜兮少壮时。一年好景君须记，百罚深杯我不辞。君不见，韝上鹰，早时呼雨春风声。又不见，梁间燕，江南塞北年年见。万物变化有如此，英雄竖子皆前死。阮公恸哭徒为尔，乐哉糟丘吾老矣。
