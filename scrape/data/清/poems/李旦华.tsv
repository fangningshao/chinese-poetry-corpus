香泉暂游宛邓作诗送之（清·李旦华）　　五言律诗　押庚韵	宛邓东西路，朝来匹马行。名都唐节镇，佳丽汉陪京。苍莽寻山意，迟回吊古情。经过平子宅，醉墨定纵横。
得范松亭岭外书却寄（清·李旦华）　　七言律诗　押东韵	迢递行踪逐断蓬，与君沟水各西东。梦遥衡岳啼猿外，书到山城细雨中。别后又看春草碧，宵来喜见烛花红。江淮湿雾连朝暮，苦忆蛮天滞郝隆。
