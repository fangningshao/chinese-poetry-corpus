郡城送诸兄弟北归昔年此日别汪容甫处（清·刘台斗）　　五言律诗　押尤韵	一片离人月，年年此渡头。秋风吹过客，落叶上行舟。别梦怜今夕，歧途感旧游。寒江呜咽水，不向故乡流。
宿迁道中（清·刘台斗）　　七言律诗　押齐韵	江南烟色远凄迷，徐泗春山黛色齐。一夜东风芳草绿，千家淮水夕阳低。疲驴破帽三年客，茅屋昏镫五夜鸡。谁识同时旧年少，退朝飞盖赤城西。
