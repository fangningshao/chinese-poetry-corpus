感事（清·边瀹慈）　　五言律诗　押寒韵	飘泊无归计，羁孤有世官。贫缘求仕早，卑觉立身难。泽尚绵三世，才谁授两餐。荣衰如转毂，岂独晋原栾。
各上下（清·边瀹慈）	飞鸟翔，一下复一上。平生栖宿同一枝，咫尺遭逢判霄壤。青天白日抢枋榆，稻粱易得身不孤。嘤嘤求友鸣相呼，卑枝刷羽低将雏。仰视云端去如箭，毛羽初丰未能健。六翮抟风掩毕罗，长空一落何由见。天阙沈沈暗不开，梯云何处望蓬莱。神龙堕地不如蚓，何似泥中睡得稳。
