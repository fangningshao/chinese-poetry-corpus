赵忠毅公铁如意歌（清·于昌寿）	一枝青铁霜华皛，提携四顾乾坤小。在昔款署良工张，至今器重尚书赵。尚书名共三君隆，风骨铮铮与铁同。中宵起舞一击节，千锤百炼如其忠。独居深念意不乐，天际云阴起霜鹗。想当出手指挥时，委鬼茄花定惊愕。其如天不祚明何，钩党沈冤走荷戈。风声呜呜鬼神泣，拂拭囊底增悲歌。一身万里君门旷，汉关竟绝生还望。白骨埋处青山香，流传此铁未从葬。公身已去公物存，摩挲欲比钟彝尊。光芒上瞩寒星斗，崛强犹是凭忠魂。吁嗟铁兮尔何福，名传千载尔余馥。长尺四寸重二斤，上镌名字二十六。
