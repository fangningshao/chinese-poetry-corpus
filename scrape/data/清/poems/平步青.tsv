春日游青藤书屋登孕山楼谒天池先生像赋赠闲谷（清·平步青）	瑶宫小谪飞仙人，餐霞饮瀣游凡尘。骑鲸一去三百载，夕阳老屋青藤存。十年梦想不得到，一朝假馆逢陈遵。春晴岸帻肃客入，荦确怪石纷横陈。绿阴一径入深处，古藤十丈蟠高垣。枝柯攫天瘦蛟舞，时共风雨相飞奔。清池一勺活不涸，乃是天汉之分源。岁久岂无蛰龙睡，倏游不敢投丝纶。举首突兀睹庭柱，摩挲剩墨无磨磷。大书深镵见笔力，倔强欲与藤簸掀。登楼鞠𦜕谒遗像，画图肃肃来精魂，开窗四顾万山入，咫尺包孕迷朝昏。想见当时抱膝坐，论兵慷慨乌角巾。酒酣不识督师贵，短兵狭路非其伦。先生亦一诸生耳，乃能筹海除奸民。徐汪先后同受馘，奇功不让楼船军。惜乎才大不竟用，山人摈落同茂秦。后公而生叹公遇，咄哉弄斧班输门。
诗巢怀古（清·平步青）	輶轩古不入于越，三百之内无篇章。山川磅礴毓奇杰，词坛大振扶舆光。后人好古事搜讨，邦贤一瓣追心香。秋水长天阁云圯，崇祠复建龙山冈。大书揭橥六君子，贺秦方陆偕徐杨。秘监梦寤忽不乐，疏乞道士东还乡。酒肆谪仙人把臂，四明狂客胡云狂。处士偏师揭竿起，眼底颇欲无文房。幽栖剡曲事渔钓，隐逸姓氏馨三唐。元英先生老不第，补唇已矣颓颜苍。配食严陵谢晞发，击竹如意同悲凉。论忠独许渭南伯，少陵每饮君不忘。南国作记亦忠告，何至比党韩师王。铁厓乐府有奇气，如出金石声铿锵。三史书法待裁定，正统论息诸蜩螗。天池山人称后劲，嘉隆伪体扫秕糠。妄庸巨子竞树帜，阙编俯首袁中郎。千山万壑风雅窟，岂无健者纷登场。代更四姓祀七百，六君子外谁抗行。我来吊古事展拜，匠门弄斧惭登堂。斯人代兴有正派，恨无妙手图西江。泊鸥吟社亦澌尽，春秋享祀谁烝尝。西园遗址久衰草，残碑剥蚀埋夕阳。主持大雅望来哲，斯人不作心苍茫。
