忆临朐山居（清·张象津）　　七言律诗　押元韵	三载秋风劳梦魂，曾经采药入烟村。四山红叶客双屐，一坞白云家半门。宿果收完芳树老，名花开尽石床温。武陵旧事凭谁问，拟殖田庐长子孙。
柳下（清·张象津）　　押语韵	柳下听鸣蝉，微阴驱薄暑。岸阔蓼花风，石净绿萝雨。汎汎水禽嬉，波上久容与。怅然念远人，日夕渺何许。
登楼（清·张象津）　　押遇韵	晨起日色昏，村落隐轻雾。相将楼上来，豁然乾坤露。晴高大岘云，秋远济阴树。海山何处归，万里如可步。
云若筑室颜曰寄斋索诗为赋此（清·张象津）	风轮转大千，一尘缘飞坠。坱然升降中，生物息相吹。遐睇尽寰宇，俯仰缅身世。稊粟落大瀛，狭钜两不异。形骸寄须臾，况又寄所寄。彼哉愦愦者，瑶璇起平地。所居仅容膝，胡为劳远致。深谋裕千载，展转无终既。会见瓦砾场，离离长秋穗。始藏孟尝君，终下雍门泪。爰有达生人，空洞无物累。一室羲皇前，嗒焉齐醒醉。而以寄名斋，谓与斋相值。有寄即有归，若归于何庇。君言归何有，神马意为辔。当其意尽时，万缘风云彗。寄无归亦无，言寄乃非伪。人事渺无穷，纷营无愚智。道术亦各出，深岩难拟议。孰为楚庄周，孰为鲁展季。援笔为赋此，略见山枢意。后来者谁与，勿谓斯言戏。
桔槔叹（清·张象津）	城中祷雨城外晴，城外祷雨赭云生。赭云散尽暮天碧，城外遍起桔槔声。桔槔彻夜声不停，判将身手与天争。天公仁闵覆苍生，百神司命周八纮。雨师唤云云不应，雷公鞭鼓鼓不鸣。付与桔槔自作程，桔槔非人水不行。鹤俯鹳啄尻首并，汗流渍与井干平。畦中依然水不盈，苗稀散作鱼尾赪。夜阑气尽声不尽，隐隐倦力相支撑。此时肃肃晓风清，城中达官梦初醒。美人素绠汲银瓶，辘轳却向雕阑听。
