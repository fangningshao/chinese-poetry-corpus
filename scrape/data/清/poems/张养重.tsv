板子矶（清·张养重）　　七言律诗　押微韵	荻港东边板子矶，秋高日见雨霏霏。荒城草长埋金镞，废垒沙深卧铁衣。山上群鸦迎客舞，江边孤雁背人飞。晚来风起波涛阔，疑是将军战马归。
雨中重过钓台（清·张养重）　　七言律诗　押寒韵	再访先生欲见难，空江风雨逼人寒。白云中断千峰树，碧涨新添七里滩。只有阴晴随箬笠，从无兴废到渔竿。回头前日登临地，烟满双台何处看。
汀州道中（清·张养重）　　七言律诗　押尤韵	左顾朝阳右赣州，新罗高据万山头。番瑶接地蟠关隘，烽火连天起戍楼。日夜乡心皆北向，古今汀水独南流。可怜满眼崎岖路，惟有清猿伴客愁。
鸡鸣行（清·张养重）	天上飞星似飞箭，荒鸡喔喔鸣村店。梦里心惊是恶声，挑灯直视床头剑。开门星散喜重明，跃马披衣共北征。丈夫暗昧那能处，会向青天白日行。
自渊溪历延平抵建宁杂咏（清·张养重）	风吹博望槎，白浪滚江沙。缆走悬崖险，舟穿乱石斜。龙钟垂涧竹，踯躅映山花。野泊无人境，前林起暮鸦①。不寐数严更，危崖戍火明。闻鹃春泪滴，防虎夜心惊。枕落高滩响，篷悬密雨声。山川凄绝处，魂断剑州城。
