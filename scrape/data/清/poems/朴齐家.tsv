九层洞同京山李丈汉镇（清·朴齐家）　　五言律诗　押歌韵	红树塞天地，不知山更多。脱巾松下饮，抱膝水边歌。世狭容吾懒，官贫耐客过。犹能理诗律，学杜祖阴何。
丰田途中（清·朴齐家）　　五言律诗　押庚韵	入谷青丝马，春风时一鸣。山花樵更发，河柳卧还生。蔼蔼村边雨，迢迢原上耕。五云如可觌，凫舄去朝京。
白龙潭（清·朴齐家）　　七言律诗　押麻韵	百笏泓澄贮碧霞，鹰岩皴石一支斜。村容近接亭亭树，水次丛开冉冉花。细雨披蓑看更羡，新泉灌稻事堪夸。但须耕具兼渔具，还有黎城合置家。
次李宜庵韵（清·朴齐家）　　七言律诗　押寒韵	心静还知丈室宽，酒酸犹博片时欢。十年人似齐门瑟，半世文多楚相冠。感此孤虫催岁暮，飘然旷野履霜寒。乡村寂寞眠常早，月压柴荆未出看。
