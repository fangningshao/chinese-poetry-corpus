天池山访元叹门榜落木庵为寒河谭子笔（清·许虬）　　七言律诗　押先韵	落木庵中卧老禅，寒河风雅笔如椽。垂来白发耽高隐，散尽黄金忆少年。十亩秋茶新雨后，半山霜蕨夕阳边。开元天宝诗亡后，欲问人间寡和篇。
河西关（清·许虬）　　七言律诗　押萧韵	去国何曾隔绛霄，幽燕襟带古迢遥。尾箕斜绾星千里，恒卫中分水二条。铁笛漫惊龙塞月，玉钗春怨凤城箫。还将清啸凭酬对，南北音书任寂寥。
黔中岁暮漫兴（清·许虬）　　七言律诗　押豪韵	紫电飞驰尽锦袍，悲风猎猎下城壕。夜闻北里歌声合，晓望南云杀气高。岂有功名如绛灌，独尊刀笔到萧曹。长安只在青天上，莫忆春明露井桃。
将发荆州招李劬庵秦对岩话别次劬庵韵（清·许虬）　　七言律诗　押豪韵	荆蛮忽聚四方豪，睥睨城西幕府高。蹴鞠摴蒱方合阵，竹头木屑有分曹。清商莫奏湘君曲，浊酒堪酬屈子《骚》。南北往还诚万里，百年物役一何劳。
和答钱宫声见怀（清·许虬）　　七言律诗　押微韵	吴阊惜别雁书稀，春树春江雨色微。游子谁怜亲渐老，无家止有国堪依。青萍啸夜中原在，白日流空两鬓非。还忆长安同跃马，极边樵悴揽征衣。
折杨柳歌三首（清·许虬）　　押屑韵	柳条三尺长，明日清明节。江南小儿女，采作流苏结。
登黄鹤楼（清·许虬）	黄鹤仙人不少留，洲名鹦鹉更堪愁。三湘登眺还吾辈，千古江山独此楼。汉口夕阳衔远岫，武昌寒郭浸春流。烧痕满地闲生感，回首烽烟野戍秋。携壶凭槛塞云横，怀古荆门镇重兵。春柳久荒陶侃垒，寒潮直上吕蒙营。沧桑尽付邯郸枕，烟月全销玉笛声。唯有芳洲春草色，年年还傍大江生。
