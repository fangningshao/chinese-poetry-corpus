送孙文博之云南省觐（清·黄叔琳）　　七言律诗　押支韵	此去行歌《陟岵》诗，短长亭外柳如丝。雨过山驿鸡啼竹，风送江程狖挂枝。花下迎亲依晓署，尊前忆弟梦春池。可能裁得相思锦，六六红鳞寄莫迟。
柏林寺观李晋王画像歌（清·黄叔琳）	沙陀怀古趋僧舍，驻马柏林还看画。素绡拂拭生辉光，神威凛凛须眉张。红袍玉带结束好，唐季英雄一目眇。当时角立有朱三，百战干戈人易老。国仇未复留遗恨，破碎山河安足问？庄明带剑左右立，锦囊盛矢受遗训。谁欤写照妙入神，李家父子俱天人。鹰扬虎视空一世，经营惨淡传其真。千载留贻归净域，世无别本须珍惜。卷图四壁起英风，想象沙场万人敌①。
