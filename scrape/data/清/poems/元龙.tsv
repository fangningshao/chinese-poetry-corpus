乞食（清·元龙）　　五言律诗　押庚韵	林间才定起，洗钵出门行。童子亦知善，设斋非爱名。说经酬饭价，回施合凡情。果腹便归去，寒山万木平。
秋胡行（清·元龙）	养蚕胜养儿，养蚕犹吐丝。养儿防亲老，而乃离庭闱。君怜采桑妇，不念桑榆人。桑榆景苦短，桑妇时悲辛。还君相赠金，请君断诸妄。君意在桑间，妾情非濮上。攀条谢郎君，倚门人久望。
