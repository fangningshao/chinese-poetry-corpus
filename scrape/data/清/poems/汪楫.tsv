揭子宣过访（清·汪楫）　　五言律诗　押元韵	奇人曰揭暄，健翮耻飞翻。斫地把三尺，写天能万言。好风吹草屩，细雨到柴门。高论知何极，相倾只酒尊。
赠别萧尺木（清·汪楫）　　五言律诗　押支韵	七十远为客，风流殊未衰。自将萧氏韵，高唱杜陵诗。世已轻词伯，人犹重画师。黄金买毫素，仿佛太平时。
送陈元水归丰城有怀房兴公明府（清·汪楫）　　五言律诗　押元韵	此老岿然在，长眉掩泪痕。一生家屡破，万死舌犹存。已忘他乡苦，应知吾道尊。临邛有贤主，日日款柴门。
赠别澹公（清·汪楫）　　五言律诗　押歌韵	出世翻多事，生平竟若何？批鳞真给谏，托钵是头陀。老骥当风立，冥鸿踏雪过。总无虚岁月，何用补蹉跎。
欢喜亭同玉明上人观云海（清·汪楫）　　五言律诗　押阳韵	山与云俱没，凭高安所望？人初入混沌，天不改青苍。抚掌通樵路，飞棉变客装。松风响何处，涧水下鄱阳。
香炉峰（清·汪楫）　　五言律诗　押元韵	奇峰真拔地，一镂正当门。天近无栖鸟，藤枯有挂猿。白云浮暮霭，紫气隐朝暾。铁屋何年构，风雷万古存。
黯淡滩（清·汪楫）　　五言律诗　押虞韵	滩急不闻呼，千军转辘轳。神工较分寸，鬼伯待须臾。曲折凭孤棹，安危仗一夫。会看浮万斛，大海射天吴。
送张振九之永嘉司马任（清·汪楫）　　七言律诗　押支韵	雁荡山头瀑绝奇，药公常为我言之。半天岂止五千仞，空谷无非风雨时。司马能书擘窠字，停骖应勒纪游诗。永嘉烽火于今少，王谢风流万古师。
赠别吴舫翁（清·汪楫）　　七言律诗　押东韵	汪生三载螺川客，临去才知吴舫翁。风雨齐生双腕下，炊烟独绝万山中。如君自不依刘表，今日何从得孔融。顾我捋须还大笑，云龙此际又西东。
中山七夕次石来韵（清·汪楫）　　七言律诗　押先韵	他乡七夕今年好，放眼能穷万里天。白露自零官烛外，银河直下海云边。拂竿不见珊瑚树，登俎真成玳瑁筵。闻道弓衣有人织，兴酣写与布头笺。
出五虎门同石来次前使萧给事韵（清·汪楫）　　七言律诗　押尤韵	长年捩柁倚高楼，万里潮迎万斛舟。浪打白头都是雪，衣添六月忽如秋。苍茫不觉千山远，混沌真堪一气浮。最爱乘风同快马，漫将喘月笑吴牛。
长史郑弘良以王命请余画像留国中口占答之（清·汪楫）　　七言律诗　押尤韵	岂是中朝第一流，偶持龙节拂麟洲。大名那得齐诸葛，遗像何劳比益州。稍喜文章堪报国，谁凭骨相取封侯。灵台一片真难状，多谢传神顾虎头。
题画（清·汪楫）　　七言绝句　押微韵	十月山寒木叶稀，霜华未散古苔肥。药房深闭客何处，卧听空江老雁飞。
渐江墓（清·汪楫）　　七言绝句　押灰韵	画师墓上百株梅，尽是当年密友栽。山径风高吹半折，花时更得几人来。
新安道中二十韵（清·汪楫）　　五言排律　押庚韵	已逐黄尘老，初为故国行。计程随逆旅，问俗愧诸生。顿顿舂新谷，村村护旧茔。建旗看屋峻，鉴发得溪清。险莫惊新岭，行当慎考坑。人烟愁处绝，衰草望中平。晓日迎过渡，轻风送出城。天心藏暮雨，冬气发初晴。径转逢樵唱，山幽忆鸟鸣。忽惊苍树断，知有白云横。稻草盘空挂，松毛近火擎。林深霜作色，溪响碓无声。阡陌随山曲，陂塘待雨盈。劳人下担急，健妇把锄轻。野宿惟防虎，山城竟卖鲭。西江时转粟，南国久停钲。昨者闻传诏，三方尽撤兵。云帆朝不至，蔀屋夜常惊。几见东家饱，先愁小市争。曝芹谁许献，桑梓最含情。
一钱行赠林茂之（清·汪楫）	前朝万历之八载，茂之林叟生闽海。三十名高走京洛，六十国亡遭冻馁。钟山踯躅几春秋？那有酒钱悬杖头。屈指今年八十五，春风重醉扬州醑。读我诗篇忽失声，老泪纵横不成雨。为言昔曾买藜藿，手持一钱人错愕。方嗟旧物不逢时，又遇孙儿索买梨。市上孩童都不顾，老夫心苦傍人嗤。一片青铜何地置，廿载殷勤系左臂。陆离仿佛五铢光，笔划分明万历字。座客传看尽黯然，还将一缕为君穿。且共开颜倾浊酿，不须滴泪忆当年。
西山纪游六百字呈同游施愚山少参高阮怀同学（清·汪楫）	西山蟠西江，厥惟神仙宅。窈冥三百里，往往困游屐。使君发高兴，逝将饱经历。披悃告大吏，休沐许三夕。仓皇裹糗糒，折柬到逋客。维时丁未秋，正近重阳节。天气忽暄暖，披裘杂絺绤。同调得三人，无虑喧与寂。侧闻兵燹余，梵刹尚逾百。前期杳难穷，惜阴慎所适。香城山最险，翠岩名尤赫。两地骋夙怀，循涂更探索。稍行犹康庄，渐远得局蹐。游丝常罥面，瘦藤能迸石。绝巘恣盘纡，缅怀巨灵擘。逢树竞折枝，危径实轻策。路回失乡导，草偃寻人迹。瞬息苦少暇，大水遽塴湱。波涛满空山，平慎生恍惚。碓屋结构牢，造化及琐屑。忽忆穷檐人，赁舂形役役。辛苦谋一饱，觏此得无戚。茅茨时复近，牵确转逾窄。日落山花殷，犹余数峰赤。逶迤入灵境，殿阁晃金碧。衲子被长发，原委能具说。伊昔典午间，云公此卓锡。寇至惊蒸黎，焚香化雉堞。至今山中人，大半是所活。又云前山隅，旧是猛虎穴。道士张逍遥，以杖逐此物。其人已羽化，其庐尚突兀。晨起寻遗踪，排云踏山脊。巨崖落寒风，飒飒荡精魄。石笋垂丹梯，古洞立积铁。冬气周四时，灵曜不得烈。拂壁瞻画像，低徊难遽别。暮经洪崖井，巉岩正飞雪。只疑奔湍间，仙驭同出没。溯流寻高源，嵯岈生荡激。一石尤倔强，临水自挺拔。虚声遍岩谷，此辈耻同列。阐幽赖使君，锡名补其阙。恨无磨崖力，排空立高碣。钟鸣翠岩寺，倚杖尽蹩𧿁。朅来丁西霞，岭上传丹诀。仆夫急长生，贾勇待明发。未见颜色好，已忘筋力劣。跂足尽重茧，飙举争健鹘。山果不知名，披荆竞相掇。陟险凡几盘，所遘殊朴讷。危坐无多言，亦足涤烦热。偃蹇下山径，乱云相抵突。霏霏出烟雾，未雨道先滑。苍茫翠微里，何从辨虹霓。嗟余误尘网，毵毵见白发。丈夫不得志，此身等蠓蠛。神仙吾所慕，忧来不可辍。山水且徜佯，胜游顿提挈。载笔陈此诗，聊以志岁月。
马耕田歌（清·汪楫）	中山山多稻田寡，耕不见牛时见马。曳犁负轭当町畦，编草络头泥没髁。喷沫徒怜气凋丧，局蹐安知材尽下。王良伯乐无时无，不待悲鸣泪先洒。侧闻洪武开国时，曾来此地求騧骊。连樯累舶动千匹，购买不惜倾高赀。陟险冲波有底急，每翻旧史常怀疑。维时布衣起江左，涣号止及东南陲。壮士健儿恣腾踔，步卒敢向中原窥。圉人太仆但充位，登床厌谷皆虚词。谁欤忽建凿空计，外厩祗藉长风吹。飘飖远致列云锦，骑出奚啻熊与罴。永辞绝域骋皇路，寸长一技皆得施。不走沙场絷畎亩，吁嗟尔马生何迟。今制三年两入贡，使者执鞭大夫控。天子垂裳顾曰嘻，此物何烦跨海送。异域从教宝骕骦，天家绝不求麟凤。终老丘园何足惜，竟辱泥涂亦堪痛。吁嗟尔马无自伤，不逢汤武逢虞唐。纵有龙媒四十万，中山只作华山阳。
题五子樽酒论文图（清·汪楫）	汪子无才负傲骨，寻常出门少亲昵。僻壤相逢吴野人，风尘意气胶投漆。野人之友亦落落，论诗共许孙与郝。几处歌声向一镫，吴陵新安与焦获。焦获自昔多名家，孙郎动向人前夸。眼中难见李叔则，户外忽来王幼华。王生结交殊不苟，屈指素心惟五友。预愁他日走长安，不似于今时聚首。西湖戴苍能写真，游子不顾囊中贫。却将渭北江东意，图成樽酒共论文。更有黄山江天际，画水画石多生气。援笔添写两株松，百尺寒冈接苍翠。装来卷轴喜同看，皓首孙郎酒不乾。郝子撚须时欲笑，吴生抱膝动长叹。汪子把卷苦抑郁，王生惜别何辛酸，王生王生劝尔且尽樽前欢，明日徒从纸上观。
怀曾庭闻（清·汪楫）	有客吴江来，传君忽为僧。不信温泉中，一朝结为冰。十年骑蹇马，一气何绕腾！马蹄踏白骨，月照光崚赠。上书虽不报，谁谓君无能。激昂遂出世，夫岂忧缴矰？呜呼壮士肝，永夜为摧崩。
