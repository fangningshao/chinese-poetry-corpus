三月十二日晓发半壁店数里许闻前途有虎即追蹑之至南上落村虎跳入村院遣谙达明喜富英阿登墙发火器殪之诗以纪事（清·旻宁）　　五言律诗　押寒韵	广陌何来虎，凌晨下远峦。跃身入村院，阖户落心肝。猛士双登壁，神枪叠掷丸。技精连命中，殪此未云难。
癸酉九月十五日于养心殿殿门外用鸟枪连毙逆匪二名十月十二日上命承恩公和世泰宣旨赐名威烈枪敬佩殊恩恭成长律（清·旻宁）　　七言律诗　押阳韵	不数当时突火枪，熙朝武备制尤良。发机连毙逾垣盗，飞弹双歼能语狼。威烈嘉名恩肇锡，斗星妙用习毋忘。戢兵肄武俱家法，合以皋比珍重藏。
梦侍（清·旻宁）　　七言律诗　押庚韵	孤身苫次怆孤情，恍恍懵懵暗短檠。彷佛趋庭来塞苑，分明宴坐近前楹。初瞻不辨今同昔，欲语翻然恸又惊。哀莫哀于梦中侍，风传寒漏正三更。
戊子六月初七日扬威将军大学士威勇公长龄至京亲缴印信御勤政殿行抱见礼诗志欣庆（清·旻宁）　　七言绝句　押先韵	乍欣元老功归日，已庆丹楼俘献年。握手开言欢复感，摅诚抱见礼尤虔。
三关（清·旻宁）　　七言绝句　押删韵	豹踞雕盘天设险，峰峦层叠据雄关。兴京门户兴王业，亲统貔貅数往还。
五贤咏·管仲（清·旻宁）	齐桓正不谲，鲍叔荐士公。一言为知己，任用即听从。射钩置弗问，大度何冲冲。夷吾竭才力，五霸论称雄。亲昵不可弃，宴安患无穷。片言得其要，政治昭齐东。菁茅贡不至，成周祭不共。伐楚责大义，问罪宜兴戎。修礼受方物，强弱国皆同。五命推盟主，赞襄德化充。平戎承宠命，执礼何其恭。贤哉管氏子，世祀酬勋庸。
五贤咏·范武子（清·旻宁）　　押寘韵	同罪故同奔，非慕先蔑义。宣子为国谋，诸浮集众议。蹑足隐端儿，要誓神其智。超哉绕朝鞭，洞悉真与伪。衮职竭赞襄，进谏存深意。生民仁者心，分谤寮友谊。王命一何尊，黻冕荣专赐。善人洵国宝，盗贼早远避。典礼在殽烝，讲求务明备。训子敬事君，请老成厥志。祝史无愧辞，家事先克治。竭情更无私，论古怀随季。
五贤咏·子产（清·旻宁）	郑侨相小国，数世赖以安。农功喻为政，终始实仔肩。忠勤务奖劝，泰侈常弃捐。天人辨远迩，一语破疑难。以善代不善，非子产孰贤。善哉舆人诵，德怨披心肝。坏垣更讽喻，辞命操其权。象齿畏焚身，寓书谋画殚。卒感范宣子，轻币苛求蠲。择能任以事，令问四邻宣。懦烈喻水火，要术猛济宽。仲尼为出涕，遗爱诚昭然。
五贤咏·晏子（清·旻宁）	忠信立国基，晏婴曾进谏。一言省繁刑，听采及谣谚。旧宅承先人，近市识屦贱。为政本诸仁，民情大可见。狐裘三十年，清风邦之彦。纳邑聆忠言，受赏辞邶殿。是时陈氏昌，厚施公量变。日夕市私恩，燠休遐迩遍。营丘已屯邅，齐景尚荒宴。赖有老成人，谠论抒无倦。禳除祇取诬，爽鸠亦奚羡。闻善不能从，无乃规为瑱。
五贤咏·子家羁（清·旻宁）	鲁昭政不明，童心一言定。强臣久擅权，谗人暗启衅。公族子家羁，忠正国之俊。明达审机谋，谠言罔见听。群小竞昏怓，懵然即笃信。日入慝将兴，终成一朝忿。野井求诸人，胡不早如晋。恶定而好亡，憸邪握其柄。宛转辱乾侯，双琥暂受命。平子何诈谖，言甘欲从政。已非貌而出，无劳频致讯。伤哉志不伸，忠良空饮恨。
至圣庙古柏歌（清·旻宁）	夫子堂前柏树古，苍龙夭矫丹凤舞。我来展拜仲春时，灵根翠黛心摩抚。千年益寿异天封，四时嘉荫超新甫。乔柯偃覆春复秋，霜皮磊落风还雨。晻霭烟云衬鼎彝，逾历星霜侪石鼓，青青不改有神功，滋荣得所谢斤斧。分行屹屹树丰碑，景仰宣圣鸿文垂。万世师表祖题额，孝弟忠信人伦基。昔年释奠曾奉命，今则讲学礼攸宜。为人臣暨为人子，曲衷不遂空怆之。凛承大位日兢惕，一勤莅政心孜孜。羡尔栋梁之材堪予辅，坚贞秀拔起遐思。
癸未仲秋七日幸万寿山玉澜堂锡宴十五老臣赓歌图绘以彰盛事（清·旻宁）　　押阳韵	天高气爽届白藏，西风飒飒八月凉。湖光山色秋正好，玉澜堂上芳筵张。跄跄济济欣际会，咸逾古稀咸康强。亲亲谊笃予之伯，为国屏藩辉天潢①。屡膺庙略成伟绩，宣威重镇知鹰扬②。昔赞纶扉承考泽，立朝正色端岩廊③。丝纶佐朕弥恭谨，抒忠献替资劻勷④。河防宣力内襄政，年开八秩寿而臧⑤。封疆重寄廉兼干，平成奏绩庆河黄⑥。岂独文章禁省冠，一德密勿惟几康⑦。朝端大寿今居首，靖共匪懈承余庆⑧。宣猷昔日知耿介，善善恶恶刻无遑⑨。勤劳三省心益壮，不彫松柏岁方长⑩。中外宣勤历年所，不偏不倚柔兼刚⑾。伟哉藩王抒忱悃，三朝宿卫恩荣光⑿。奋戈疆场知勇冠，精勤调习天闲骧⒀。山右滇南昔受命，今日悬车优礼彰⒁。久历戎行志敌忾，裹创血战歼欃枪⒂。予今图绘有深意，意在才俊标朝纲。矧逢大耋欣罕觏，皤然在列钦先皇。先皇荩臣遗小子，弼成政治恩德洋。御园锡予歌纪盛，天寿平格福穰穰。
昭陵石马歌恭依皇考元韵（清·旻宁）　　押阳韵	巍巍荡荡皇猷昌，松山杏山山之阳。大小白羞照夜白，真龙种岂老骕骦。锋棱瘦骨帝控驭，马群一空谁留良。歼破明兵十三万，嘶风掣电云飞扬。漫分百里五十里，六日驰骤同超骧①。洪承畴擒锦州取，天命攸归天应彰。骏尾萧梢意雄壮，想见血汗河桥傍②。陵园列像俾曲肖，兰筋讵可归埋藏。英气如生屹然立，匠石虽斫神不伤。迄今作歌述伟绩，駷跃惊矫无相忘。乘此星精经百战，摇珂啮勒功开疆。欲去徐行还缓辔，追思祖烈弗敢邙③。
励志诗·主敬（清·旻宁）	圣学之原，基于方寸。敬乃德基，先民有训。相在尔室，曰明曰旦。翼翼小心，毋怠毋玩。衣冠必正，动作毋慢。操存省察，主一应万。造次于是，斋庄无远。集木临渊，是则是宪。
励志诗·存诚（清·旻宁）　　押侵韵	物与无妄，天地之心。不诚无物，奈何不钦。诚无不动，惟天棐忱。可孚豚鱼，可贯石金。戒惧慎独，毋𩾽影衾，钟鼓闻外，鹤和在阴。勿任智术，勿恃阻深。纯一不已，理包古今。
励志诗·勤学（清·旻宁）	饱食终日，宴安自居。迭迁寒暑，迅若隙驹。胡不志学，以立身躯。气志奋发，私欲涤除。精研五典，爱惜三余。优游涵泳，渐积工夫。寸阴是竞，勿惮勤劬。日就月将，斯圣之徒。
励志诗·改过（清·旻宁）	人谁无过，患不自知。知而弗改，是谓自欺。告我以过，是我良师。小人文过，以逞偏私。纵欲成性，贻害无涯。日月之食，于明何亏。从绳则正，增美释回。不远无悔，念兹在兹。
