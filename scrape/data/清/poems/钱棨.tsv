题蕖仙将军画卷（清·钱棨）　　七言律诗　押庚韵	芙蓉城主旧时情，石室桃花梦未成。仙佛至今真不灭，英雄从古愧徒生。满庭香雨拈金粟，一枕松风听玉笙。拟约山中同采药，韩康何必为逃名。
题诒晋斋画梅册子（清·钱棨）　　七言律诗　押齐韵	记曾踏雪铜坑路，初月昏黄旧崦西。醉眼倦开香似海，春风才到玉成蹊。一枝影杂檀栾好，片石寒生烟霭低。今日画图重省识，江乡宛转梦凄迷。
淮南秋兴（清·钱棨）　　七言律诗　押尤韵	天末凉风啸九秋，桂香吹落小山头。淮南有客闻吟树，江北何人独倚楼。樽酒漫招六从事，剑光欲动五诸侯。却思牛渚虚高会，画舫银镫梦旧游。
铁笛歌（清·钱棨）　　押屑韵	会稽诗老侪虞揭，乐府歌成声激烈。卷衣甲帐月华凉，照彻寒筒寸迸裂。传闻缑氏冶师名，范出玲珑土花缬。季长才调广平心，留响人间肯磨灭。跌宕词场檀板随，洞庭波阔龙吟咽。玉山再访草堂空，谁识江南又一铁。况是仙踪林壑稀，冻云穿破今歇绝。我朝元音虡业设，乐章曾补工尺缺。九天不按霓裳声，无人会傍宫墙窃。此器何来三弄称，冰霜迎面频击节。合趁天风一擪回，琼花片片飞如雪。从此柯亭制更精，米家书画船中列。玉箫金管莫轻吹，输与清商起岩穴。
