夜泊石潭（清·吴升）　　五言律诗　押齐韵	秋水生前夕，高滩涌大溪。惊风吹浪急，斜月向人低。夜客沙中语，荒鸡树杪啼。柁楼眠未稳，欲梦已凄迷。
宣府（清·吴升）　　七言律诗　押麻韵	宣府城高压暮鸦，云州西望控龟沙。秋光雨淡关门柳，晓帐风传塞上笳。村堡负山皆铁瓮，健儿飞弩胜铜牙。不须更设乌桓府，中外于今是一家。
新兵行（清·吴升）	行粮全，坐粮半，给米论石钱论贯。东邻健儿力如虎，西家壮男能伏弩，投名入籍报官府。领军马上持檄来，辕门逢逢朝打鼓。今日下教场，明日催束装。鍪兜有缨甲有裳，箭羽白雪刀白霜。饮徒博徒旧相识，送尔黑水之河旁，此去杀贼先擒王。
乡兵行（清·吴升）	焚尔谷，毁尔屋。杀人如麻不敢哭，忍泪含饥草间伏。尔勿伏，贼人索尔剜尔目。尔勿走，贼人追尔刖尔足。尔有丁男尔御侮，十人可什五人伍。沿山树栅路置弩。守则鸣钲战则鼓。官兵十万动地来，犄之角之惟汝才。入贼阵取贼将首，驰归报捷旗门开。大府论功上封事，驻马田间问名字，千夫百夫尔长之。昨日村农今武吏，长揖县官投一刺。
土兵行（清·吴升）	徙都耶，笮都耶，曲鸟鸟之夷奴耶。五十五州，亦土亦流。罚不应役，牛五十头。头人舍人不识字，蛮语啁啾问通事。花裙小队跳跃来，酒市关门妇女避。鼓声三通角三叠，今日将军亲简阅。杀马椎牛大飨卒，蛮刀割啖口带血。挟尔哈靶，砺尔及密，灭贼归巢未六月。
老兵行（清·吴升）	公徒三万来骎骎，壮夫力士纷如云。国中七尺野六尺，安有羸老堪从军。老兵老兵尔何苦，曷田尔田宅尔土。岂无若子若弟堪荷戈，白头犹复称官府。老兵闻言笑不止，不失声哭反狂喜。自言弱冠充余丁，得补名粮周一纪。转战从征三十年，半生眠食枪烟里。迢迢卫藏指西招，雪山埋人锄不起。大雕侧翅来啄眼，飞马奔回二万里。将军厚我老犹健，能挽强弓能啖饭。解衣遍视无寸瘢，矢石不侵真铁汉。前年平廊番，三载征苗疆。冬冬战鼓响三峡，半夜下令催军粮。帅旗匆匆渡江水，行营直到家门旁。家门咫尺归不得，纵使归来人不识。昔年火伴尽高官，化作烟云才瞬息。不如老兵长不死，百战身经等闲耳。醉卧沙场亦足豪，闲将一剑磨秋水。
灌口观渔（清·吴升）	西来之水如建瓴，渔者陆处烟中汀。竹柎泛泛代舴艋，蹋浪稳如平地行。不营万匠篊，不结百囊罟。渔竿藋藋荷乌鬼，长喙碧睛水中虎。冬晴滩落渔唯唯，吉日维何壬与癸。为鹅为鹳俨成行，水面合围森壁垒。一声叱咤风怒号，翻身陡落随奔涛。乌衣队队霎时没，但闻水底逃鳞拨剌而惊跳。须臾鼓翼冲波起，衔出银鳞半窥尾。大鱼跋扈不受擒，拍拍飞来争角犄。鱼笼已满鸬鹚归，驱之不下亦不飞。渔翁爱鱼亦惜鸟，大鱼入市小鱼疗尔饥。吁嗟此鸟能知止，得少不忧多不喜。饱食居然无怍容，闲闲晒翅斜阳里。
