松江舟次（清·陈锦）　　七言律诗　押庚韵	野航镫火照人行，辗转篷窗梦不成。春水有声风信恶，夜潮无力月弦平。烟横周浦孤村晚，浪扑龙华十里晴。两岸梨花双桨雨，从新句起别离情。
邗沟（清·陈锦）　　七言律诗　押删韵	鸿沟千里碧潺潺，一面潢池巨浸环。河水连天何必海，沙堤如阜别无山。涨添淮雨来偏速，并作江潮去不还。薄暮西风吹更紧，浪花高泼马篷湾。
猛雨（清·陈锦）　　押尤韵	朦胧睡方半，猛雨扑危楼。脚底黑云立，天风吹上头。飒然窗槅间，来自南山幽。嫩雷傍地走，一阵添飕飕。绮疏净如洗，屋宇为清秋。如龙出自峡，如鹰脱于韝。文章起突兀，大气所滂流。
