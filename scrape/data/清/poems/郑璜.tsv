与潘寿生话旧（清·郑璜）　　七言律诗　押虞韵	客中谁与慰羁孤，喜得高阳旧酒徒。一辈俊才仍濩落，十年相见总江湖。略惊憔悴颜非昔，为阅崎岖胆渐粗。各有故园三亩在，莼鲈香里得归无。
彭城秋感（清·郑璜）　　七言律诗　押灰韵	形势彭门亦壮哉，刘颠项蹶总秦灰。交流汴泗迷城角，如此河山阅霸才。古道斜通萧子国，野花开上楚王台。我来大有登临感，送尽残阳独自回。
钱忠介公海天浴日研（清·郑璜）　　押歌韵	匆匆小劫红羊过，此一片石常不磨。草堂出示为太息，凛然正气留山河。当时河山纷破碎，一发其柰千钧何。六狂生后存硕果，惟公激烈功最多。可怜海上作天子，孤舟险触蛟鼍涡。十亡十弊书数上，方王倾轧遭讥诃。军中羽檄倚此研，定知一日三摩挲。鸲之鹆之双泪眼，孤臣相对同滂沱。海天浴日寓深意，此意千载矢靡佗。精诚所感神示梦，手扶日上柰已矬。明知一旅势难济，妄思挥此回天戈。琅江致命事仓猝，研乎危不沈鲸波。沧桑虽变物无恙，背面滑润无侧颇。石果能言石应喜，暗中自有神灵呵。君不见玉带生与桥亭研，传观异代犹悲歌。
