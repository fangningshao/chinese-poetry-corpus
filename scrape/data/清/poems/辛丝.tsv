华顶茅蓬遇女真静如自言百二十岁矣（清·辛丝）　　五言律诗　押东韵	华顶访茅蓬，铢衣飏晚风。烟霞浮磬外，日月贮壶中。药采村姬碧，花簪酒姥红。玉颜忘甲子，应是李腾空。
病后登小楼有感（清·辛丝）　　七言律诗　押先韵	小楼屈戌锁孤烟，雁病虫凄又几年。秋冷蟏蛸行砚匣，夜深蝙蝠拂琴弦。水纹自漾书帷上，山翠仍横镜槛前。恐有茂陵遗稿在，残篇重检一凄然。
半野堂怀古（清·辛丝）　　七言律诗　押东韵	虞山苍翠暮云中，一代声华惜此翁。家国沧桑奈何帝，文章细碎可怜虫。功名庾信空多感，《诗品》钟嵘亦未公。儿女英雄要遭际，蛾眉可惜柳河东。
题鸥波夫人碧城摘句图（清·辛丝）　　七言律诗　押灰韵	明珠作佩玉为台，锦字回文妙剪裁。春到牡丹才国色，人言太白是仙才。定知燕寝焚香坐，如见鸾冈写韵来。我是碧城诗弟子，焚香一读一徘徊。
桃花岭遇雨（清·辛丝）　　七言绝句　押庚韵	缓缓香车渡岭行，四山红雨下无声。夕阳影上春衫薄，身在桃花岭上行。
