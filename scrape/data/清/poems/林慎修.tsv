申包胥泣秦廷（清·林慎修）　　七言律诗　押真韵	伤心祖国压强邻，汉水方城已半沦。退敌有怀存故楚，乞师无奈向西秦。挥来一副英雄泪，洒遍全班将士身。破碎河山旋克复，若敖不馁赖斯人。
芦花（清·林慎修）　　七言律诗　押寒韵	不共东篱载酒欢，白头终古寄江干。鸥盟浅渚秋波淡，雁落沧洲夜色寒。寞寞轻烟馀剑气，茫茫飞絮扑渔竿。琵琶亭外横舟处，有客低吟独倚栏。
初夏村居（清·林慎修）　　七言绝句　押肴韵	嫩绿轻阴竹放梢，二三野老日论交。草堂未雨先防漏，閒补风檐一把茅。
