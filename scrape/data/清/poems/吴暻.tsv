咏野航斋前所蓄白鹭雏（清·吴暻）　　七言律诗　押东韵	少小烟波掠苇丛，霜衣曾伴杜陵翁。宁贪金阙三霄露，却背江湖万里风。静看梳翎添槛碧，有时翘足映花红。舍人宅里相怜惜，生长俱同水国中。
锦峰晚眺（清·吴暻）　　七言律诗　押尤韵	迭嶂层层翠欲流，剑门高劈乱山头。堤间野絮蒙归马，墙外花枝入废楼。碧岸轻烟桃叶暝，朱栏细雨柳丝柔。东风绿尽江南草，啼断莺声不放愁。
和振西赠王将军紫厓三首（清·吴暻）　　七言律诗　押真韵	九尺须眉七十身，眼中遗老更何人？将军竞病诗无敌，弟子丹青笔有神。谈笑尚能开霹雳，太平不复画麒麟。酒酣拔剑听君语，为感穷途意自亲。
题徐太仆遗像（清·吴暻）　　七言律诗　押真韵	金珰祸国叹荆榛，只为须眉不计身。四海清流真直节，五朝旧德老遗民。独先元礼弹常侍，共幸林宗免党人。画像吴中前事在，团溪好写白纱巾。
题顾亭林遗集和汪安公编修（清·吴暻）　　七言律诗　押微韵	野哭东风学采薇，累臣白首尚单衣。江山有恨忧天醉，草木无情长地肥。避吏赵岐谁共语，离家王粲不思归。只馀帷盖兰台旧，万卷凄凉辨是非。
奉和座主东海公山居（存一首）（清·吴暻）　　七言律诗　押鱼韵	东观西垣按部居，牙签万轴载牛车。集贤手笔词头重，元祐文章丛目初。白发乞湖狂道士，青山思颍老尚书。闭门碧草闲秋色，独把遗编恣猎渔。
席上赠张稚昭二首（清·吴暻）　　七言绝句　押真韵	相府莲歌乐府春，清尊檀板话穷尘。谁传天宝凄凉曲，柳市当年旧玉人。
礼部观乐歌（清·吴暻）　　押阳韵	黄花十月罢冬狩，天门万乘争飞扬。朱鞲侧目海青倦，鹰人夜闭天鹅房。大庖充盈从臣醉，紫驼出釜烧黄羊。由兹三冬例修宴，玉阶奔走仪曹郎。数人执旄导且立，中权后劲参颜行。三声觱栗摐鼓动，松山千骑骄腾骧。飙如陷陈蔽原野，欢如获丑献庙廊。虎臣稽首秬卣赐，绿沈赤葆交旗枪。须臾参差手技入，高丽筋斗各斗强。锦靴绛帓往来便，翻身如电摇朱光。花罂头戴口衔竹，翻覆不坠声铿锵。清商别部更前奏，曲终为乐歌泱泱。公卿揎袖起且舞，银貂垂手纷低昂。回旋顿挫巧伸缩，睥睨惊座须眉张。君不见太平天子盛明德，合欢舞乐登于堂。以雅以南不僣籥，朱离韎任都陈将。何如今日四海一，优昙花下披云章。春官档子拜手纪，治世之乐谁相方。
