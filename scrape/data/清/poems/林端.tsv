喜晴（清·林端）　　五言律诗　押寒韵	晴光耀窗纸，犹滞昨宵寒。雨霁日方水，花迟春转宽。何曾山色换，只觉鸟声欢。欲觅采芳侣，沈吟一倚阑。
夏日书怀（清·林端）　　五言律诗　押庚韵	颇许身无事，乾坤觉气清。安眠诗入梦，谢客懒知名。歌泣都成赘，寒暄各有情。要津怀旧侣，冒暑正长征。
咏柳（清·林端）　　七言律诗　押庚韵	细雨斜风几日晴，劳劳亭畔又清明。飞花澹澹无颜色，送客依依有性情。天上青光分列宿，人间高隐托先生。眉痕自好何须画，深浅时宜任变更。
下第南归（清·林端）　　七言绝句　押覃韵	樱桃粒粒树红酣，尺五鲥鱼上竹篮。湖影渐宽山渐了，马头风软入江南。
有感（清·林端）	哑哑慈孝乌，母子还相哺。岂曰知报称，所性与众殊。哀哀鸿雁鸣，道路逾江湖。寒暑迫天序，南北乃异趋。凤凰翔千仞，振翮低天衢。食实自有竹，栖枝自有梧。奈何游楚地，贻笑狂接舆。
