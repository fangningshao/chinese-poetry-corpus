观卢岩瀑布放歌（清·焦贲亨）	峰回绝壁鬼斧折，凿破天门天汉泄。干崖照耀挂长虹，飞流溅沫喷寒雪。须臾幽壑风飒飒，吹散游丝四面射。我欲剪之作罗裙，鲛人停梭依岚泣。危磴斑斑绣紫黛，蹑屐扪萝石龛在。洞花摇落点翠林，悬岩颠松皆生态。隐隐谷口处士庄，盈盈碧水洗石床。载酒酣歌兴未已，玉女峰头月吐芒。
