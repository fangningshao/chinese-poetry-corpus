南楼对月（清·程梦湘）　　五言律诗　押歌韵	孤鸿声可数，黄叶落无多。复此南楼月，离思渺若何。烟开溧阳树，山接贡湖波。明发归帆远，乘风好放歌。
送王梦楼之扬州（清·程梦湘）　　七言律诗　押青韵	金简纷披会百灵，鱼龙曾识使臣星。天回沧海千重碧，梦破齐州九点青。未许游仙求大药，依然浪迹等飘萍。孤篷小作芜城别，卧称江潮带月听。
西溪水宿（清·程梦湘）　　五言排律	残月下柁楼，鸣禽破幽寐。露稀天益澄，水远星初坠。迟明启篷窗，峭寒袭布被。时有微风来，芦苇响清吹。水花不知名，轻盈送香气。渺矣孤客怀，于焉发遐思。
西氿夜行（清·程梦湘）	日夕湖水清，苍茫月明里。水清不受月，月出见湖底。遥山隐鳞鳞，微波空瀰瀰。星星渔火生，杳杳拿音起。开帘向空绿，一碧见千里。空明溯流光，沿缘撷兰芷。盈盈杳难即，临风怀彼美。
