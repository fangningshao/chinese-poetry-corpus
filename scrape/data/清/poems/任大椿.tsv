春日柬怀王叔华（清·任大椿）　　七言律诗　押鱼韵	咫尺山河见面疏，游情空似马相如。怀人夜雨搔双鬓，孤馆桃花到尺书。赠我明珠藏锦箧，知君归梦在园蔬。芳洲拟送江南棹，更向春风问起居。
平望道中（清·任大椿）	出郭星已阑，解缆潮将歇。烛灭蒲塘深，去棹何忽忽。宿酒破余酲，西风吹残月。乍别易怀人，欲寐屡搔发。如何将客心，一棹雨丝白。
天门开（清·任大椿）	天门开，光煜爚。流紫坛，辉日壑。仰帝阍，横斗杓。珠熉黄，相璀错。皇驷骞腾，格泽回薄。历次十二，毕会其络。拂钩陈，九斿翻。游极下，辟端门。圆灵跃乎金穴，羲曜起于天根。火齐为阶玉砌垣，中有银潢贯其藩。乘云骈，驾鸾輗，裔裔詄詄往若疑。神光滮蔚胪所知，如历中垣即灵威。金薄华虫擢钤緌，丹书绿字天语奇。用褒姬德锡乾仪，聿抚九有万亿期。
泛舟城北入山水深处（清·任大椿）	扬舲展佳兴，回望石首城。路回状频变，意惬迹反轻。入峡若无地，过壁湍渐平。驰情眺绝岛，已发疑未行。凉飙过两岩，空翠微有声。潺湲忽在上，仰见大壑横。深溪晓逾静，咳嚏皆分明。密竹转孤棹，初日淡已盈。回舻返旧渚，历历想所经。夙耽谢公癖，逸境终难名。
杂诗（清·任大椿）　　押阳韵	驾言游广陌，楼观何煌煌。飞甍倒薤垂，反宇阴虬翔。文绮交四隅，玉垒罗中央。交错尽三爵，起致丈人行。朝暮异今昨，襟带成参商。愁人易为乐，短歌亦能长。毋辞桂醑倾，继以兰膏光。香檀拨冰柱，春醪炙柔簧。乐阕众宾散，起瞻天雨霜。
晚泊江口登燕子矶（清·任大椿）　　押尤韵	近暝泊回渚，舍楫步山陬。过寺地逾旷，近壁矶忽遒。岩寂语易喧，日邃声如留。船火乍通陆，夜渔忘故洲。初至俯近林，既定闻远流。落月与江邈，去去神夷犹。持此荡尘虑，延伫情悠悠。未谢秣陵境，飒然惊暮秋。愿延阮公屐，领此山林幽。
真州道中望瓜步诸山（清·任大椿）	晨光薄晴霭，鼓枻玩清涟。小因风湍息，递望瓜洲山。不惜邈难见，易见姿不妍。低峰看易尽，独爱峰际天。中流乍回首，杳渺真州烟。展眺不难竟，拥楫思绵绵。
白马篇（清·任大椿）	少年气概雄，坎壈亦因之。亲旧为我谋，直视无一辞。别有不移志，不敢生余思。顾马马头昂，为我穷四垂。万里何足虞，尺步良易歧。心忌不能下，能下才愈奇。自谓探榆塞，安知入焉支。按辔不轻入，久立审所疑。开弧听朔风，侧见阴山低。虑定神乃纵，一往谁复羁。彼亦羽林客，上下从我驰。乃知自立者，何取骄人为。少年无深谋，休用此骁骑。
