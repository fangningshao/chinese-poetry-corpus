漫兴（清·王柏心）　　五言律诗　押微韵	江上秋行尽，愁心向落晖。岁丰农转病，兵久捷何稀。燠候无凋叶，暄阳未授衣。天心宽肃杀，安可测玄机。
苦雨散愁（清·王柏心）　　七言律诗　押寒韵	今年芳信滞林端，寂寂山园意少欢。黄鸟隔篱窥径湿，白鸥将雨送春寒。坐销清昼翻书倦，起抉浮云拔剑看。自酌芳樽留客住，风波湖上放船难。
夷陵立秋（清·王柏心）　　七言律诗　押蒸韵	山城犹未散炎蒸，坐看中宵转玉绳。天上捷书传北极，人间秋色下西陵。漫游江海成长往，垂老乾坤喜中兴。翘首金风动阊阖，鹪鹩终不羡溟鹏。
一棹（清·王柏心）　　七言律诗　押灰韵	军中公宴罢衔杯，渺渺春波一棹回。芜约远青浮陇合，柳摇晴绿过江来。披衣扪虱仍归隐，炙輠雕龙肯斗才。却望乡山遥在眼，蓬门初报百花开。
青云行寄袖石太史孝凤兵部润臣展云芝房三侍读（清·王柏心）	故人在青云，天上五色鸾。为群野夫卧碧山，乍可放浪渔樵间。碧山忽堕青云书，经年曾未答琼琚。谁料碧山迩烽火，羌村同谷无定居。自从盗起乱岭表，乘虚突犯三湘道。秋来又报潭州围，气蹴雄城愁欲倒。先帝末年尝厌兵，岭海盗贼潜已萌。疆臣稍稍置不问，旷野虎兕来纵横。古时牧守任将帅，今时将帅直儿戏。幺么鼓行不能制，此事为忧恐非细。山谷暴桀如蜂屯，尽倚粤寇为本根。斫吏盗库敢僣署，呜呼祸烈难具论。颇闻戍卒利剽掠，有司不免肆徵索。野夫感时涕如雨，身贱无由叩天鼓。回首青云有数公，退食浩叹将无同。曷不陈此区区忠，大修赏罚问疾苦。群盗立化为耕农，将得力牧相风后。陛下鸿名天地寿，巍巍中兴功不朽。青云客问碧山叟，向者杞忧复何有。
张军门歌（清·王柏心）	登坛者谁先溃奔，战死独有张军门。军门奋迹起群盗，能以赤心酬主恩。桂林侍御精鉴裁，川西老将能用才。朝为偏裨暮作帅，少年拔起当河魁。张家黑帜威名壮，骁贼见之魂魄丧。单骑亲突万军中，火箭横飞接马上。力复江淮数十城，全吴不睹烽燧惊。下令恤民专杀贼，壶浆夹道皆欢声。去年建策修长围，壕堑三重断走飞。槛中穷兽日夜泣，翘足可展犁巢威。苍鹰奋击不受绁，骏马脱衔疾电掣。阃外进退孰专决，坐恨庸才制雄杰。奔星去秋犯斗牛，春雪寒飞三尺厚。坏云如山宵压营，军门裹创剑在手。格斗未已俄丧躯，雄师十万骨亦枯。岂惟精锐饱豺吻，天柱长城今则无。吁嗟乎！国家罗致文武士，奇才翻自绿林起。天生忠孝好男儿，不遣功成先战死。白门悲风夜不止。怒激江涛喷海水。
登六盘山作歌（清·王柏心）	今之瓦亭古萧关，陇山丛错高插天。迤北直趋朔方郡，汉唐师出由其间。迤南六盘势尤雄，卓然踞地朝群峰。俯窥金城扼天水，矫若八翼排长风。当时问道轩辕回，秦皇汉武夸雄才。六飞登山并骋望，昔之旌旗安在哉！连峰积雪照天白，鸟飞荡荡不敢越，秦川东望空茫然。但闻陇头流水声呜咽，使人对此肠断绝。有元之世南道通，从此径达河湟中。国朝因之遂不改，悬军万里收青海。尔来防边诸健儿，驰驱峻阪如坦夷。边郡转饷岁不绝，名王共入时有之。传车骆驿悉经此，嵯峨长作西藩篱。书生有笔徒纵横，抵掌未勒燕然铭。愿假崆峒一片石，上为国家颂威德。传之三十六属国，率尔梯航万世无终极。
平谷山庄歌为寄云赋（清·王柏心）	青松吹风岩壑深，舍南舍北流泉音。生平涉想目未历，杳然已到盘山阴。盘山万叠接天起，谷口白云飞不止。千峰忽断横渔梁，日日云飞化春水。小桃临水红欲然，溪柳含稊摇野烟。波光尽处带远绿，遥见万顷桑麻田。渔人得鲤唤沽酒，叱犊芳原尽农叟。山川如此真桃源，此境世间安得有。玉堂神仙衣绣衣，年年梦向盘山归。盘山旧庄在平谷，春猿长吟秋鹤飞。粉墨到眼看不厌，可惜止向图中见。领取宰相当十年，邺侯岂可名山恋。吾曹自是山林人，祇合归从郑子真。布袜青鞋办已久，草堂无待《北山文》。
丛台行（清·王柏心）	邯郸古道黄蒿没，老狐夜啸丛台月。家家儿女解弹筝，此地由来歌舞窟。北枕滹沱南倚漳，建国山东赵最强。襄主宝符终取代，武灵胡服遂开疆。私门渐盛公家逼，豪举堂前惟食客。穷巷犹多毛薛才，美人半在平原宅。著书谁惜老虞卿，好事空谈赵括兵。乍许直关通上党，已闻锐士尽长平。英风独激鲁连子，攘袂不辞蹈海死。终凭寸舌却秦军，胜也安知天下士。浊世翩翩未绝伦，公子殊惭谋国臣。莫向赵州更浇酒，买丝当绣信陵君。
