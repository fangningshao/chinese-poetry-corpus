高邮怀秦少游（清·黄立世）　　五言律诗　押尤韵	不见秦淮海，扁舟此日留。地当名士后，水竹亦风流。沙鸟间相语，江花迥自愁。幽怀何处写，玉笛起高楼。
峄山湖（清·黄立世）　　五言律诗　押文韵	娟娟银汉坠，烟树镜中分。秋水能生月，湖天不受云。峭帆何处落，哀雁一时闻。客绪容抛却，青尊夜半醺。
立秋前一日作（清·黄立世）　　七言律诗　押东韵	目笑年年类转蓬，闲将棋局与诗筒。羲皇以上推元亮，山水之间寄醉翁。竹外连宵足寒雨，天涯明日又秋风。卜山忽送凭高目，雪爪从新问塞鸿。
过六盘山（清·黄立世）	吾爱山之奇，尤爱山之险。每当偪仄处，鸟飞亦无胆。一盘复一盘，如帆随湘转。盘盘入太空，脚底白云坂。天时岂有异，山深各寒暖。昨日榴花开，今日雪花满。
