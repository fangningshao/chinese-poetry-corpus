华屋叹（清·李国梁）	卧龙山下谁家宅，楼阁连云高百尺。阴阴乔木掩双扉，翠竹斜欹粉墙白。墙边老人向我语，此宅曾经三易主。当年结构费千金，文杏为梁楠作柱。其中池馆最幽闲，割取真山当假山。风牵弱柳侵窗碧，鸟蹴飞花缀砌斑。朝朝暮暮欢不已，谁知衰盛旋相倚。产籍家亡可奈何，一朝更作尚书里。珠帘翠幕复辉煌，慢舞凝歌乐未央。玉箫吹彻层台月，金鼎烧残绣闼香。据门豪仆猛于虎，手把雕笼教鹦鹉。公子公孙尽慷慨，黄金挥掷如泥土。尚书死后二十年，沧海渐渐成桑田。冠裳凋落繁华歇，朱履宾朋散似烟。从此萧条日复日，子孙无力重修葺。鸳瓦飘零画栋颓，鸺鹠夜作人声泣。花落花开空好春，苔痕满壁总伤神。参差乱石堆荒沼，十二阑干毁作薪。不堪冻饿双眉皱，有人更把千金购。回首从前总惘然，风光今日还依旧。我闻此言长太息，世事纷纭安可测。君不见蓬莱宫阙对南山，数传亦为他人得。
山行（清·李国梁）　　押陌韵	片云如断山，半掩林下宅。前路荷锄归，时逢采芝客。
