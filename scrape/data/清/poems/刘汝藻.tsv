有感（清·刘汝藻）　　七言律诗　押微韵	身世茫茫万事非，歌残黄鹄泪频挥。休题旧恨添眉皱，莫放新愁减带围。荒院小猧迎客吠，空仓饥雀避人飞。韶光瞥眼春如梦，怕检箱中金缕衣。
思亲一首寄呈大姊（清·刘汝藻）　　押阳韵	秋雨兼旬久，水溢芙蓉塘。芙蓉波淼淼，别绪与之长。昨梦游九峰，严亲劝加觞。慈帏欣促坐，笑语殊未央。醒来一叹息，落月满屋梁。忆昔别亲时，牵衣断人肠。提挈荷亲恩，镂骨深未忘。凉秋届九月，节序记白藏。空庭木叶脱，微风发清商。霜威搜北窗，露气侵西廊。亲年已垂耄，晓寒袭帷裳。远别心耿耿，含悲泪浪浪。伯兄登龙门，仲兄贡玉堂。膝下更无人，谁为感冰鲂。幸赖吾姊贤，差能奉壶浆。云间足珍味，鲜肥产江乡。泖湖风浪阔，鲈鱼巨口张。更兼华亭舍，莼菜绿含芳。甘脆粗足供，所愿亦已偿。我今隔梁溪，《陟岵》心所伤。愿亲赐尺书，河鲤遥相将。潮落薛淀湖，烟波浩茫茫。
采莲词偕伯嫂分韵同作（清·刘汝藻）	吴姬采莲漾银塘，打桨惊起双鸳鸯。鸳鸯飞散入远沚，千柄红莲绿云里。绿云覆渚菡萏秋，花开出水过人头。过人头，入花去，棹讴一曲不知处。折得莲花笑语归，香风一剪吹罗衣。
