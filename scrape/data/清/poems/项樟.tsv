春日江行即事时赴大竹任（清·项樟）　　七言律诗　押先韵	短棹春江破晓烟，探奇此日似登仙。溪头云断千重岭，谷口兆留一线天。赵子图书行处有，米家烟雨望中传。从今揽胜三巴去，细酌松醪展杜编。
秋日山行（清·项樟）　　七言律诗　押微韵	古木苍藤觅径微，行行晓露未全晞。无端山棘攒眉刺，不断秋云扑面飞。旅雁一声惊远宦，浴鸥何处避征衣。莫嫌蜀道难如此，爱看西成秫稻肥。
别黄州（清·项樟）　　七言律诗　押庚韵	丝丝杨柳带行旌，晓雾濛濛暗去程。一岁岂能留惠政，双凫从此别江城。恐羞胜地题诗少，剩有扁舟载鹤轻。最是疮痍春未起，相关不独别离情。
