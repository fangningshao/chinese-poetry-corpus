赠张圣庵（清·蒋麟昌）　　七言律诗　押微韵	茅屋当山挹翠微，半生磊落遁何肥。桃花订论思元老，瓠子阵书只布衣。千里长鲸横海去，九秋高雁拂云归。华封终古谁分席，未到抽簪愿已非。
致酒行（清·蒋麟昌）	北风吹冻雨，打户声潇潇。兀坐心不怡，冲泥步南郊。南郊古梅色，皎洁如琼瑶。绛者或间之，又如朝霞明层霄。曲曲村外村，行行桥畔桥。青帘茅店三尺飘，当炉少女年垂髫。朅来顾瞻兴不浅，呼童邀客沽醇醪。客闻我言大拊掌，为言良会思前宵。众醉君独醒，轰饮嗤吾曹。闻君持酒戒，酒政胡重料。我言客太拘，矫枉殊非高。达人贵性适，有时餔其糟。忆昔客北平，身穿敝黑貂。雪花大于鸦，惊沙如怒涛。千树尽僵脱，百草无茁苗。哀笳揭天风，断雁时叫号。北酒斗十千，倾囊不足供炰羔。今值故乡乐，况复梅花朝。幽香天半下仙子，绝胜锦帐缠红绡。眼前景物讵易得，忍使春色悲寂寥。君不见，古人千日不饮饮必醉，横眠倒载何逍遥。人生束缚多郁陶，兴到即饮从吾豪。
袁子才招同年卜五峰邵星亭陈紫山徐紫汀程巨山徐亮彩集平台次子才韵（清·蒋麟昌）	琼花零落珊瑚树，赭罗香袱渺何处。天上明星几度移，高台百尺空蟠踞。神仙朝骑鹤背来，坐看白云不知去。奇语鉴开五色天，顾我以茹彼以吐。主人邀我朝酒星，旋傍龙头吸甘露。双童手擎缥粉壶，冰桃雪藕知无数。醉扬罗袖逐飞乌，长松筛阴挟风怒。意气浑如出岫云，举头欲向苍穹诉。东方日出徒劳劳，雕轮碾尘走烟雾。可惜人间尽劫灰，溪流不记当年路。拔醅百瓮意独厚，局蹐都为俗所误。安得羲和更倒行，不教座客知天暮。
悼乌蒙马歌应宁郡王教（清·蒋麟昌）　　押纸韵	秋云著树寒凝紫，朔风如刀百草死。六闲鼓涩声不起，幽泉沈沈泣龙子。玉勒金鞯委流水，罗帏匝身薄于纸。相将一曲《行路难》，乌蒙烟树十千里。
