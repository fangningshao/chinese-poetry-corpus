水云亭远眺（清·杨庆琛）　　五言律诗　押青韵	虎岫螺江外，秋山无尽青。双流趋马渎，孤塔耸罗星。天远布帆小，烟低岩户扃。水光与云色，历历上间亭。
丁丑闱后作（清·杨庆琛）　　七言律诗　押灰韵	白日黄鸡急景催，风光五度此徘徊。三年望眼乃如梦，一寸春心肯遽灰。狂蝶舞残飞絮影，晓莺啼过落花堆。碧桃红杏无消息，空说长安走马来。
渊关晚泊（清·杨庆琛）　　七言律诗　押蒸韵	驿楼人语水窗应，榕叶溟濛暮霭凝。门外风威狂似虎，酒边镫影小于蝇。南来系缆刚消浪，春半行舟正泮冰。领取溪山即图画，疏逢烟水写吴兴。
