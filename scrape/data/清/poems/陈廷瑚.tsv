泮池荷香（清·陈廷瑚）　　五言律诗　押支韵	泮水澄如镜，荷花郁满池。飘香薰俎豆，耀彩映兰芝。爽籁舒红萼，清流泛绿姿。淑陶君子品，景仰溯洄之①。
竹溪寺（清·陈廷瑚）　　七言律诗　押覃韵	山庄数里近城南，耸翠层峦古佛庵。路绕沙堤湾六六，烟开竹径曲三三。疏钟破晓清声出，老树横空翠色参。涤尽尘氛频习静，法门宗旨证瞿昙①。
塞妇吟（清·陈廷瑚）　　五言绝句　押先韵	思君惊妾梦，梦觉妾孤眠。孰惹思君意，哀鸣雁避弦①。
新月（清·陈廷瑚）　　五言绝句　押真韵	忽睹银钩挂，窗前花影新。欲留难久住，妒杀画眉人①。
新月（清·陈廷瑚）　　五言绝句　押真韵	别去才三夕，重逢更可人。嫦娥临玉镜，照下晚妆新①。
翠屏夕照（清·陈廷瑚）　　七言绝句　押尤韵	夕阳西下去悠悠，极目岚光一色秋。彷佛描成新画本，苍茫紫翠挂楼头①。
鲫鱼潭（清·陈廷瑚）　　七言绝句　押东韵	一鉴清光混碧空，澄波上下日摇红。柳堤远近渔庄隐，无数鱼罾挂晚风①。
鹿耳观澜得澜字五言六韵（清·陈廷瑚）　　五言排律　押寒韵	鹿耳门双列，浮光耐远观。茫茫迷绝岛，淼淼涌层澜。巨浪风中起，扁舟水上安。涵天连一色，隔岸叠千峦。遣兴聊潜听，临流自得欢。蓬瀛当不远，槎泛对漫漫（施懿琳编校）。
