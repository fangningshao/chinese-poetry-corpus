赠赵新斋秀才（清·徐宗亮）　　五言律诗　押真韵	年少方多病，亲衰更患贫。长途怜作客，生计苦依人。有鹤形同瘦，如龙性未驯。相逢悲握手，添与泪痕新。
黄鹤楼望雨（清·徐宗亮）　　七言律诗　押微韵	黄鹤楼头鹤不归，隔江云气挟山飞。盘空急雨垂天下，入望长帆到岸稀。水鸟带烟投别树，风豚吹浪撼危矶。道人移榻西窗近，爱听江声接卧帏。
洪山吊罗罗山布政兼感李迪庵旧帅（清·徐宗亮）　　七言律诗　押真韵	洪山一握征南节，并世孤忠叹百身。淮蔡专征谁继志，山河凭吊各伤神。多材自古传三楚，儒将当时更几人。寂寞路旁祠庙在，尚闻风雨泣遗民。
夜饮示家人（清·徐宗亮）　　七言律诗　押先韵	闭门无事坐成晚，正是冬深欲雪天。乐趣恒妨儿辈觉，酒怀时愧古人贤。纸窗镫火团圞夜，茅屋松杉八九椽。往事凄凉堪忆否，寒江短景望归船。
晚过山寺看芍药（清·徐宗亮）　　七言绝句　押先韵	丈室花光照暮天，色香空尽转生妍。青山何处容吾隐，看到残春又一年。
