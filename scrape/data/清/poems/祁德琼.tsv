明月（清·祁德琼）　　五言律诗　押尤韵	明月当空照，长河万里秋。井梧千叶尽，篱菊一樽幽。雁度云间影，猿啼岭上愁。萧萧玉佩冷，对景怯登楼。
寓山看梅（清·祁德琼）　　五言律诗　押灰韵	楼敞云阴薄，伤心花外来。风和新柳出，云尽老梅开。香气迎妆粉，春光照径苔。贪看千片玉，日暮尚徘徊。
和黄皆令游密园（清·祁德琼）　　七言律诗　押先韵	朔气晴开万户烟，寒林落日点红泉。十年往事悲星散，千里交情共月圆。松径犹能邀令客，桃源应信有群仙。搴芳踏尽池塘路，泥印莲花步步妍。
夜坐（清·祁德琼）　　五言绝句　押微韵	坐久明镫乱，寒风入彩帏。阑干七十二，何处笛声飞。
采菱和黄皆令（清·祁德琼）　　七言绝句　押微韵	采菱歌逐绿云飞，画舫轻随暮色归。枫叶两堤摇碧水，湖光一带入罗衣。
送别黄皆令（清·祁德琼）　　押歌韵	万山寒秋月，一苇寒秋波。美人理远棹，秋色低星河。送君青雀舫，赠君金叵罗。别路不辞远，别酒不辞多。良辰惜分袂，分袂当奈何。虽有千金装，何如《五噫歌》。
