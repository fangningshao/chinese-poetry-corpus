偶成（清·章文焕）　　五言律诗　押微韵	人恒洁其身，弹冠而整衣。何如洁其志，澡雪以明几。濯濯金门柳，采采北山薇。荣枯本有定，执德庶无违。
三十志感（清·章文焕）　　七言律诗　押歌韵	少时期许竟如何，三十流光一掷梭。到处论交知已少，终年杜户感怀多。功名野店华胥梦，今古人心陆地波。漫诧近来精力减，寒风暑雨暗销磨。
九日同兄登君山（清·章文焕）　　七言律诗　押庚韵	翘首江峰帽欲倾，芒鞋踏破白云行。此间真是好山水，选胜其如两弟兄。满耳秋声高处触，十年诗思感中生。不知谁更吹同调，野菊岩花共品评。
心斋叔秋夜读书图（清·章文焕）　　押阳韵	秋风吹庭树，入夜转清凉。芸窗百城拥，坐见新月光。博涉久忘年，嗒然慕羲皇。太古本无书，所用罔不臧。结绳臻上治，于道庸何伤。一画泄灵秘，如决堤去防。忧患始识字，况逐名利场。杂以百家言，矻矻堕渺茫。圣贤杳难继，俗学徒纷张。吾叔善读书，岂曰傲缥缃。矢志期人道，前哲追芳芳。雅尚学众异，我其共相羊。
