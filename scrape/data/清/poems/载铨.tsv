送钱抚棠师归里之作（清·载铨）　　七言律诗　押庚韵	待敷霖雨济苍生，疏傅襟期画锦荣。红蓼白蘋双桨下，淡烟疏雨一楼迎。艺林八法叨评论，文笥骈珍愧拜擎。绿野堂开多乐事，重看九老会耆英。
冬晓（清·载铨）　　七言绝句　押庚韵	短梦初回曙色明，宵长枕簟觉寒生。纸窗料峭人慵起，卧听风吹落叶声。
题裕容斋画瓶中折枝菊花牡丹即次题画原韵（清·载铨）　　七言绝句　押寒韵	冷艳群芳与伍难，孤高曾耐暮冬寒。可知历尽冰霜后，才共春花一律看。
夏夜（清·载铨）	人静黄昏夜气清，轻飔薄暮引凉生。扶疏夏木翠欲滴，深浅烟光画不成。是时园林初过雨，千树万树新蝉鸣。好风徐卷浓云去，送出团团海月明。露重流萤低不起，更深夜久天如水。清浅池塘波不兴，明星遥没银河里。披襟独步自徘徊，隔岸荷香冉冉来。月到天心人影直，花阴细碎印莓笞。
