送陈心简之辽东（清·王泽宏）　　七言律诗　押寒韵	驱车独旅向三韩，九月秋风已渐寒。才道玉门生入稳，谁知铁岭放归难。长天积雪家何处，绝塞严冰路几盘？鸭绿江深终古恨，南来鸿雁报平安。
留侯祠（清·王泽宏）　　七言律诗　押支韵	谷城山下草离离，追忆高风系所思。漫道留侯如女子，每看楚帝只婴儿。报韩志切逢黄石，翼汉功成赖紫芝。身退拂衣还辟谷，神仙原是帝王师。
易州新使院咏松（清·王泽宏）　　七言绝句　押侵韵	去年手植新松树，碧叶青枝取次阴。干长凌云应有日，后人谁识岁寒心？
买花（清·王泽宏）　　七言绝句　押寒韵	卖花担上露才乾，野老移来满药阑。抛却故山花事盛，翻来燕市买花看。
感怀（清·王泽宏）　　押屋韵	千金购奇书，冥心耽诵读。有时探真源，古人在吾目。胡为老雕虫，中原正逐鹿。鸿飞何所逃，乌止谁之屋？孰居政事堂，腼颜窃钧轴。墙东有老儒，呼天方痛哭。
