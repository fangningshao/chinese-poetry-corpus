浣溪沙 春半（清·周蕉）	燕尾翻风双剪轻。柳眠惊觉乱啼莺。四旬有五半分春。窗外三更寒食雨，梦中一个惜花人。此时不怕不消魂。
卜算子 春病（清·周蕉）	心是惜花疼，足是寻春乏。花残春老病根由，病也风流煞。欲补恨难消，欲泻情还弱。春来花放是良医，此外曾无药。
虞美人 怀外（清·周蕉）	别后音书无片纸。一只鸳鸯愁欲死。莫将行迹比萍踪。便是浮萍还有、日相逢。枝头豆大青梅小。拟似芳心酸意少。寻山问水竟忘归。辜负山明水秀、眼和眉。
