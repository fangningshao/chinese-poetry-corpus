凤城客兴（清·董玚）　　七言律诗　押尤韵	迎晖山下此来游，草草逢人易唱酬。处士失时存意气，孤臣去国见风流。江湖自拟同浮梗，身世相看恋古丘。念有对床兄弟好，花台摇落独居幽。
送同学还建业兼呈其伯兄及陈元孝（清·董玚）　　七言律诗　押庚韵	见君无几值君行，惜别因思君弟兄。五岭烟云轻载去，六朝风雅旧宗盟。香过野岸花分候，路出江皋鸟变声。到日若逢陈大在，道余将出赵陀城。
宝月台次憨山老人梦游集韵（清·董玚）　　七言绝句　押歌韵	孤城此地几兵戈，剩水残山近若何。谁唱《满江红》一阕，斜阳低处晚霞多。
