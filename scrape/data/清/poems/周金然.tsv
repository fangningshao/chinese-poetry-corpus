同宋荔裳牧仲谭长益游宿焦山分韵（清·周金然）　　五言律诗　押支韵	临流方击楫，杖策复探奇。灵境已终古，幽寻又一时。平开岛屿色，不尽海天吹。寂寞焦仙迹，苍茫寄所思。
香山寺来青轩待月和王宗伯敬哉先生壁间韵（清·周金然）　　五言律诗　押东韵	开轩延皓月，远岫正朦胧。十地泉流外，诸天色界中。林深迟出梵，台迥细含风。指点山椒曲，分明佛火红。
碧云寺（清·周金然）　　五言排律　押先韵	净域开丹嶂，精蓝倚碧天。登临迷胜概，徙倚谢尘缘。幽戺从苔积，长廊信屟穿。阶前流水赴，树杪落霞悬。风堕斋时磬，花飞象外筵。鬼神呼窟宅，日月晕榜联。出洞龙湫得，扪萝凤啸传。快应听雨过，倦可割云眠。亭对娟娟竹，杯浮曲曲泉。终期结莲社，长此习安禅。
长安倦客行（清·周金然）	长安有倦客，杜门仍息机。朝来古寺看松归，道逢青骢举鞭挥。朱颜不复同须眉，藐菇之姿冰雪儿。低头三思前致词，君当有术陟鼎司。答言公等何专愚，公解鼓瑟今好竽。金门总无山泽癯，吓哉腐鼠鲁国儒。盍归盍归遂其初，何水是樵山是渔。输边卜式上公车，有口但读计然书。千足彘，千石鱼，东国礼钱三万余，承旨揖公典石渠。
度九龙山（清·周金然）	已辞潭柘山，更问他山路。山僧知我僻好奇，导入山中险绝处。阴壑霾云虎豹愁，披榛觅径如有求。侧身牵攀不可上，上者股栗神惝恍。一峰历尽喘未苏，前峰又复催忧虞。我生筋力能几多，诸艰历试胡为乎？樵子寻常不肯至，矧乃倦客冥搜强好事。磴危路滑将恐坠，徒侣微闻杂嗟喟。忽来片岫平如掌，相呼藉草狂歌赏。斯时四望觉身高，下视群山离立皆儿曹。白云冉冉腾山坳，便欲乘向阊阖随逍遥。恨不携将惊人句，搔首问天天亦怖。却望居庸鸟道回，茫茫绝塞风烟开。燕昭遗烈安在哉，渔阳豪侠多蒿莱。古今代谢复何有，惟有兹山突兀无衰朽。呼取驴背酒一瓢，酹我山神劝我友，长笛一声出林薮。蛮讴翻入龟兹部，兴发一齐开笑口。须臾雨过卷衣凉，薄醉都忘山路长。前于后禺满空谷，山下人疑啸凤凰。
石景山（清·周金然）	山游各取宜，宜眺兹山最。崚嶒倚绝壁，面面供元对。岩洞互出没，巨灵何狡狯。拾级忽凌空，遐想出天外。泱漭河流奔，回薄亘如带。眦光穿溟涬，身世了不碍。黝知卢沟底，明见飞虹背。苍茫塞上山，山山尽施黛。黾勉跻层巅，城郭交显晦。窅然万象收，天风送清籁。延赏入奇怀，浩荡自我辈。安能苦牵迫，白日红尘内。疲乐理则均，嗒焉寄深慨。
咏史（清·周金然）	今年拜少翁，明岁封栾大。孰谓无神仙，有时见海外。文成食马肝，五利亦诛死。孰谓有神仙，禁方举妄耳。殢骨非仙才，仙才安在哉？大钧布群物，修短一胚胎。至人独不朽，不朽非形骸。
和陶饮酒（清·周金然）	种苗荒东皋，种豆芜南山。勤动苦终岁，篝车乃空言。安得休粮方，藉以保馀年。不如营一醉，此方竟谁传？
