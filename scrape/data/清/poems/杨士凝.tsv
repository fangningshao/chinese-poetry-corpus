吴江（清·杨士凝）　　七言绝句　押阳韵	丹枫飒飒下寒塘，财赋江东第一乡。谁唱吴歌醒客睡，半湖残月半船霜。
雨霖铃曲（清·杨士凝）　　七言绝句　押青韵	天子犹难活妇人，梨园枉唱《雨霖铃》。万层剑岭千条峡，忍使官家掩泪听。
春江行（清·杨士凝）	江流迢迢接天影，云脚轻帆织烟景。江头自古送远行，一片春潮水光冷。妾身嫁得江南客，远道相思了无策。去年江上别良人，万线杨柳摇青春。今年江楼望长路，两暗莺声啼不住。忆初妾泪滴江潭，从君舟渡江之南。泪余酸苦江水甘，搅和入口君心谙。君不见春江渔妇随渔子，一生苦乐江舟里。打鱼沽酒醉复醒，那识春愁满江水。
溪上踏月调方容（清·杨士凝）　　押梗韵	明月出树间，良夜气以静。溪水鸣潺潺，柔浪撼倒景。吾徒乃无事，投足避闾井。故人送柴门，有烛未须秉。穿汀互歌答，花径曲于绠。碧海流清光，搜奇刻妆靓。造化无停机，变态在俄顷。林深杂渔唱，不异太古永。名浮何足竞，蹙蹙究靡骋。神役中动摇，就儒耻进幸。诗书散左右，字字尽斫郢。微言立根株，内固则外屏。惟我二三子，相对心耿耿。交病还交攻，自励诚自幸。悔尤何穷斯，掩德讵一眚。波澜触尘网，谐笑蹈语阱。林杪落梵钟，流响发深省。爽气涤酒肠，野色洗诗境。感愤机两忘，风露戛衣冷。一啸溪光溶，归路散人影。
饥民谣（清·杨士凝）	村村屋头鸦乱飞，尘封爨火炊烟微。邻人乞食县门去，羡杀鼠食官仓肥。江南今年星在罶，青钱二百米一斗。诏令减价更赈荒，里老奉行开户口。县令踏勘初入村，万户尽望天家恩。饥民无钱吏胥怒，有名不上官家簿①。
不如归去（清·杨士凝）	不如归去，省我坟墓。十年万里白头亲，肠断缝衣无寄处。归来五鼎列墓前，有泪不达重泉路①。
