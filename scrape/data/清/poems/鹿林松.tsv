海镜亭（清·鹿林松）　　五言律诗　押青韵	万里无边际，空明独此亭。地天浮一碧，齐鲁荡余青。旁射蛟龙气，中盘岛屿形。何人正垂钓，烟雨满沧溟。
忆友人村居（清·鹿林松）　　五言律诗　押青韵	几树村边合，一峰云外青。田荒耕晓月，井浅汲秋星。到老贫相送，苦吟人不听。记曾相访处，自写换鹅经。
送朱菊人明府台湾内渡（清·鹿林松）　　五言律诗　押尤韵	求诗东到海，更向海东求。潮落日生处，凫悬天尽头。岭烟番树迥，溪雨蔗田秋。却送归帆去，吟声不可留。
赠朱晓帆（清·鹿林松）　　五言律诗　押萧韵	冷性难为热，弃官如弃瓢。年来此孤屿，门外几春潮。倚杖看岩鹤，长吟答野樵。自言无磊块，有酒亦须浇。
