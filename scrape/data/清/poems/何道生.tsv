秋雨招蒲快亭小饮（清·何道生）　　五言律诗　押庚韵	客梦因秋远，新凉逐雨生。涨侵沙路软，风飐葛衣轻。酒爱闲居中，诗从懒出成。颓然北窗下，书卷任纵横。
忻州牧汪君（本直）重修元遗山墓立祠访其裔孙主之盛举也赋寄二律（清·何道生）　　七言律诗　押支韵	晋国畸人元裕之，金源文献独维持。兴亡尽入诗千首，磊块难消酒百卮。一代典章谁信史，中州坛坫此雄师。浣花心事坡翁笔，不及成都有旧祠。
即事（清·何道生）　　七言绝句　押微韵	黄昏风雨暗书帏，客里逢春春又归。一段间情无著处，杏花零乱柳花飞。
同人集双藤书屋罗两峰曹友梅张水屋合作一图纪事（清·何道生）	三人合画议谁始，两峰友梅张风子。铺将一幅溪藤纸，笔声飒飒风生耳。一气呵成十五指，烘染如以水济水。是时木脱秋气高，仿佛满屋生风涛。瀑布下注势千尺，飞流倒溅茅堂茅。一株两株树磊砢，三人五人恣游遨。顿令座客发遐想，栩栩竞欲凌云翱。呜呼两峰友梅张风子，肝胆一家乃如此。吾欲合传一篇续画史。
