夜渡（清·吕燕昭）　　五言律诗　押微韵	停骑呼舟子，霜寒客影稀。烟浮春水阔，月涌片帆飞。戍鼓依楼静，鸡声隔树微。酒家何处问，徙倚待朝晖。
华山（清·吕燕昭）　　七言律诗　押灰韵	苍然和色接云台，乘兴登临见九垓。海日斜连仙掌动，天风高拥岳莲开。空濛绝塞黄流远，缥缈雄关紫气来。咫尺真能通帝座，振衣千仞几徘徊。
游风穴寺（清·吕燕昭）	入山不见山，但见古柏树。此柏不知几百千万株，黛色霜皮看无数。高者如立低如赴，横者如卧斜者觑。三三五五各盘踞，当面齐来迎我步。溪转山回见梵宫，老僧导我幽处去。层阁俯碧泉，游鱼乐相聚。修篁杳以深，亭午留宿雾。此时心地忽超然，可惜洞天难久住。长啸谢山灵，行行日已暮。马影乱斜阳，小桥危可渡。沿溪出深山，停鞭时回顾。梦耶非耶心忡忡，天光岚影杳何处。晚烟苍茫平楚流，指点不是来时路。
