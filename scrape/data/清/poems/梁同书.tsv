除夕（清·梁同书）　　七言律诗　押支韵	珍重长筵桦烛迟，闲情收拾付红丝。懒教夜半求如愿，笑看灯前拜阿宜。一辈晨昏莱子梦，两年兄弟杜陵诗。无多残腊堂堂去，又耐寒风著意吹。
人日同耦堂冲泉弟分韵得二萧（清·梁同书）　　七言律诗　押萧韵	良辰何处撰逍遥，病后情怀特地饶。已觉轻寒催短腊，不愁微雨暗连朝。草堂赌饮聊三叶，梅信探春定几椒。取次閒街骑马出，试镫风里听饧箫。
题翟意圃听雪图（清·梁同书）	漠漠山四围，三径断行迹。中有拥褐者，默坐数龟息。寒风刮地来，洒窗声淅淅。林际老竹摧，檐端饥雀唧。万籁不起时，闻根逗微寂。此境静者知，吟怀冰雪涤。
题孙颐谷侍御柳阴勘书图遗照（清·梁同书）　　押歌韵	乌府先生返涧阿，豸冠脱却头常科。柳阴一适在思误，风床卷轴如星罗。异哉短视江休复，著纸岩电光飞梭。经疾史恙辨豪发，笔针墨炙穷缺讹。政如养由射拟的，虮蚤大逾车轴轲。兰陵将军遭按剑，地下有口不敢诃。六书点画校尤细，单行夹注蚕头多。人间善本不易觏，插架手自编排过。曩者我友玉川子，永日兀兀丹铅磨。与君往复或辨难，一句一义纷缕覼。抱经仙去久宿草，君亦身世催义娥。独我不学愧视肉，炳烛无几头空皤。不堪重过勘书处，老柳飒拉吹庭柯。披图坐对三叹息，树犹如此人柰何。
