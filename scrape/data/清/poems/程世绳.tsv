渡彭蠡（清·程世绳）　　五言律诗　押江韵	湖水东西接，昌江与赣江。眼中无寸岸，天际只轻艭。浩渺终何极，尘氛到此降。康山不可见，长啸倚孤窗。
去住（清·程世绳）　　五言律诗　押真韵	去住皆无策，诗书强自亲。埋愁偏少地，希世不如人。旅鬓霜凝镜，山城雨送春。茫茫天宇内，直道在斯民。
零陵舟中（清·程世绳）　　七言律诗　押萧韵	九疑山接零陵近，深峒人家顶版猺。无日炎蒸长似夏，有时岚瘴望如潮。溪沿旧号愚犹昔，竹染残痕泪未销。怪得白蘋洲畔客，几番回首自无聊。
和顾玉洲九日登高原韵（清·程世绳）　　七言律诗　押麻韵	潇湘古是悲秋地，旅兴懵腾强自加。千里乡心随白雁，三年客梦厌黄花。茝兰香草归词赋，荆楚雄风换物华。更欲从君重揽胜，却惭玉树倚蒹葭。
