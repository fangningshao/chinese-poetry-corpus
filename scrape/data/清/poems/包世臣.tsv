广福桥（清·包世臣）　　五言律诗　押灰韵	乱后思名将，当年拔帜回。民新花县治，山旧竹王开。望岁移星使，巡邮认劫灰。一尊供法酒，真自贼中来。
薄暮（清·包世臣）	春风薄暮起，习习开罗衣。明月云间来，皎皎窥空帷。感此不成寐，徘徊阶露滋。坐惜夭桃花，努力修荣姿。佳人在远道，薄采将何时。愿因北风鸿，寄君迟暮思。
杨家嘴却寄舫斋承宣（清·包世臣）	汉川雨彻宵，晨发苦泥澝。出郭行半日，路借双桨劲。夹溪垂杨深，人语绿烟定。和风送飞帆，百里入天镜。村远疑舟浮，烟岛递潜泳。古木灭原荑，虚云绝鸟径。直疑水雾天，颇惬蛟龙性。怪非图记地，母乃苍生病。腴麦十万亩，淫雨遭汜滢。岂惟陇亩失，庭卧鼋鼍靖。去年虽有秋，获谷俱蝗剩。今作神君馆，人鱼地交竞。淮灾两税缓，否则旧欠并。欠课输固当，饿莩不遑更。大臣计盈绌，先在恤民命。怆我乐水怀，不觉涕横迸。
发松滋雨次宜都（清·包世臣）	汉阳越江陵，千里郊原荡。松滋一夜雨，洗出万青嶂。成邱更严壑，接武变偃仰。初讶入谷底，忽觉出云上。峰矗排云危，江流搣谷踢。峭堑行心怵，蹴舆人怆。终朝苦泥滑，亭下复霖涨。局身儿成翁，散蹄马亡壮。惨澹湿烟澄，隐见陆成张。候馆人皆疲，指呼神不旺。一雨山行艰，半日物力创。况怀兵革交，终夜心悢悢。
奉同太宰节使朱先生和郭景纯游仙九首次其韵（清·包世臣）	反经足兴民，好辨徒栖栖。智哉漆园叟，朅来潜蒿莱。中牺惮白茅，化蝶怡丹荑。观妙冶骇跃，抟空云垂梯。鼓盆饯灵匹，缘督御姹妻。肯作歧途伥，踧求亡羝。皓皓善吾生，素丝斯可齐。
行峄山下喜望大云（清·包世臣）　　押有韵	雨遍不崇朝，云惟泰山有。岌峘既相属，郁蒸气遂厚。隮如一突炊，蓊若万马走。此出果不归，殷望成川薮。老农悯失时，朝牧间万耦。恻怆行道人，欲去重回首。
拟古寄翰风（清·包世臣）	皎皎云间月，流辉烛幽房。中有怀春女，抚弦歌《陌桑》。谁谓瑟和柔，增我慨以慷。义心多苦调，长叹不成章。整襟步重阶，俯仰思徬徨。清露湿兰林，衣袂皆芬芬。所思千里遥，悲啸若怀霜。宁嗟蕙草晚，之子忧无裳。
松江舟中守岁（清·包世臣）　　押个韵	廿载废书史，枯肠索子佐。有如八荒市，客至售无货。赵州锥也无，昆阳敌转大。白战骄袖长，绿沈涩苔卧。少小薄韩苏，出语必惊坐。未宜名占时，所愧命次磨。海气足风涛，篷窗惊岁过。莫使笔挟行，永谢巴人和。
