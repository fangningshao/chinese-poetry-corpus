癸卯正月七日燕馆得王子梅张仲远书追赋一律示仲远兼寄子梅（清·李尚迪）　　七言律诗　押青韵	客中人日思冥冥，取次诗函眼忽青。细数旧游如断梦，几多知己又晨星。杂花三月江南路，名士千秋历下亭。自笑敝裘何所事，乘桴吾道在沧溟。
还发闾延留赠白瞿山赵绛雪（清·李尚迪）　　七言律诗　押东韵	归旌东指路无穷，靺鞨遗墟落照红。山泽气蒸常作雨，铙笳声咽故多风。他时我恋空桑宿，今日谁推大树功。离思乡愁同错莫，戍楼西去月如弓。
浿上杂诗（清·李尚迪）　　七言绝句　押支韵	雨丝风片禁烟时，古柳神鸦叫水祠。莫问九梯宫旧事，玉鞭消息草离离。
次柏静涛正使清川江韵（清·李尚迪）	东渡星槎赋海初，词源直溯木玄虚。行怜地古攀榆叶，却愧厨寒饷鲽鱼。野渡停骖春水冷，山楼珥节夕阳流。他时傥得黄公讯，为报相思满月如。
