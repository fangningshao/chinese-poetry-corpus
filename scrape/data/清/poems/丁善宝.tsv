九日游程符山寺晚归（清·丁善宝）　　五言律诗　押微韵	程符秋色好，杖策叩禅扉。不尽登高兴，无嫌傍晚归。石花明涧水，山月上人衣。回首钟声起，泠泠下翠微。
对酒感怀（清·丁善宝）　　七言律诗　押侵韵	门前种柳绿成阴，门外波涛深复深。一念随分人物我，百年可有去来今。君平莫定升沈数，伯起空辞暮夜金。壁上青萍缘底事，宵来风雨作龙吟。
