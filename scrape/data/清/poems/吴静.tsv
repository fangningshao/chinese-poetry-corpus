雨窗录先夫子遗诗凄然有作（清·吴静）　　七言律诗　押歌韵	共识生前吟好句，千秋知己有谁何。无非《秋水》《蒹葭》意，尽是《春江花月》歌。半载病痾吟咏少，三年夫妇唱酬多。小窗录罢频惆怅，暮雨潇潇助泪波。
同舍弟展拜先陇（清·吴静）　　七言律诗　押先韵	远望松楸已泫然，行行到此泪如泉。牛眠未竟先人志，马鬣还须后嗣贤。且喜孤儿能绩学，可怜弱女不延年。《泷冈阡表》清门事，仗尔他年笔似椽。
葬事毕志哀（清·吴静）　　七言律诗　押灰韵	漫道佳城郁郁哉，经营二载手亲栽。当年未尽晨昏养，此日空馀窀穸哀。渺渺音容归碧落，凄凄松柏傍江隈。泉台有路嗟难赴，肠断西风泪满腮。
临殁口占（清·吴静）　　七言律诗　押先韵	幼失瞻依长失天，舅亡姑殁嗣无传。一身孤苦弓惊雁，百事艰难浪扑船。此夕黄昏聊自咏，他年青史果谁怜。交亲莫洒别离泪，我是瑶池谪降仙。
读资治通鉴（清·吴静）　　七言绝句　押支韵	雕虫小枝诚何用，屈子《离骚》尚未奇。若是杜陵无史笔，姓名亦恐少人知。
题扇头画菜（清·吴静）　　七言绝句　押冬韵	去年蝗旱今年疫，江北江南并菜容。若果画师真好事，何妨持此赠司农。
