过故人山居（清·尹廷兰）　　五言律诗　押麻韵	鸡声出谷口，乔木带山家。村落霁春雨，野风开杏花。蜗庐虾菜饭，石鼎枣芽茶。爱尔田间味，清谈到日斜。
游佛峪感怀林汲师（清·尹廷兰）　　五言律诗　押灰韵	开皇千载后，梵宇至今开。仄径穿云入，群峰尾岱来。秋阴生大壑，木叶下灵台。林汲泉边过，凄然奠一杯。
赠董红珊少府（清·尹廷兰）　　七言律诗　押寒韵	毗陵名士董红珊，不薄朝廷虮虱官。作吏风尘高适晚，题诗衣线孟郊寒。由来韶濩知音少，始信功名唾手难。为饱侏儒一囊粟，头衔惭与故人看。
