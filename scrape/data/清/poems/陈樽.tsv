茌平怀古（清·陈樽）　　七言律诗　押尤韵	轻云垂野弄春愁，细柳含烟滞客辀。乱后射书多慷慨，酒酣灭烛亦风流。一时经济思张镐，终古功名忆马周。明日谷城山下路，瓣香应复吊留侯。
金粟寺观孙吴战鼓同马三（纬云）吾四（祖望）赋（清·陈樽）	独桑代作鼓，剥取鼍皮蒙。远从炎汉末，留驾梵王宫。忆昔丧乱初，群雄相交攻。阵云迷夏口，烽火照江东。艰难百战余，冀以树丰功。如何逞淫奢，霸业转蒿蓬。萧条金粟山，台殿何穹隆。六时闻梵放，万虑息虚空。渊渊斋时鼓，间兹清夜钟。空堂但一振，吼怒惊罴熊。昔作三军气，今伴佛镫红。世谛有时尽，净业无时穷。怀哉阅尘劫，谁复论英雄。
生子（清·陈樽）	少小性顽劣，不知父母恩。稍长事功名，温清忘晨昏。百骸俱强健，寒衣而饥餐。一朝试保赤，始觉劳心魂。啼时候眠食，卧时察寒暄。一日三摩挲，身去心终存。忆昔孩提日，辛苦亲不言。我今幸生子，亲又喜抱孙。遑论门户托，且冀宗祧蕃。得孙甚得子，重复劳双亲。双亲今白发，甘旨无兼珍。仰事堂上亲，俯育怀中人。一身转中立，俯仰余悲辛。
