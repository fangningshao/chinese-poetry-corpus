送别（清·沈树荣）　　七言绝句　押尤韵	落叶枫林两岸秋，曾于南浦动离愁。只今一片江头月，不照归舟照去舟。
点绛唇 怀吴夫人庞小畹（清·沈树荣）	隔个墙头，几番同听墙头雨。别来无绪，蛱蝶能来去。一院藤花，底是临池处。还记取。绿窗朱户。袅袅茶烟缕。
临江仙 病起（清·沈树荣）	草草妆台梳裹了，捲帘犹怯凭楼。年光荏苒又深秋。一番风似剪，两度月如钩。病里高堂频嘱道，而今莫更多愁。当时检点也应休。重新来眼底，依旧上眉头。
满庭芳 中秋夜同诸衿坐月（清·沈树荣）	宿雨全收，晚凉乍爽，喜微云点缀长天。广寒宫敞，素面露婵娟。影浸闲庭如水，看浮动、竹雾梧烟。相依处，团圞共话，人月恰双圆。记阑干十二，桂花丛下，分劈红笺。许诗成次韵，学步随肩。一向秋光隔断，清辉好、两地空悬。今夜永，参横斗转，幽赏不成眠。
水龙吟 初夏避兵惠思三妗母栖凤馆有感，追和外祖母忆旧原韵（清·沈树荣）	谁知到处徘徊，谢庭风景都非旧。画堂尘掩，蓬生三径，门垂疏柳。白昼初长，清风自至，流年空又。看多情燕子，飞来还去，真个不堪回首。昔日娇随阿母，学拈针，临窗挑绣。斜阳楼外，熨残铜斗，线纹舒皱。蚕欲三眠，莺还百啭，落花时候。问重来应否，消魂试听，江城笳奏。
如梦令 秋日（清·沈树荣）	小院西风初透。一霎凉生双袖。几日怕关情，犹道芳菲时候。是否。是否。添得镜中消瘦。
