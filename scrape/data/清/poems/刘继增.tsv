登惠山仙人坞（清·刘继增）　　五言律诗　押微韵	峭壁千寻矗，清泉一线飞。片云出空谷，孤鹤守禅扉。野旷乔松老，山高曲径微。莫言尘世客，到此也忘机。
蔡云汀澍同学乱中过访同步青祁渰即景各赋（清·刘继增）　　五言律诗　押麻韵	欲访野人家，柔桑一路遮。断桥春水溢，古树夕阳斜。山色迎眉黛，湖光映脸霞。坠欢何处拾，沽酒问梨花。
湖滨秋夜破屋独坐（清·刘继增）　　七言律诗　押支韵	细雨斜风冷不支，更残有客梦醒时。草深野岸蛙传鼓，月暗虚堂鬼唱诗。灯影渐辞人影去，愁肠争与热肠持。眼前况味凭谁解，合付颓垣断井知。
闰中秋谒翁叔平先生，归后俞调卿以所和诗见示，依韵奉简二首（清·刘继增）　　七言律诗　押尤韵	尚湖烟水足清游，容与西泾一榻留。消渴马卿常慕蔺，怀归王粲倦依刘。蘧蘧梦境隍中鹿，泛泛渔人岸上舟。最是后凋松柏好，满天落叶不知秋。
惠山竹枝词五首（清·刘继增）	丛坟垒垒碧山腰，吟社风流迹已消。日暮谁家作寒食，纸钱灰起隔林飘。
