野中（清·尚廷枫）　　五言律诗　押庚韵	雨嶂高花湿，风原灌水清。野人无瓦屋，春色自柴荆。城远舟航至，天开鸿雁横。晚晴溪路寂，月带一星行。
送厉太鸿（清·尚廷枫）　　七言律诗　押微韵	层城捣练北风微，送别沙头泪染衣。四野夕阳群鸟散，万山秋草一人归。新霜已见鬓丝改，中岁徒伤心事违。湖上旧庐终隐得，屿梅汀柳尚依依。
题汪西颢花坞卜居图即送归武林（清·尚廷枫）　　押侵韵	高月弄明色，惠风扬远心。西溪水流浅，香坞春光深。我友欲归隐，结庐在峰阴。因思饭僧后，卧看梅花林。
送赵意林（清·尚廷枫）　　押支韵	野鸟生嫌浴风池，国门携手不胜悲。故山松竹情原厚，圣代文章道岂衰。塞上风高双雁急，江南天阔帆迟。重经净慧论诗地，七宝庄严问是谁。
