清平乐 新月照积雪（清·于启璋）	宿寒未去。留却馀光住。惹得姮娥嗔复妒。皓色随风遥吐。纤纤下浸琼楼。迷迷远带银钩。江上不分夜影，惟闻芦荻飕飕。
凤凰台上忆吹箫 掬水月在手（清·于启璋）	天际云空，枝头风逗，萧然凉浸疏桐。看烟凝翠嶂，露泣寒蛩。缥缈冰轮出海，秋气静、玉宇玲珑。怡情处、闲乘舴艋，醉折芙蓉。溶溶。光浮绿沼，爱月连素浪，水接蟾宫。把清波摊破，纤指轻笼。应念姮娥难遇，莫分手、放过池东。从今后，准期三五，此地相逢。
凤凰台上忆吹箫 弄花香满衣（清·于启璋）	残腊辞梅，嫩寒侵柳，小园风送春来。渐夭桃竞放，琼李争开。相约西邻女伴，妆罢也、倚徙莓苔。柔荑滑、弓鞋半褪，罗袜微歪。安排。秋千架畔，试闲寻百草，笑赌双钗。更揉红撚白，插鬓堆怀。伫立湖山石上，错引得、蝶恋蜂猜。花阴冷、归更雪缕，香溢妆台。
