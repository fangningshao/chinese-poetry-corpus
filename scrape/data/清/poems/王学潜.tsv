寿陈基六秀才五十（清·王学潜）　　七言律诗　押阳韵	半百光阴梦一场，秀才风味旧曾尝。壶中独得长生诀，市上还售不老方。我久逃名忘岁月，君真寿世有文章。而今白社推年长，竞祝华封进柏觞。
纪念银瓶赠与式当日赋呈鹤亭社长（清·王学潜）　　七言律诗　押支韵	小技雕虫亦偶为，旧来道德赖维持。骚坛人共瞻牛耳，讲席君应坐虎皮。文似庄生多愤世，诗如杜老善忧时。银瓶好贮杨枝水，化作甘霖洒海湄。
岁暮感怀（清·王学潜）　　七言律诗　押歌韵	怅恨驹光似掷梭，几茎白发影婆娑。半生空负凌云志，举世谁怜击筑歌。把酒待迎新岁月，临轩惭看旧山河。惊心马齿年年长，拱璧分阴肯放过。
温泉纪游（清·王学潜）　　七言绝句　押支韵	汤泉浴罢恰催诗，我亦临风向墨池。彷佛兰亭修禊事，合应小序续羲之。
和献堂君在东京中秋夜忆故人原韵（清·王学潜）　　七言绝句　押东韵	曾陪文宴到园中，座上开樽羡孔融。把笔不堪怀旧雨，归舟何日驾长风。
春灯（清·王学潜）　　七言绝句　押元韵	千家点点月无痕，彻夜辉煌不闭门。何以将军张烛宴，夜刚三鼓夺昆崙。
探险（清·王学潜）　　七言绝句　押尤韵	眼看东西两半球，华人冒险胜欧洲。能穷青陆黄墟外，首算张骞入斗牛。
题谢君生圹（清·王学潜）	水秀山环草木荣，细寻龙脉筑佳城。罗盘好自占方向，墓石曾亲写姓名。半世逍遥囊有句，一身健在冢生荆。他年蹑屐登高去，服得仙芝羽蜕轻。一山如画静云烟，好證先生翰墨缘。矍铄人宜添鹤算，绵长地已得牛眠。不须死后坟留剑，只要生前酒作泉。寿域铺张延客席，依然世上活神仙。磊落襟怀绝点尘，一斑文字见精神。浮沉世事休相问，生死关头敢认真。村女踏歌疑吊客，山灵虚左待诗人。定知马鬣千秋在，为禁樵苏垄草新。
次黄河瑞君原韵（清·王学潜）　　押覃韵	城南小阮胜终南，翠竹青松映碧潭。人自趋炎君自冷，笑吟风月爱清谈。薰风吹送小窗南，水色山光类剑潭。绿竹千竿花百种，此间休与俗人谈。
