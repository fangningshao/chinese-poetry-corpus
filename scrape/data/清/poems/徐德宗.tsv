七夕前一日与内自梁溪返舍舟中晚眺（清·徐德宗）　　七言律诗　押庚韵	阑风伏雨乍阴晴，罨画秋天晚景明。霞散波摇千锦碎，日沉云凑万山横。岸头戌火孤城近，槛外星河双桨迎。抛掷良宵愁病里，半痴半醉卧桃笙。
四狂歌（清·徐德宗）　　押真韵	惠翁夙世非常人，作孽天谴磨凡尘。三日一餐不知饿，阵图撑腹充精神。朱子市隐南郭外，黔娄闭户甘沉沦。作诗寒苦类郊岛，天骨峭立峰嶙峋。邵君之笔走华岳，直逼李杜凌徐陈。四时键关但安卧，高春不食心无贫。徐生家世重东海，弓裘堕去徒悲辛。不如日持一觞酒，勿误陶潜头上巾。
初春陡门野望（清·徐德宗）　　押先韵	今日春气透，散步临前川。凭高豁胸臆，极目收远天。四野堆众皱，遥峦拭翠巅。和风悦群性，麦绿万顷田。鸟鸣不知处，迥顾柳已妍。随兴行阡陌，足疲乃言旋。
