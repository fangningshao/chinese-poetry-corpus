送日本禾原次宫归国（清·汪康年）　　五言律诗	把盏将离日，翻思执手初。酒香当午月，花气袭轻裾。潇洒如君少，疏狂似我无。平常畏言别，今别复何如。
和广雅尚书两湖书院晚集原韵（清·汪康年）　　押养韵	吾生嗜游眺，登陟屐几两。压脑萝葛扪，罥足蒺藜掌。遇淖时灭葭，遘雨即衣穰。隆冬走荆楚，方喜写尘鞅。密雪兆丰稔，宿泽苏皋壤。乘暮踏冰行，旅怀一排荡。将作散工役，呜呜甫作响。忽见折柬招，摄衣历阶上。燔炰苦劝酬，谈谑剧复往。执拂对逸民，焚舟敌真长。峭壁矜突兀，长流争瀇瀁。尚书松鹤姿，意度廓深广。围炉坐相对，莹若晶玉晃。未如杨朱蹴，已作田子傥。大言惭覆瓶，小言不满盎。投杯起循廊，且自穷物象。凌坚鱼戢鳞，雪晶鹤失氅。微痕露瓦棱，馀辉映门榜。初月挂东檐，娟娟照疏朗。梅噤待春开，石植要云养。苦恋清逸景，焉能周胜赏。扶阑纵远瞩，欲去意还强。露立意稍怯，寒侵味转爽。归路望江流，绕郭如绳枉。家山不可见，夜梦发遐想。
