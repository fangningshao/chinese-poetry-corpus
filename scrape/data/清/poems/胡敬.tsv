过东平州城（清·胡敬）　　五言律诗　押肴韵	入城才数里，行尽又荒郊。春浅树阴薄，路歧车辙交。乱山迎马首，斜照入鞭梢。一宿投村店，风吹屋上茅。
雨过塘栖（清·胡敬）　　七言律诗　押微韵	人家临水启柴扉，生计年年付钓矶。野艇过桥波影乱，长廊遮路屐声稀。云阴不散禁寒定，鸦阵难高带湿飞。徙倚风前意无限，篷窗间对雨霏微。
蕙窗见招病以诗谢（清·胡敬）　　七言律诗　押真韵	膻芗屏置已兼旬，病不能同酒一巡。郭北箪瓢新乐事，城南韦杜旧游身。跛还增媚吾邱衍，伤竟成忧乐正春。欲领瞎堂师棒喝，怕风愁雪又因循。
岁朝图（清·胡敬）	铜槃蜡滴无声腻，向晓双垂花绮丽。火拨松明灰渐多，彩旭曈曈射兰砌。清尊旨酒陈满堂，柏叶色翠椒花香。莱衣次第起为寿，贺岁车笑门前忙。披看此图境清绝，儿女青红嫌点笔。却将数笔写梅花，屋角横斜破香色。花光鬓影朗照中，但觉满幅皆春风。添豪更尔弄狡狯，两颊酒带屠苏红。人生但得左顾孺人右稚子，趺宕生涯寄文史，安问在朝还在市。屈指团栾乐事多，三百六旬从此始。
方湛崖春堤试马图（清·胡敬）	垂杨匝地春如织，紫燕黄莺飞帖帖。裙腰绿尽湖上堤，一点星流草头疾。鬓痕鞭影花光中，侧耳四蹄如有风。举头西望忽大笑，正值京华吹软红。快意人生有如此，翩翩貌出佳公子。我愿相从薄笨车，千里之行共君始。黟山迢递漫思家，如此明湖尽足夸。胜他席帽黄埃客，贪看长安一日花。
英煦斋师所藏天启三年小铁斧歌（清·胡敬）	披图足徵明祚败，如鉴写形蓍测卦。霜刃休看寸铁轻，三百年基斲全坏。九重多暇工雕锼，故剑肯向忠良求。纷纷章奏弃不省，可怜神似东昏侯。吁嗟弄兵兵以至，杨左诸臣空望治。谶成委鬼与茄花，劈正徒劳殿楹置。想见经营费匠心，藉娱长昼法宫深。太阿倒授他人柄，遂令神州叹陆沈。大东小东纵寻斧，谠士吞声狂竖舞。走马廷前督内操，那惜金钱输左府。挥戈难返日舍三，寇锋遍野民何堪。六州铸铁真成错，事到桓灵不忍谈。
洪武船符（清·胡敬）	双单殊。惟船编字水与信，大川赍涉皆通涂。亦有泽国用龙节，法三代意摹为图。诏文纪年玺加后，四角灿烂花盘纡。例非大僚概勿给，郑重想见高皇谟。是年始命棣节制，王气已隐钟燕都。兵兴渡江不用楫，宣召可有金符无。然其立法自详审，倡乱远先防驿夫。后来趋便易勘合，此符弃竟同关繻。祖宗良法玩不守，中使四出周防疏。无何濒海置市舶，倭寇扰遂连三吴。楼船峨峨指吕宋，矿采万里挠师徒。尔时徵调遍天下，符纵复造难供儒。乃知经国首除弊，方幅凛此尺一书。祇愁岁久弊还作，盗取翻笑侯生迂。摩挲黄麻三叹息，有人智出符之余。
暮春偕小米由云栖抵理安回至南屏晚眺（清·胡敬）　　押微韵	薄雾不成雨，霁景明朝晖。行行准芳塍，麦老豆荚肥。传闻竹深处，有士开禅扉。岂惟竹径深，水绕山亦围。竹深不见天，零露午未晞。此中得延伫，日暮应忘归。何必定入门，妙理悟者稀。
