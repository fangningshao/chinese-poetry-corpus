夜（清·钱炳森）　　五言律诗　押庚韵	斗室一镫明，悠然万虑清。疏钟鸣古寺，宵柝警寒城。月冻黯无色，星移铿有声。铁衣征戍苦，安坐愧儒生。
甲寅四月出都途中述怀次许星叔韵（清·钱炳森）　　七言律诗　押虞韵	坂经九折敢驰驱，险阻亲尝我马瘏。未靖烽烟多战垒，谁谙韬略论阴符。驭夫诡谲刀藏腹，石径嵚崎剑割途。欲遣间愁沽浊酒，三蕉小饮学髯苏。
