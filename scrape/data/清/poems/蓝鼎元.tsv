东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教（清·蓝鼎元）　　押灰韵	盛夏我将去，先生绣斧来。欲观君子化，以兹暂徘徊。邂逅若畴昔，雄谈何快哉。清风弥岛屿，百辟式丰裁。其如困羽檄，不待日追陪。我今整归棹，过从无嫌猜。所念经营者，先事去祸胎。愿言一为别，幸无忽草莱（廖振富编校）。
台湾近咏十首呈巡使黄玉圃先生（清·蓝鼎元）	东宁大海荒①，从古无人至。明末群盗窠，岛夷互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙缩非长计②。所当顺自然，疆理以时议。勿因去岁乱，畏噎却饭喜③。
