恭题常理斋老伯殉节诗（清·查枢）　　押寘韵	昔余弱冠钦忠义，髫龄侧听从军事。癸巳之年夏六月，金酋蠢动犹堪记。我祖松茂老观察，出入绝徼无顾忌①。是时死事廿六人，常君贞烈鲜私伪。将军误入云漫漫，儒臣谁敢趋而避。运筹帏幄已竭劳，疆场恸洒英雄泪。阴崖错落恶流横，千峰万叠失晴翠。蛮烟瘴雨闭空濛，巢穴隐隐疑深邃。矢岂不可穿，急则莫为备。谋岂无所施，勇若失其智。一时猖獗起西陲，百夫恍若逢魑魅。纷纷小丑乘间来，顷刻难与诸戎掎。卓哉常君气节豪，挺身骂贼遂其志。迄今魂依冰窟中，肝胆尤胜清白吏。浣花溪畔慰忠祠，四时享祀罕与比。幽冥应叨工部诗，吟声多寓褒嘉字。近闻庙宇依北郭②，芳址睽隔草堂寺。更与丞相作比邻，柏森森处招以类。少城遥接长白山，秀杰疑为常公积。窀穸重荷圣恩覃，华表咸著旌善意。诵公之诗佩公行，读公之传思公治。甘棠遗爱永且长，慷慨捐躯良足志。可知从政贵读书，处危轻于居安易。千秋竹帛钟铭光，此身弗共草莽弃。
