汀州试院双柏数百年物也李铁梅学使同年首赋一律余为继声（清·曹衔达）　　七言律诗　押侵韵	独爱清风倚绿阴，托根岂必在山林。敢因盘错矜名节，还对冰霜矢素心。炎海苍茫犹带甲，兰台飒爽此披襟。眼中大树飘零尽，七字低徊老杜吟。
舟行和铁梅（清·曹衔达）　　七言绝句　押庚韵	金戈铁马共秋声，酾酒镫前剑欲鸣。人自寂寥滩黯淡，疏星残月远山明。
