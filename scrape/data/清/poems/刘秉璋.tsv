阅兵松潘道中作（清·刘秉璋）　　七言律诗　押支韵	铃辕小队拥旌旗，嘉命恭承远视师。马齿六旬吾老矣，羊肠九折命驱之。层峦细入龙眠画，秀岭雄于太白诗。匹练悬流三百里，匡庐瀑布未云奇。
归田自述（清·刘秉璋）　　七言律诗	元龙意气昔何如，荏苒光阴付子虚。政绩不登循吏传，文章岂有茂陵书。死犹腐草萤光点，生比寒花蝶梦苏。壮不如人今老矣，片帆东去啖鲥鱼。
习静园用顾幼耕韵（清·刘秉璋）	旧院习已荒，榛芜翳众绿。命匠稍经营，累石间疏竹。习静亦偶然，为迓高贤躅。诙诡语惊人，啸歌声满屋。宾朋亦既醉，主人请继烛。官样与儒风，一齐高阁束。欢笑忽欷歔，惊心羲驭速。皓首百无成，终须同草木。蓬筚多穷黎，众乐惭于独。宠命忝缨组，幽怀寄泉谷。《道德》五千言，止足义已熟。欲乞衰朽身，乡关驰梦毂。一壑犹能专，生平愿已足。此如传舍然，徒尔劳板筑。新诗惠衮褒，盥手百回读。
