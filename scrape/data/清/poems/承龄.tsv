寓毕节刘氏小园养疾雨霁登眺偶成（清·承龄）　　五言律诗　押微韵	受代容疏懒，山城昼掩扉。未充句漏隐，已息汉阴机。搔首久难问，倚栏胡不归。云山供疾眼，霁色入清晖。
句当播事甫定喜晤莫郘亭孝廉（清·承龄）　　七言律诗　押灰韵	不狼山断阵云开，岂意军中数举杯。诗格旧传无已似，儒林今见道真来。遗书珍重经烽火，讲舍苍茫辨劫灰。朱鹭赓歌须润色，问君何日向燕台。
奢香墓（清·承龄）　　七言律诗　押庚韵	间关密计达神京，九驿榛芜自此平。能为君王开道路，肯供边吏事功名。苍茫箐木余香冢，迢递山邮改故程。石砫英姿同飒爽，更从马上请长缨。
斋居述怀（清·承龄）　　押沃韵	郎署简趋谒，永昼罢拘束。暂谢车马扰，稍觉形神属。虚庭冷清飙，芳阶旷遥瞩。疏花改春荣，繁阴敷夏绿。感兹生意成，悟彼化机促。遐心寄缥缃，深襟托醽醁。惭无沧海略，久索金门粟。仲生述乐志，老氏贵止足。逐物讵有涯，驾贪期不辱。仕隐希古人，庶几企高躅。
赠黎莼斋茂才（清·承龄）　　押先韵	培塿无大木，{氵众}流成回渊。雷雨久郁蒸，乃荐芝房篇。黎子出播州，此邦信多贤。郑莫辟坛坫，机云竞联翩。前辈有典型，聚辉腾星躔。蓬生且挺出，矧彼楠与楩。美珵能自照，祥金方出埏。宫商中琴瑟，将赓清庙弦。曲儒饰匡济，四野滋戈鋋。以之贡玉堂，可使涉巨川。当子登楼日，忆我射策年。学宦两无成，蹉跎欲华颠。为农当力田，凿井当及泉。愿子鉴景光，生才非偶然。
