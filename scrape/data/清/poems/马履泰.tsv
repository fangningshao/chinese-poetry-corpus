送李莪洲司马之湖北（清·马履泰）　　七言律诗　押尤韵	又见天涯书剑游，清尊话别苏门秋。剧辛不作燕昭客，李白重登崔颢楼。壮志大江流汉水，离情白日淡幽州。葛龚亦自成千古，莫恨轻车老不侯。
红石峡（清·马履泰）　　七言律诗　押灰韵	金粟祠前大漠开，凭高指点旧烽台。陈云黄卷平沙去，战血红蒸断峡来。雁海茫茫浑不辨，漳河滚滚浩难回。即今日暮边声静，坐听严城鼓角催。
雁足镫（清·马履泰）	野烟漠漠耘夫耘，老绿已活将骞云。和土捉视爪趾分，一行虫齧搜遗文。建昭始造膏衔芬，阳朔三年赐将军。蹼下字更眇秋蚊，实内大厨迩膻荤。高尺有二重一斤，叹息制度精轶群。工今不艺嬉朝曛，何事不异古所云。然勤小物大放纷，吾将西征吊苍雯。孝武赤雁歌纷纭，孝宣神爵以瑞闻。是时火德方烟煴，王霸杂用钟间鼓。元帝儒缓家法棼，灭火非燕乃政君。十侯并封兆黄雰，一镫虽细割炎炘。宫中老妇昧巢焚，直至偪玺惨不欣。怒掷阶下恨嚼龂，坐见威斗延灵氛。园寝废坏现夔羵，穗帷玉座缘菭纹。安得麻烛照秋蕡，哀鸿夜叫霜无垠。
