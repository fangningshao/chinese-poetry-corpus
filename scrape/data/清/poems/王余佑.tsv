步答魏澹园（清·王余佑）　　五言律诗　押真韵	平生豪宕意，白发作闲人。倚马心犹壮，屠龙技已贫。酒杯妨病眼，诗卷累余身。勖我真良药，踌躇动远神。
用寄陈蔼公韵示文辅（清·王余佑）　　五言律诗　押鱼韵	后世人难问，先忧计总疏。已沦中下策，空负《短长书》。交自分今古，吾谁问毁誉。壮心看渐冷，且共老江渔。
吊朱贞明（清·王余佑）　　五言律诗　押先韵	一生侠烈气，势血沸重泉。力屈空填海，魂归欲叫天。凄风悲马鬣，苦月冷渔船。芦荻萧萧处，谁凭义士阡。
过立节吊袁紫烟将军（清·王余佑）　　五言律诗　押微韵	一世英雄气，萧条何处归。龙精埋地血，马革绣苔衣。空忆频阳卧，难筹即墨围。遥凭宿草墓，雨泪不胜挥。
偶感（清·王余佑）　　七言律诗　押鱼韵	三径荒芜岂邃居，鸟巢鱼窟更安如。逢人只合长缄口，避客终当讳读书。船入竹中聊断问，兰生道上亦妨锄。从今玩世休希阮，一唱猖狂计尚疏。
偶感（清·王余佑）　　七言绝句　押齐韵	春来万木绿芳齐，多少游人听鸟啼。可惜城南红杏发，无人载酒上唐堤。
雪后寄田治埏（清·王余佑）　　押未韵	冬深白雪寒，山远乌薪贵。伊人寂不闻，得无折胶畏。冻雀栖僵枝，寒兔蹲苍卉。万物正枯槁，岭梅独香沸。所以天地心，剥尽复当暨。寄语拈花人，笑阅严凝气。
偶句足成有怀山中诸友（清·王余佑）　　押删韵	云树千层水一湾，幽人此际好闲闲。钓矶坐去携残卷，樵斧腰来耐远山。宁子不离牛口下，石生何事马蹄闲。总无长统良田乐丘，壑生涯足闭关。
