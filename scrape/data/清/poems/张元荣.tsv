戊申1908三月送儿侄赴东京及台北留学（清·张元荣）　　七言律诗　押寒韵	春风喜气溢眉端，吩咐儿曹急上坛。东北夹攻期足捷，弟兄游学各心殚。山川人物供参考，品行文章合立钻。倘得平安三五载，老夫那有不加餐。
己巳1929三月步银婚感作原韵（清·张元荣）　　七言律诗　押元韵	果添十载祝金婚，得失升沉漫细论。侍榻休誇怜与宠，传家幸有子而孙。柘榴枝上腰重折，杨柳风前醉数樽。已过古稀年益健，何时何处不天恩。
乙未1895季秋沧桑之变疮痍未复（清·张元荣）　　七言律诗　押寒韵	兵燹馀生梦未安，愁怀无限上眉端。科名徵逐终归幻，诗酒遨游强自宽。书味浑忘成枘凿，人情翻覆似波澜。曩时经史堆高阁，静对寒灯独慨叹。
辛亥1911季冬因东市场边元帅庙街一带民居尽行拆毁赋此志感（清·张元荣）　　七言律诗　押灰韵	双忠庙里绛帷开，三载从游远近来。鼓箧穷经将致用，挑灯问字亦须才。心多妄想閒方觉，事到难谋念转灰。此地依稀权小别，书窗知否再叨陪。
地震（清·张元荣）　　七言律诗　押寒韵	震灾从古几回观，危险今难一枕安。昔日疮痍犹待复，者番摇动愈雕残。浮屠广做犹虚幻，赈恤施行幸勿宽。任是肝肠同铁石，也应泪洒与心酸。
自咏（清·张元荣）　　七言律诗　押尤韵	夫不能刚妇莫柔，齐眉卅载仰神庥。敢誇家督恢前绪，又幸儿曹助晚筹。男女婚姻期了愿，裙钗随侍果何修。明知遭遇关前定，毕竟私心慰我不。
