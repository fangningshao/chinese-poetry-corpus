钟岭早行（清·谭尚忠）　　五言律诗　押庚韵	旅馆夜凄清，村鸡唤晓行。山寒风有力，霜重叶闻声。仆仆山川意，悠悠天地情。今年余几日，犹自滞归程。
送张西曹南旋（清·谭尚忠）　　五言律诗　押歌韵	解佩东归去，春江正绿波。祇因开菊径，兼要著渔蓑。居士陶元亮，神仙张志和。红尘十丈里，谁听濯缨歌。
早至盱城（清·谭尚忠）　　七言绝句　押先韵	秋风瀑布吼飞泉，高下归帆趁早天。望断浔阳飞不到，北风偏入下江船。
