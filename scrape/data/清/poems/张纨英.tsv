寒月（清·张纨英）　　五言律诗　押侵韵	天迥月初上，沈烟一径深。峭寒凝远岫，冷彩浸空林。篱竹无清影，江梅共素心。莫嫌风景异，好为洗尘襟。
读纬青姊遗稿（清·张纨英）　　五言律诗　押先韵	浮生若流水，死别忽经年。泪眼惊秋早，离魂有梦牵。鹤飞华表月，花落夕阳天。此日西窗下，空馀咏絮篇。
高阳台（菊）  见《常州词录》（清·张纨英）	云护帘栊，霞烘庭院，一枝独倚斜曛。净洗铅华，西风展尽愁痕。幽怀只有姮娥识，傍琼台、避却芳尘。笑东风、花信频番，误了春人。玉楼好伴难重省，剩疏桐夜月，衰草重门。此日相看，休辞频倒清樽。碧阑干外秋如梦，有幽香、飞上罗巾。愿年年、把酒疏篱，伴我黄昏。
疏影（水仙）（清·张纨英）	琐窗清冷。有数枝绰约，低傍妆镜。素靥盈盈，越样玲珑，嫣红怎许相并。冰魂算与琼楼远，忍便入、等闲花径。到夜阑、明月飞来，帘底暗窥纤影。还记当时憔悴，翠鬟愁不整，尘梦初醒。故国云迷，洛水依然，幽恨诉将谁省。珊珊休忆凌波步，怕前度、佩环难认。尽深深、银蒜低垂，不管晓来风劲。
疏影（清·张纨英）	素秋凉迥。记绿莎洲畔，窥见妆靓。避却春红，占了秋风，亭亭独耐凄冷。澄江九曲波如练，经几度、月昏云暝。蓦西风、吹断冰魂，荡却一痕香影。谁洒灵芸红泪，素绡点染处，愁恨都凝。梦里盈盈，笑靥归来，可认旧时青镜。江南回首空惆怅，休更问、断蓬浮梗。只寻他、空外幽香，消我一生酸哽。
