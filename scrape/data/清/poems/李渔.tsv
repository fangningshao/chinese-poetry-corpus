清明前一日（清·李渔）　　五言律诗　押先韵	正当离乱世，莫说艳阳天。地冷易寒食，烽多难禁烟。战场花是血，驿路柳为鞭。荒垄关山隔，凭谁寄纸钱？
夏寒不雨为楚人忧岁（清·李渔）　　七言律诗　押尤韵	江风五月尚飕飕，疑是生寒应麦秋。暑雨不多难望岁，密云虽布转增忧。四方丰歉觇三楚，两载饥寒遍九州。民命久悬仓廪绝，问天何事苦为仇？
甲申纪乱（清·李渔）	昔见杜甫诗，多纪乱离事。感怀杂悲凄，令人减幽思。窃谓言者过，岂其遂如是。及我遭兵戎，抢攘尽奇致。犹觉杜诗略，十不及三四。请为杜拾遗，再补十之二。有诗不忍尽，恐为仁者忌。初闻鼓鼙喧，避难若尝试。尽曰偶然尔，须臾即平治，岂知天未厌，烽火日已炽。贼多请益兵，兵多适增厉。兵去贼复来，贼来兵不至。兵括贼所遗，贼享兵之利。如其吝不与，肝脑悉涂地。纷纷弃家逃，只期少所累。伯道庆无儿，向平憾有嗣。国色委菜佣，黄金归溷厕。入山恐不深，愈深愈多崇。内有绿林豪，外有黄巾辈。表里俱受攻，伤腹更伤背。又虑官兵入，壶浆多所费。贼心犹易厌，兵志更难遂。乱世遇雈苻，其道利用讳。可怜山中人，刻刻友魑魅。饥寒死素封，忧愁老童稚。人生贵逢时，世瑞人即瑞。既为乱世民，蜉蝣即同类。难民徒纷纷，天道胡可避。
军兴三异歌为督师李邺园先生作（清·李渔）	年来世事如狂澜，谭文容易谭兵难。儒臣动云娴武略，一夫攘臂心先寒。武定先生文进士，平时不喜谈戎事。立朝功业尽文章，诵读无惭酬所志。一旦宣威拥节旄，到时贼炽民啼号。八闽禹甸无留土，三浙人心若沸潮。先生单骑临危地，昼夜披坚躬执锐。车辙经过险路平，螳螂齑粉无完臂。砥柱东南杖一身，金瓯不损天难坠。试问中原亿万家，阿谁不赖屏藩蔽？我游吴越泛钱塘，纵观鱼丽瞻烽燧。所见纷纷异所闻，逢人屈指陈三异。一异危疆反太平，眼观战斗心无惊。民心恃有一人在，由他风鹤生疑兵。二异军兴不加派，鼓腹依然清世界。不似他邦物力穷，稻粱输尽余稊稗。三异焦心人不老，更比当年颜色好。轻裘叔子不知寒，善饭廉颇终日饱。问公何以得如斯？答云利害非吾知。委贽便将身许国，捐躯何待出兵时。尝胆拟将仇作馔，茹荼自觉甘如饴。壮哉此语真难得，义声流自忠肝出。天下安危系一人，公肥不虑封疆瘠。弹指仙霞入内庭，闽山荡尽无遗窟。滇黔楚蜀尽来归，不问而知功第一。但祝分茅不离兹，凭公世守江南北。千载重生郭令公，床头叠满儿孙笏。
