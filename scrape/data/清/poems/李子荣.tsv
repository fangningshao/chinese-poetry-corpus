游晓霞峰（清·李子荣）　　五言律诗　押真韵	不到此山久，今晨岸角巾。还寻路崎曲，休怪客逡巡。井水祈神活，天香散座频。恒沙无量劫，僧亦后来人。
大沽口（清·李子荣）　　七言律诗　押萧韵	朝宗万派碧波遥，气压鼋鼍静不骄。云树自依丁字水，风帆须趁子时潮。三河形胜由来壮，四塞烽烟近已消。犹忆贤王劳苦战，敢忘秋戍肃金刁。
秦淮镫舫词（清·李子荣）　　七言绝句　押萧韵	桃叶渡头枫尽凋，莫愁湖上雨潇潇。烟花南部都零落，几点秋镫散板桥。
捣衣曲（清·李子荣）	梧桐落金井，蟋蟀鸣房帏。风物凄以变，逝晷不能追。自从俦侣乖，梦寐想容徽。含情理瑶翠，开箧视裳衣。曳带下空櫩，缓步出中闺。秋砧勤拂拭，急杵繁且哀。响随凉飙起，思逐孤云飞。挥手难为忆，顾影空自依。
小孤山（清·李子荣）	大江西南来，雪涨浩飞湍。连山叠隐见，孤岛骤巑岏。贝阙支铁柱，鲛宫涌银盘。姽婳真静女，倭堕摇螺鬟。风箫激灵籁，石镜明仙颜。凌虚自矫矫，望远故漫漫。不图惊蠢尔，烽火照狂澜。击楫伊何人，指挥心力殚。遂令藐姑射，依旧空明间。停桡结崇玩，雅咏非夸谩。阳冈无堕燹，阴崖有栖翰。浩歌日欲曛，片云天际还。
春夜宿武侯祠晨起诣青羊宫就李道人觅餐（清·李子荣）	疏筱映禅房，枝枝带微雨。流莺啼欲阑，系马向廊庑。蜀人思武乡，千秋荐椒醑。并吞业未成，精灵歘然聚。莲界夜沈沈，佛香篆微缕。薄醉易成眠，对榻欣得侣。一梦觉华胥，无意吟梁甫。晨兴何所适，更就炼师语。清盥挹溪涧，静趣生花屿。饷我青精饭，应从丹灶煮。九衢冠盖中，此味閒领取。杖策行出门，苍烟散平楚。
明桂藩石狮歌（清·李子荣）	天降金精百兽伏，电光熊熊闪双目。白泽疑钟乌戈奇，拳毛葺葺势如缩。回雁云中耸翼翔，受封启宇是何王。不恨封藩属贫国，犹闻杰构埒灵光。凿得荆山一片石，狻猊屹立神飞扬。孱王龙种祚衰薄，安仁永明远依托。宗盟列爵拥虚名，肇庆称尊日刓削。锯牙钩爪空自雄，无端怒吼风雨作。似惜奔梧坐屡迁，更怜入缅惭三恪。嗟乎！乾柱倾颓坤轴翻，督师漫欲羝触藩。陵园石马早流汗，戚里铁狮今不存。自古兴亡一转瞬，寒林衰草吊斜曛。
登昭山（清·李子荣）	湘中山水天下奇，秀色天造非人为。兹山灵异尤杰出，一松一石皆清姿。素虬翻空激巨浪，到此停蓄倚危嶂。平生寤想穷三山，咫尺丹梯更神王。洄潭落照风萧萧，急督舟子停轻桡。萦纡石磴路九折，行人渐逐盘鸦高。花木丛深蔚幽僻，钟摇上方暝烟碧。童子开门吠仙犬，老僧扶杖款来客。殿高铁凤摩霄迥，栴檀香散疏寮静。惜无轩槛临江开，难乘日车观倒景。山云舒卷随轻风，予亦去来无定踪。明朝遥望更奇绝，江上一朵青芙蓉。
雪豆腐（清·李子荣）　　押麻韵	孤城斗大云为衙，朔风战树啼栖鸦。天公作意破岑寂，排日玉戏矜豪奢。炉温祇有茗堪煮，水浅惜无鱼可叉。山田萁落漉浆汁，争言此味清而嘉。夜堆晶盘置墙角，晨碾玉屑挥霜牙。不令急煎汤一沸，气蒸釜底烧枯杈。滑腻流匙得精粹，如吸沆瀣餐朝霞。又若道人发逸兴，踏雪笑嚼寒梅花。沁入心脾涤肠胃，消去渣滓无疵瑕。五侯鲭膳贵人家，驼峰獾炙盛相夸。凿冲辇致佐珍馔，门外往往翻冰车。岂知菽为五谷一，来其出自狸虎沙。蠲烦但藉半瓯水，含冻偏宜六出花。癯儒秉性甘澹泊，野客与我同生涯。况复绵州得春酿，官厨取给无须赊。
