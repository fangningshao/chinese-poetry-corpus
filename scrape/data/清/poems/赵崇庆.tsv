再入都门有疑以谒选来者赋诗为笑（清·赵崇庆）　　七言律诗　押灰韵	五云罨画绕蓬莱，旭日天门詄荡开。买马漫从吾辈始，骑驴还似去年来。旧游独指西山树，高会重携北海杯。席帽未离今又尽，寄言关吏莫相猜。
丙辰腊八夕梦仲弟（清·赵崇庆）　　七言律诗　押萧韵	不成归计但飘摇，岁月惟应病榻消。梦里弟兄余半面，天涯风雪是今宵。死生隔绝一官误，涕泪纵横万里遥。尚拟手营除夕莫，愿君同醉蜀城烧。
读陆南宁枕琴山馆诗感赋（清·赵崇庆）　　押元韵	笳鼓军门日日喧，凝香太守亦戎轩。少陵洒泪成诗史，杜牧忧时托《罪言》。尚忆步虚窥海水，谁能凿空说河源。郑笺莫是无人作，独对遗编愧九原。
