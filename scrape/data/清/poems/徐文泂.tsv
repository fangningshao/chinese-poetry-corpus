和汪郇亭前辈四十自述用原韵（清·徐文泂）　　五言律诗　押先韵	杜老声名久，今当献赋年。文追三代体，学富百家编。遇事胸无滞，逢才意辄怜。称觞愧辞拙，珠玉况居前。
鄂寓有感，寄赠姜君研云二首（清·徐文泂）　　七言律诗　押麻韵	出门寒食清明节，转眼风光到菊花。顾我奔驰消岁月，输君坐啸乐烟霞。故乡迢递三千里，水国浮沈百万家。时事艰难生计薄，担囊何日赴京华。
王子实前辈戏咏炭，敬用其韵以和之（清·徐文泂）　　七言律诗　押先韵	裘葛中更又一年，故人情重到冰天。热肠毕竟能传出，炙手休嗤莫近前。客至乍惊开燠馆，宵深不怕拥寒毡。全凭黍谷回温力，为奏南薰解愠弦。
赠金溎生同转（清·徐文泂）　　七言绝句　押支韵	菉葭浜外水涟漪，游子停桡日暮时①。料得有人烧烛坐，新吟补入草堂诗。
洞庭叶铁琴节女遗像二首（清·徐文泂）　　七言绝句　押支韵	妙擅生花笔一枝，能书能画复能诗。即今遗像留生气，相见当年仗义时。
病起二首（清·徐文泂）　　七言绝句　押歌韵	中年岁月易蹉跎，况被沈疴更折磨。回首榴花红一色，光阴强半病中过。
