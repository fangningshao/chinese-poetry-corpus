初夏偕玉映妹游山（清·王静淑）　　五言律诗　押侵韵	欲觅清幽处，山高恐不深。閒云飞别岫，野鸟定花阴。笋嫩留饥采，茶香待渴吟。深闺无限意，触景破愁心。
秋日庵居（清·王静淑）　　五言律诗　押尤韵	空斋渡深夜，高卧一床秋。苔老浑无色，溪清浅欲流。尘随红叶扫，心付懒云收。萧瑟闻征雁，空归万籁休。
赠邻姬（清·王静淑）　　五言绝句　押寒韵	梅影疏窗瘦，衾裯薄又寒。侍儿不解意，指月上阑干。
九日迟玉映妹不至（清·王静淑）　　七言绝句　押阳韵	细雨凄风阻雁行，竹篱茅舍薄罗裳。登楼懒看黄花瘦，山老林红一夜霜。
柳（清·王静淑）　　七言绝句　押支韵	乳燕黄莺三月时，春风拂地柳垂垂。长条不系行人住，犹向江南送别离。
