秋夜读书（清·李瑞徵）　　押月韵	古人竟何之？见此秦时月。落照青简端，冠履若飘忽。澹对不相闻，秋风天籁发。欹枕研至精，凛冽砭吾骨。鬼神能害名，漏泄受天伐。蒲柳畏先零，燕石守金阙。何用此营营，华簪宠短发。
辛酉冬泽州署中柬王仲昭（清·李瑞徵）	伊昔家大阮，买楫浙江潮。南中多伟人，齿馨惟仲昭。曾探帐中秘，开卷走风涛。缅怀二十载，车弓同见招。而我拙巷遇，一笑各分镳。只今向潞泽，行橐挂酒瓢。闻君莲花幕，抗情在云霄。投刺而按剑，寒镫坐寂寥。慷慨赋归与，马鸣风萧萧。
古意（清·李瑞徵）　　押侵韵	桃李好颜色，不如松柏心。况结平生欢，谱之兰与金。弃绝果何意，含情自沈吟。愿借明月光，展君绿绮琴。抱月弹流水，哀怨激商音。焉得秦楼镜，涣然开素襟。
