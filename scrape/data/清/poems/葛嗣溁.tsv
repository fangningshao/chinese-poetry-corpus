禽彝铭（清·葛嗣溁）	延陵手拓禽彝铭，古香著纸松烟青。二十三字科斗形，钱氏阮氏诠释精。粤稽周鼎东迁后，彝器铭勋历年久。释某为谋又作右，偏旁阙略通篆籀。王祭于社名曰宜，公谋诸禽司其仪。受脉交福称厥职，锡金百锾禽作彝。伊昔《春秋》严笔削，许男何不书侯爵。杞滕自贬齐晋雄，黜陟无权视强弱。古今大谊惟尊王，诸侯助祭登庙堂。《黍离》以降竞蚕食，百千祀物嗟沦亡。夔龙饕餮付残劫，毁及尊卣钟鼎䵼。此彝可宝铭可读，拓本相诒韫诸椟。墨云拥护蛟螭蟠，字字昆刀切玄玉。请编款识摹奇文，补入欧阳《吉金录》。
