自雕菰淘夜归（清·焦廷琥）　　五言律诗　押麻韵	舟载夕阳去，归来月已斜。岸明人照蟹，林响叶争鸦。暮港联渔艇，秋星闪浪花。三更无犬吠，比户乐桑麻。
柴门晚望寄王伟儒（清·焦廷琥）　　七言律诗　押元韵	满树斜阳鸟雀喧，傲霜残菊在篱根。只今秋水尚围屋，且喜渔舟直到门。野渡过桥宽岸迹，邻翁扶杖验波痕。回头红叶萧萧落，樽酒何妨共细论。
