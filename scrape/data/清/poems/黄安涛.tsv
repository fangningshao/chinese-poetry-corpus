潮阳吊黄义士（清·黄安涛）　　五言律诗　押鱼韵	一介远游士，身亡国社墟。旅魂三尺土，遗迹几箱书。食禄生堪愧，求仁死不虚。至今莲幕下，香火佛龛如。
肃武亲王墓大松歌（清·黄安涛）	苍虬力拗千霄势，却走横枝塞空际。惊涛倾泻万壑风，浓荫周遮百弓地。梢长叶密骨干重，架木盘盘四围捧。白日阴森苔磴寒，行人下马神先竦。一株最巨当墓门，五株拱揖如弟昆。冰霜不改古时色，雨露自沐先朝恩。九泉蟠曲根如铁，琥珀斑斑凝汗血。龙鳞怒裂虬髯张，想见当年熊雄杰。维王手挈千熊罴，佐命入关开帝墓。扫除流寇奠秦蜀，战功赫奕垂丰碑。箕尾归天留毅魄，宗盟世笃同磐石。殡宫宰木郁葱葱，一派滋培关国脉。
西山题名作（清·黄安涛）	自有此山有此石，万古无人留笔迹。我曹乃欲记姓名，应被山灵笑哑哑。伊子蹑屩汀州来，非是寻常行路客。过庭墨妙擅八分，不倩磨岩真可惜。解衣十丈绳梯登，兔豪秃蘸墨几升。庚庚石理细熨帖，云烟吐纳龙鸾腾。萍踪偶借墨缘结，好事还凭后人说。江流永奠民患消，此日题名应不灭。
黔山（清·黄安涛）　　押马韵	黔山了无奇，众皱互高下。互古天西南，难为远行者。石棱横钩衣，沙砾乱戛踝。脱愁上竿鱼，蹶恐注坡马。如何五丁迹，步步不相舍。庶几生我面，开心待输写。
