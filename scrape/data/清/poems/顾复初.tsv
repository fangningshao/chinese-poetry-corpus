嘉定（清·顾复初）　　五言律诗　押尤韵	群山绿绕舟，云树乱春愁。石势窥人落，江声抱佛流。古传海棠国，今上读书楼。缥缈三峨影，飞仙不可求。
峡中杂诗（清·顾复初）　　五言律诗　押齐韵	东风一万里，吹我挂帆西。楚地缘江尽，蛮天到蜀低。春云归雁远，山木乱猿啼。夜夜高堂梦，乡关怨鼓鼙。
犍为涂次（清·顾复初）　　七言律诗　押删韵	乍见秋云拥竹关，俄惊凉气到芦湾。一江带雨全吞岸，万树摇风欲下山。苍鹘健蹲僧阁住，白鸥乱趁钓舟还。从知随处皆堪适，祇在从容系缆间。
汶川（清·顾复初）　　七言律诗　押东韵	绵虒西去导江东，土俗华夷控御同。山色秾堆牛背上，溪声乱入马蹄中。绳桥官路通区脱，板屋人家似小戎。今日车书皆混一，无人更说赞皇功。
岳池晓发（清·顾复初）　　七言律诗　押删韵	起逐群乌出近关，岳池杨柳尚堪攀。晓烟晴日濛濛树，远水平田澹澹山。岁稔每闻人语好，途长翻觉客心闲。不须更说辞官去，尽有桃源在世间。
秦中（清·顾复初）　　七言律诗　押歌韵	陈仓北去别烟萝，漠漠神皋电转过。天外三峰朝白帝，关中八水走黄河。秦灰劫尽龙蛇远，汉殿春空雉雀多。王气伯图俱灭没，终南晴翠郁嵯峨。
