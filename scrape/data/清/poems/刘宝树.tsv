薄暮自京口扬帆夜抵栖霞（清·刘宝树）　　五言律诗　押文韵	一叶乘风去，青山两岸分。峰高微碍月，岭断澹连云。乱竹鸥群路，平沙鸟迹文。栖霞何处是，钟磬半空闻。
智者桥（清·刘宝树）　　五言律诗　押元韵	杖策郊坰外，长桥卧远村。品题三字重，名姓百年存。地岂刘缠国，田非邓艾屯。画川风景异，流水断柴门。
偶成（清·刘宝树）　　七言绝句　押侵韵	浓春烟景尽销沈，槐夏风光归思深。最不可人花里菊，十分秋意似侬心。
