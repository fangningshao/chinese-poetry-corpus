感述之ㄧ（清·张百熙）　　五言律诗　押尤韵	岛屿茫茫界，波涛汹汹秋。共传操铁舰，何以巩金瓯。宿将徵杨仆，专征用武侯。华夷此天险，防禦要深谋。
感述 其二（清·张百熙）　　五言律诗　押支韵	坐失基隆隘，深虞淡水危。张皇假旌节，惨澹见旄麾。大海中西势，全台南北陲。澎湖亦门户，扼险慎藩维。
书梦（清·张百熙）　　七言律诗　押微韵	昨夜王师大合围，骁腾万马尽騑騑。八方草木森兵气，一震雷霆壮国威。天上喜看飞将落，阵前生系左贤归。涛声卷地惊残梦，孤艇镫昏百事非。
君贻伯翰见过（清·张百熙）　　七言律诗　押支韵	金茎不解孤怀渴，玉树欣攀二妙姿。梦里潇湘共清浅，愁中京国各淹迟。谈深烛影低窗瓮，秋老霜威入鬓丝。龙气郁蟠双剑在，豪情相望夜阑时。
送舍弟啸石入闽（清·张百熙）　　七言律诗　押尤韵	尘劳汝命无宁岁，岁暮天寒更远游。闽海烟波悬万里，楚江风雪下孤舟。读书识字终何益，别妇抛儿不自由。我亦艰难多病日，鹡鸰沙晚思悠悠。
漫兴（清·张百熙）　　七言律诗　押虞韵	广乐钧天事有无，梦回帝所一身孤。人间何路求三岛，世外扁舟隔五湖。耕钓逝当从漫叟，文章聊可学潜夫。药洲洲畔花如绣，独向西风听鹧鸪。
画马（清·张百熙）　　七言律诗　押真韵	覂驾昔闻千里马，良工谁是九方歅。更无羁靮遭惊败，但有新图寄慨呻。隐痛苍生喂豺虎，高歌青眼望骐驎。驽骀减尽天闲色，神物何时一降真。
潮州刘教授以所辑东坡居士居儋录见贻意有所感遂题其后（清·张百熙）　　七言律诗　押侵韵	绍圣当年党祸深，遗编千载一沾襟。神京北望恩非浅，瘴海南迁老更侵。报国孤忠空白首，投荒九死见丹心。桄榔尚说庵居旧，笠屐风流何处寻。
别屠梅君庶常（清·张百熙）　　七言绝句　押寒韵	风尘荏苒黑貂寒，异代关河马上看。晓日一鞭挥手别，乱沙如雪糁征鞍。
酬秦梦九同年（清·张百熙）　　七言绝句　押萧韵	故乡嗟尔路迢遥，乱后民如草木凋。话到十年兵火事，夜深茅店雨潇潇。
闻笛（清·张百熙）	秋城月小银河夕，孤馆镫昏正愁寂。万瓦沈沈露气深，谁家冷擪高楼笛。微风低度得纤妙，宛转悠扬意如惜。此意分明入倚栏，相思何处不关山。销魂莫按杨枝曲，瘦尽离人镜里颜。
市橘（清·张百熙）	我家山中双橘林，秋来结实如黄金。客游道远那得食，泥土污肠尘满襟。阿奴市之自村谷，啖我忽如餐露菊。径思持此向风尘，凉遍炎炎贵人腹。炎凉异情难可知，霜重且保潇湘姿。清香贡入蓬莱殿，莫忘寒山晼晚时。
丁稚璜宫保丈节署燕集谈次及山陕近事感赋（清·张百熙）	觥觥宫保秉壮猷，森列兵卫拥八驺。开轩坐我为我语，鲁酒不解苍生忧。去年山东多难民，今年山西人食人。安得输粮太原道，五百万人同一饱。
白帝城谒昭烈庙（清·张百熙）	澹日颓云晚萧飒，苍莽荆榛见荒堞。汉家寂寞千载余，一片遗墟壮夔峡。忆昔先主师东征，七百里路纷连营。猇亭折辱亦天意，夜遁乃入公孙城。永安旧事难重问，玉殿空山豁幽闷。跃马全荒割据心，啼鹃尚带偏安恨。君不见建业还都王气销，楼船直捣金陵潮。吴宫花草黯春色，祇今故垒生寒飙。又不见阿瞒汉贼倾天下，末路分香泪空泻。一代英雄让使君，漳河铲尽铜台瓦。成败三分迹已非，独留祠庙镇崔嵬。年年滟滪滩前水，呜咽东流更不回。
过蔡与循兄寺居（清·张百熙）　　押元韵	长安五城朝复昏，古寺冷落城南根。百年鼎鼎不相待，万事悠悠难可论。嗟老未老镜中影，欲归不归湘上村。祇应吾党二三子，早晚造君来叩门。
和黄麓泉户部湘轩雅集之作（清·张百熙）　　押尤韵	酒宴共赏湘祠秋，寄舫应同湘上游。云梯一取古时月，吹管三更何处楼。西江小社得君好，东轩新诗开我愁。吟余抚枕发清啸，破睡不须茶满瓯。
题潇湘寄舫（清·张百熙）	我从潇湘来，苦忆潇湘水。不见潇湘见明月，月下关山几千里。去年秋气入悲歌，今年秋来情更多。张翰莼鲈等闲事，扁舟不决当如何，香王老人发奇想，宦海苍茫支奇舫。破浪时无宗悫风，蓬莱路阻行安往。眼底滔滔不可云，荒荒溟渤一迷津。狂澜势倒谁能挽，愁绝中流击楫人。
青城山歌题易中实观察旧游图册（清·张百熙）	青城第五之洞天，真箓纪自轩皇年。宝仙九室此福地，上司岳渎蟠西川。二千里远势横绝，苍然秀压坤维裂。下界低飞灌口云，高台近见峨眉雪。灵区奥府接紫冥，搜奇讨胜徵图经。栖真古有丈人观，化鹤今谁徐佐卿。我行旧是成都客，惆怅名山游未得。妙绘何期入尘眼，蕉窗斗落芙蓉色。手君青城图，诵君青城诗。真形缥缈不可见，想见锦屏玉壁初攀时。幽岩猿鸟应前导，采药相逢几丹灶。瑶草琪花世外春，俗缘凡骨都稀到。石泉如雨洒玉坛，天风飒沓非人间。上清皛皛日月古，太素漠漠冰霜寒。行歌跨鹿刚秋霁，卅六霄光碧无际。蜡屐归来万绿中，襟裾半带星辰气。君乎壮游谁与同，为君吟望写灵踪。径思六翮凌风去，饱看岷山第一峰。
春堤试马图为何润夫京兆题（清·张百熙）	东风绿尽西湖树，春好凭谁觅春去。得意何郎试马来，寻春直到春深处。绣勒锦鞯新凿蹄，一鞭花雨草萋萋。天然画景垂杨路，知是苏堤是白堤。飞鞚翩𦒘疾于鸟，骏马才人争騕袅。可怜绮陌艳阳春，不见离宫旧时道。御道当时迤逦开，南巡仙跸扈龙媒。羽林万骑从天下，天厩骅骝尽轶材。雨骤星驰人事改，宫门冷閟湖山在。萧条林壑鸟呼风，盛事真应旷千载。寒日铜驼感慨中。乾嘉荏苒到咸同。黄尘蹴踏兵戈起，百战才收汗马功。遗踪划尽繁华歇，擪笛声凄唾壶缺。莫问龙盘九殿云，更无鹤守孤山雪。尊酒流连退省庵，幽寻我亦旧停骖。南屏钟动淹归辔，韵事无人写夕岚。君心清绝侔冰玉，选画徵诗灿成轴。一眴春游二十年，年年梦堕西湖曲。去住休论今昔情，壮怀如月向君倾。据鞍顾盼英雄事，君不见麟阁云台万古名。
意有未尽再题二律（清·张百熙）	奇才知遇感先皇，晚岁邅回徙瘴乡。万里岭南余涕泪，千秋海外有文章。采风手校《居儋录》，醉月心悬载酒堂。一事类公差不恨，七年供奉殿西廊。要使天骄识凤麟，读公诗句气无伦。岂期变法纷朝政，差免书名到党人。修怨古闻章相国，推恩今见宋宣仁。过书举烛明何在，削牍真惭旧侍臣。
