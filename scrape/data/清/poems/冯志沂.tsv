悼龙翰臣方伯（清·冯志沂）　　七言律诗　押支韵	昨见除书意已悲，谓君新废蓼莪诗。谁知远道怀人日，正是高堂哭子时。樽酒欢娱成昔梦，名山事业渺前期。年来亲旧凋零甚，我亦繁霜满鬓丝。
悼润臣（清·冯志沂）　　七言律诗　押真韵	南客相逢御水滨，言君消息共沾巾。家逢多难生无乐，官未真除死尚贫。欲问平安成永诀，更倾怀抱向何人。桥西文酒淋漓地，华屋山丘迹已陈。
别少鹤（清·冯志沂）　　七言律诗　押阳韵	近局匆匆路阻长，相看吟鬓各沧浪。一官飘泊仍军幕，八口艰难且故乡。客子欲行歌慷慨，故人临别语悲凉。可堪他日成追忆，团坐同依短烛光。
登妙峰（清·冯志沂）	长松偃蹇山厜㕒，倚空矗立如悬梯。回旋三百六十级，绝顶上与浮云齐。我来山下日卓午，林风飒飒篮舆欹。忽如舟行上急濑，长篙巨石相撑支。蜿蜒一线入空碧，后迷来径前无蹊。舆夫邪许亦良苦，据石憩暂还嗟咨。平生觌面等胡越，此际相倚同安危。敛昏阶尽得峰顶，入寺再拜潜致词。自知赋命甚穷薄，此行无恙邀神施。世途杳杳未遍历，苟免颠越无他祈。登舆却走下绝壑，微茫夜色迷东西。峰头镫火出天半，繁星掩映交参差。归途惘惘若梦寐，济胜无具良自嗤。黄尘乌帽固为苦，布袜青鞋宁独宜。此生位置任天意，倒身一卧忘饥疲。
伯言先生决意南归有感赋呈（清·冯志沂）　　押尤韵	昔岁辛丑时初秋，朱君介我从翁游。余二三子亦同志，微言奥义穷探搜。五年颇极文字乐，志欲据此轻王侯。浮云变灭那可道，酒人一散如轻沤。朱云慨慷幸不死，王郎抑塞谁相收。江南劳客鱼赪尾，塞北逐臣乌白头。如数子者岂得已，当时颇惜余雅州。轻将麾盖易觞咏，一官万里天西陬。年来自视颇失笑，簿书堆案如山丘。得间对酒不敢醉，始知人事难自由。先生曹署甚清暇，乃亦不乐思归休。小园花木手自葺，扶疏红蓼文窗幽。前年种竹为久计，作记曾笑黄冈楼。敬亭山水自可念，胡不暂为学子留。翁言我往计已决，子方少壮宜远谋。贱子闻言窃愧汗，引镜自照白发稠。读律何关致君事，无田不退坡公羞。耦耕亦要有沮溺，政使去住无良筹。文酒流连乐已细，是不余畀余何求。他年傥访通德里，愿执吟鞭随杖鸠。
雁门童子行（清·冯志沂）	童子十四名福基，瑶环瑜珥玉雪姿。早有才语惊父师，弱龄能解《易》与《诗》。贼窥灊霍遭劫持，身非不能走险巘。恐母不免躬尝之，日夜念母惟涕洟。豺狼安识字孝慈，闻儿夜哭为心悲。怀中短刃勤磨治，誓不与贼生同时。贼走药肆方晨炊，儿喜窃谓计可施。怀毒乘间投釜锜，贼十余辈皆横尸。伟哉童子真权奇，自仰余药甘如饴。杀贼十数贼不疑，委弃野寺不以随。荒山兵后难求医。一瞑不复瞻庭闱。军兴以来岁十稘，环寇诸公印累累。异哉童子能尔为。我欲再拜言天墀，谓天盖高蚁虱卑。题诗泪堕如绠縻，告千万世无愧词。
