雨后放舟（清·朱鼎鋐）　　五言律诗　押齐韵	小壑连旬里，轻桡泛绿溪。春寒花信晚，水涨野桥低。漠漠烟中柳，胶胶午后鸡。乱云飞不尽，又过夕阳西。
秋斋杂兴（清·朱鼎鋐）　　五言律诗　押先韵	触景皆堪适，惟秋更洒然。白云飘似絮，空水碧于天。渐觉轻绡爽，浑忘小扇捐。谁怜凭吊客，犹有《续骚篇》。
拟西北有高楼（清·朱鼎鋐）　　押文韵	高楼矗层云，清夜焚兰熏。素帏先受月，悄然照罗裙。借问月中人，顾我何殷勤。相怜必同病，各自爱清芬。月即不自语，我意转自殷。中心如皎月，清光常为君。天边见月光，千里忆离群。
