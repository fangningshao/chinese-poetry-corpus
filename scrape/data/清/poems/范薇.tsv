宫中夜景（清·范薇）　　五言律诗　押灰韵	博得君王宠，羊车去又来。金炉香篆袅，玉阙漏声催。春色桃腮妒，秋波柳眼开。《霓裳》歌一曲，明月上宫槐。
睡燕（清·范薇）　　七言律诗　押灰韵	日午花关倦欲回，红楼望去费疑猜。便从径外衔香返，稳憩梁间待梦来。春暖画堂人正静，风过雕槛锦成堆。帘钩斜挂眠方熟，不管芹泥落翠苔。
睡蝶（清·范薇）　　七言律诗　押阳韵	乱红深处恋芬芳，枝上蘧蘧梦正长。讵畏流莺啼远树，祇惊午漏滴花房。云环锦帐眠方稳，风促金铃响不妨。一任南园春似海，香魂飞绕黑甜乡。
息妫（清·范薇）　　七言绝句　押寒韵	儿女成行泪暗弹，故宫回首夕阳残。楚王任有千金赏，祇买桃花笑曲阑。
