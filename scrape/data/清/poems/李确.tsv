初度同陆中黄登城话怀（清·李确）　　五言律诗　押寒韵	浮生值秋杪，摇落更无端。著露花多瘦，吟风叶未安。谋身尔我拙，行路古今难。海色城头上，从君一倚栏。
苦雨即事（清·李确）　　五言律诗　押支韵	暑雨下民怨，惟予为甚之。如何小斗室，竟作一方池。沉灶古所叹，枕流今始知。桔槔非我事，抱瓮敢辞疲。
癸酉元日（清·李确）　　七言律诗　押支韵	家人问我夜何其，我亦欣然笑答之。富贵肯来庄子梦，江山偏助少陵诗。临门有客堪茶话，命仆寻花佐酒卮。风物更兼云物好，不妨行乐及清时。
确遭家难卧病空山辱沈献翁诸君笃将伯之谊俾返故园小诗奉谢（清·李确）　　七言律诗　押庚韵	无端风雨旧巢倾，卧病空山感客情。北望我方怀有道，南飞君尚念余生。穷途下泣逢羊舌，分宅高风见郈城。何德厚邀知己盼，卑栖重许返柴荆。
赋伤郑婴垣冻（清·李确）　　七言绝句　押真韵	贫居傲性不干人，楚楚衣冠迥绝尘。昨夜雪中骑蝶去，白云堆里一遗民。
湖月吟怀友而作（清·李确）	昔年湖上月，曾照故人心。月自有圆缺，心岂分古今。今年湖上月，独照故心人。人自分近远，月岂有疏亲。故人心不改，明月如相待。故心人不来，明月空徘徊。我愿同心人，夜夜共明月。我愿看月人，心期永白发。
季冬初三日大雪（清·李确）　　押屑韵	见月喜其清，见雪喜其洁。况抱岁寒意，讵肯因人热。欲买旗亭酒，远追高士辙。留此待月明，登山看奇绝。
山城晚望（清·李确）	南山带城曲如抱，清溪绕郭明于缟。溪边红树岭头云，秋去无人共幽讨。登城倚阑发浩歌，俯仰岁月悲蹉跎。天地岂是有情者，人何对此伤情多。无情物态年年好，有情之人空复老。不信问之往来潮，沧桑岁度蓬莱岛。
江右魏冰叔枉访赋俚言十六韵赠谢（清·李确）　　押马韵	卧病掩衡门，最苦来客打。云老吾故人，其来有以也。云有高士驾，枉道访吾社。肃客疏礼文，入座钦风雅。怜予久失聪，烦君为抒写。遁迹栖名山，访友到荒野。高怀空古人，奇文妙天下。何幸衰朽翁，乃得亲贤者。蓬蒿生辉光，愚拙荷陶冶。贫居鲜供给，愧不具杯斝。时作遵海游，胸抱真潇洒。观涛带夕春，候旭浴初赭。海若与山灵，不恨知者寡。新知乐莫乐，分手念风马。不敢请后期，固所愿非假。因歌《黄雀行》，不觉泪盈把。
