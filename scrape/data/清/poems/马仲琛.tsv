咏怀二首（清·马仲琛）　　押屋韵	落落谢尘寰，遂意寄空谷。地偏心愈远，物外惬幽独。山光凝竹窗，云影带茅屋。耽此云山趣，世路任反覆。或当松径间，或傍花影宿。爱谢复爱陶，好句供我读。一唱三叹息，琅琅振林麓。
读书闲夜（清·马仲琛）	独无外物牵，况复门深闭。晚景敛残霞，光寒日初泄。寥寥空斋中，把卷消寒夜。然灯对古人，相对还相悦。道由潜心通，坐久尘想灭。落叶响长林，碧井寒泉冽。万象汇其中，古今一冷热。人生天地间，百年如梦结。孤影伴残编，心幽趣自别。
咏怀四首（录二）（清·马仲琛）　　押漾韵	大道无隐现，取携惟所尚。真趣非外得，心远神自旷。缅彼太虚化，声色且万状。触境皆妙绪，天地无尽藏。俯仰兴悠悠，澹尔祛群妄。吾性并吾情，近在青苔上。
江干晚步（清·马仲琛）	落日满寒流，波光荡野渡。渡头晚不喧，来此一散步。依违对野云，明灭看远树。时逢物外人，行吟发奇句。因之傍水隈，谈笑已忘虑。握手又成别，明月照归路。
