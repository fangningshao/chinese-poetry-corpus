日本刀歌和张叔未韵（清·仇炳台）	笔锋出匣如宝刀，文光腾踔层云高。星芒欲动忽不动，胸中郁郁龙豹韬。先生读书意不得，投笔空嗟时事亟。男儿五十手无柯，夜半长吟誓报国。谁欤索地思弄武，不识中朝有尚父。腰间久佩日本刀，酒酣拔地为君舞。使星朗映风忽狂，狂风吹折青琳琅。胡为割地出下策，毋乃未见刀吐光。此刀百炼堪一试，海外陈师请从事。貔虎能扬大国威，豕狼永戢窥边志。笏溪今日酒尊开，歌辞慷慨有余哀。刀光如雪雪花落，会看直上凌烟台。
