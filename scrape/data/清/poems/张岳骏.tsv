八达岭（清·张岳骏）　　五言律诗　押庚韵	莽莽塞云横，荒山匹马行。石林腾虎气，霜日惨雕声。野果乱红落，阴萝疏翠生。当年征战地，辛苦渡河兵。
祀灶夜宣南寓斋即事（清·张岳骏）　　五言律诗　押寒韵	爆竹一城沸，镫花独夜寒。客愁催腊鼓，乡味入春盘。积雪窗光皎，坚冰屐响乾。颇闻烽火息，不惜酒杯宽。
简陈懿叔（清·张岳骏）	踵箕隘巷击毂行，巷南巷北居两生。一生觅句一校经，天寒同听辗冰声。朝来暖日醉虚白，茧足皲瘃行不得。并门十日疏过从，恍若千山万山隔。
