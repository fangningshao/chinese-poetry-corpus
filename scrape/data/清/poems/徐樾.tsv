于晦若穆若昆季侨居倪氏庄秋夜过谈有作（清·徐樾）　　五言律诗　押阳韵	孤馆池塘上，高谈秋夜凉。林疏低近水，菜好嫩经霜。踏月人三五，吟诗句短长。漏残书乱检，讹字费商量。
虎门（清·徐樾）　　七言律诗　押豪韵	一气天风荡碧涛，群山尽伏虎山高。中原职贡梯航盛，南海关门锁钥牢。万里车书通鬼国，九州日月拱神皋。乘槎我欲浮霄汉，且向苍溟钓巨鳌。
喜朱乡溪至（清·徐樾）　　七言律诗　押庚韵	江清莎暖乍阴晴，啼鸟声中拥彗迎。帆影远随春水至，暮云不及客心平。蛮烟瘴雨关山感，白酒黄鸡故旧情。三百滩头来往熟，风波惯历已无惊。
与秦稚樵张春泉江叔海至望江楼（清·徐樾）　　七言律诗　押尤韵	冻云低压锦江头，待雪同登江上楼。傍水风声常似雨，严冬树色尚如秋。天边远岫参差没，槛外寒涛日夜浮。是处园林堪吏隐，可容高卧对沧洲。
奉答李子璈见怀（清·徐樾）　　七言律诗　押真韵	茂苑时萦怀旧梦，合江闻有远归人。非关风雅思林壑，那有诗歌入鬼神。戎幕空多忧国念，乡园暂返济时身。暮云深处遥相望，放棹来探锦里春。
