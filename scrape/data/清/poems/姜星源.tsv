游草堂谒少陵石刻像（清·姜星源）　　五言律诗　押庚韵	昔登东鲁郭，今上锦官城。地各千秋胜，祠经历劫更。居然大夏庇，仍旧草堂名。同是风尘客，来游百感生。
时有馈鹧鸪者畜之不飞不鸣慨然赋之（清·姜星源）	黄陵庙，青草湖，回头往境都模糊。一握粟，一勺水，得食阶除竟如此。钩辀与格磔，哥哥行不得。柰何一朝入樊笼，三缄尔口同反舌。请对以臆来我旁，摧翎铩翮难翱翔。能言久已谢鹦鹉，文采遮莫输鸳鸯。幸远庖厨避鼎俎，敢说爰居畏钟鼓。一饮一啄亦偶然，寄身篱下宁自主。得过且过无庸呼，羽毛重整春风苏。翩然高举旧南图，君不见，知己当逢郑鹧鸪。
