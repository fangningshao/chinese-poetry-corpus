大科峰（清·徐良琛）　　押漾韵	吾粤东西樵，角立不相让。飞云与大科，尤为两山望。罗浮吾未到，到此神已壮。七十青芙蓉，须萼俱内向。群峰奇自眩，此独正无傍。凛然立虚无，顾盼谁与抗。有如古帝王，端冕朝将相。宿云苦不去，吟目讵能放。林峦互出没，岩谷相演漾。浑疑堕海岛，出没随涛浪。呼谁挽天风，一扫呈万状。
白云洞（清·徐良琛）	崇崖抱天迥，乱石望虚齧。中虚深可怖，外峭步必蹶。四围互环合，万古无日月。我来初莫探，偶尔得其缺。飞桥跨缥缈，微径附行折。忽惊百丈泉，奋然下巉绝。天风鼓逾厉，怒与崖石裂。仰闻雷霆争，俯瞰草木折。绵绵吐寒气，森森砭客骨。奇踪天所秘，故孕在山窟。坐看衣上云，英英起峰笏。
