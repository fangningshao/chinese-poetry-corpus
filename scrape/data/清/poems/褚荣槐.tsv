九月忆舍弟（清·褚荣槐）　　五言律诗　押麻韵	九日登高会，羁人感物华。他乡时断酒，独客罢看花。病叶秋先坠，寒林日易斜。雁行吹不断，回首渺天涯。
除夕与诸弟饮即席（清·褚荣槐）　　七言律诗　押阳韵	腊鼓声中饯岁忙，屠苏递饮缓传觞。贫家行乐仍寒俭，老母加餐便吉祥。酒气暖融帘外雪，禅心深炷佛前香。寺钟未动晴云晓，已有春风到草堂。
