过三静庵（清·马蕃）　　五言律诗　押先韵	穷山别有径，开凿自何年。四面松云岭，一村烟水田。品茶尝谷雨，烹笋挹溪泉。到处苔茵绿，趺跏听杜鹃。
暮归（清·马蕃）　　五言律诗　押麻韵	山云沈晚照，半醉别田家。度岭逢微雨，沿溪落野花。鸟声林际噪，烟影屋边斜。渐有丰年望，新秧处处蛙。
除夕前一日竹叶亭探梅（清·马蕃）　　五言律诗　押庚韵	抽身来胜地，索笑得闲行。岁晚日无几，花迟风有情。深杯宜腊酝，小雨送春声。未识西庄意，犹依五凤城。
怀家兄伯逢（清·马蕃）　　五言律诗　押支韵	残梦初回后，孤镫未尽时。斯人不可见，中夜起相思。落木秋云暮，寒风客自知。离情谁共语，寂寞独吟诗。
