曹仁宪谨荣寿（此诗收于《百寿诗录》，陈墩厚藏本）七言排律（清·郑祥和）　　七言排律　押先韵	当日儒坛领袖先，蒲轮捷贲出鸣弦。原丰舆颂周衢里，琅峤讴思遍陌阡。仕路超群秋鹤立，官阶接踵晓莺迁。苍生久系胸间地，素志常忘郭外田。淡水藻芹叨灌溉，紫陵松竹倍延绵。青灯续带耽书味，白昼垂帘契道缘。别样聪明如雪净，几分严厉等霜坚。讲论要抉程朱粹，报最端推召杜贤。健令廉能都绝俗，仁人慈惠本天然。降申洵是嵩灵毓，问亥应逢绛县传。绕膝承欢兰并秀，齐眉合庆案相连。定知弧设重阳后，雅有花开晚节前。泽布甘堂三十载，祥徵椿树八千年。莼羹微动琉璃盌，蓬饵初登玳瑁筵。器量声名兼福命，文章经济又神仙。岁星此度瞻南极，翘首奎躔达斗躔（施懿琳编校）。
