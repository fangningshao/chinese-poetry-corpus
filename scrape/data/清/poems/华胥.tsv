临江仙 题竹斋（清·华胥）	不道百城雄据，须教万卷长添。高斋特立倚云天。郑家书带，曾裹碧阶前。最是纸窗深处，嫌他暮雨无边。一枝空翠半笼烟。夜阑容与，肯放月孤圆。
虞美人 过恽元介话旧（清·华胥）	髫年挑尽兰缸话。引剑青尊下。几回花发几销魂。长共一帘蟾彩向黄昏。君今自在青云上。蓑笠容来往。藓阶留印旧游踪，还倚碧烟春嶂翠屏风。
夜合花 七夕前二夕遣伻返锡感赋（清·华胥）	无泪堪挥，有愁难寄，几番梦冷江枫。焦阴渐老，犹将书卷重封。银河近，故园通。早归心、惊落秋空。更凝睇处，新蟾半吐，凉叶梧桐。痴儿娇女还同。应在峰前候雁，树杪看篷。锦笺未到，先悲砌语寒蛩。长干上，任飘蓬。加餐须记，冰壶渴火，夏簟薰风。
桂枝香 寄怀白下何次德孝廉（清·华胥）	新凉时节。怅秣陵潮远，鸣鸡天末。蓼雨颦波，不尽闲愁相接。断蝉岂为西风老，伴孤吟、一枝凄绝。雁绳横写，夕阳明处，乱峰残缺。曾倚艇、春江烟阔。想百尺朱楼，暮帘时戛。燕子身轻，何事不随花月。乌衣玉尘风流在，尽年年、负他桃叶。几时问渡，秦淮听数，旗亭歌阕。
殢人娇 赠妓，同周雪客、王衣尚赋（清·华胥）	黛色风轻，粉痕潮浅。亸燕尾、绿云双剪。炭兽炉边，雪猊帘畔，任顾曲、吹笙泥他柔暖。晓阁瞢腾，晚香零乱。还絮语、玉钗恩怨。算月盈亏，移家近远。待绣户、春风笑桃人面。
解语花 花朝春分（清·华胥）	轻风皱瀫，稚雨烘烟，小院嫌岑寂。燕归曾识。剪芳痕、依旧草昏南陌。分来国色。都不管、寒香狼藉。空几度、阴晴费了，染成一庭碧。屈指韶光堪惜。艳冷辉迟，喜花期兹日。风信迢遥，更倡条、嫩叶数番消得。听残玉笛。临画槛、杏杉吹湿。怅无憀、远黛轻柔，薄恨依然积。
宴清都 嘉禾遇曹希文，同过武原，下榻书巢（清·华胥）	不减冶游兴。韶光在。霏微絮乱烟暝。秦驻花殷，由拳浪软，去留难定。寻了熟鹭训鸥，许重过、书巢鹤艇。怅春归、啼鸟都稀，筠帘昼长人静。更看碧宇澄空，海津尘远，风岫霞冷。年时赋别江郎梦，老鬓花犹胜。故园已隔三霜，拼到处，清尊醉醒。还凝伫、万绿芳丛，一蟾素影。
一萼红 秋海棠（清·华胥）	启扉筠，怕尖风零雨，愁绝倚栏人。翠袂笼寒，粉容倦昼，泪眸依旧伤春。相怜处、双鬟移照，篝影暗、曾误湿仙裙。冷艳啼螀，晴娇舞蝶，总是销魂。谁料蘋波乍起，奈山斋秋寂，几度逡巡。懒向妆楼，偏留苔径，依徊帘底温存。任参差、轻盈低亚，逗疏萤、藻井又黄昏。能共兰荪结佩，惆怅芳辰。
法曲献仙音 访济宁杨仙磴广文（清·华胥）	雁齿横桥，鸭头匀水，烟艇旋寻芳渚。岸柳分阴，砌苔侵雨。依稀旧曾游处。问人在桐花下，绿窗睡正午。乍相遇，且休题玉壶情绪，但胜得、鬖鬖漫夸如许。赋笔总无凭，消几番、春艳迟暮。东鲁风流，道那日、吴蒙犹敌。甚江山佳丽，点人凄凉纨素。
