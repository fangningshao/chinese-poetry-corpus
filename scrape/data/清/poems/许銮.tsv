感事 （清·许銮）　　七言律诗　押麻韵	闽峤烽烟半海涯，奇谋何日出褒斜。王师未渡滹沱水①，壮士空椎博浪沙②。金革创兴船介甲③，火毬飞到炮生花④。艰难大局恶乎定，天意终归混一家⑤。
基隆山 （清·许銮）　　押东韵	基隆煤产异，矿比金银铜。利在趋若骛，物盛招兵戎。沿海易窥伺，不与四塞同。铁轮浪驰白，火齐炮飞红。魑魅并罔两，驱率如罴熊。守将奋武卫，半日阻相攻。海虏势既张，守禦力亦穷。雷声走列缺，烟焰弥苍穹。束胸既告败，长鬣遂为功。猱猿集其上，貔豹穴其中。我军顾相失，一旅不能通。盗粮赍寇仇，军用彼遂充。掘取尽地力，椎凿施鬼工。杞人抱深恨，浩气嘘长虹。平生经国志，耿耿存孤忠。湖港连巨舰，厓岛挽强弓。携来龙骧军，一为定长风。
战台北 （清·许銮）　　押职韵	天惨惨兮日无色，云黯黯兮阵头黑。狂飙起兮扬沙尘，猛士酣兮战台北。将军本是汉公侯，十万貔貅曾杀贼。调戈指顾清中原，铁骑纵横安反侧。优游湖上历春秋，长此骑驴不可得。帝命宠赉师武臣，衔锡中台昭楷则。手持使节□台疆，万里星槎来顷刻。甲车屡变用火攻，烟焰飞腾天四塞。三军坚定无敢动，虏酋闻之气结轖。四奇四正古所传，变化因人本难测。用兵夺人在先声，守则能固战则克。搴旗我骑未飞红，望气虏军知已墨。海上孤岛久无援，危局能持诚杰特。懋功懋赏典宜隆，节钺遥颁新诏□。长鲸间阻未谢恩，锁钥能牢勤汝职。疲兵再战一当千，决命争首知竭力。鲲身大小浅可深，罗淡萦纡曲难直。波涛汹涌势如山，逆轮驰驶不敢逼。昼夜严防军未休，更有孙膑相辅翼。班超投笔且封侯，何况老成身报国。
