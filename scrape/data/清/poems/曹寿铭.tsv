丹夜舟中即景同眉叔（清·曹寿铭）　　五言律诗	晚理东皋楫，言寻北郭庐。林昏霜气聚，江静月轮孤。山势临流险，村容带树枯。衡门知不远，隔水市镫疏。
东武山（清·曹寿铭）　　七言律诗　押灰韵	宝林初地接蓬莱，于越何年异境开。孤屿烟云浮海出，诸天风雨挟山来。城阴屈曲衔镫塔，树色清凉护讲台。莫问前朝朱相国，断垣遗碣锁苍苔。
赠日本使者仓松敖（清·曹寿铭）　　七言律诗　押豪韵	晓日扶桑壮节旄，使臣修贡出词曹。殿班柳拂银蘤佩，海泊霜明赤冶刀。重译文章通上国，八荒珠玉会神皋。汉家月色春申浦，万里沧波去梦劳。
任秋田明经读书祇园庵柯岩之游拟枉道过访骤雨不果诗以寄怀（清·曹寿铭）　　七言律诗　押侵韵	绝磴苍茫俯碧浔，烟萝寂寞此登临。已餐石气清诗骨，欲就禅花证佛心。隔岸云山无鹤导，满湖风雨作龙吟。归舟怅望江头路，杳杳疏钟度水深。
送㤅伯之楚应学使张公之聘（清·曹寿铭）　　七言律诗　押先韵	荆门九派水如烟，此去关河落木天。春苑莺花京国梦，秋风鸦点洞庭船。酒边供奉怀人句，客里冯唐未老年。大好青山无计住，办餐知少画叉钱。
偕眉叔访李㤅伯民部四鼓出北郭宿缦雅堂 其三（清·曹寿铭）　　五言排律	促坐忘深宵，言归理孤榜。戌鼓水西门，簖火烟中港。夹舷瑟沙芦，风柯答寒响。回睇所来径，缺月堕林莽。归卧北郭庐，清梦谢尘鞅。邻钟时一鸣，旋促初暾上。
题幼眉鸥水草堂诗即用留别（清·曹寿铭）	我初读君诗，与君未识面。谓是古人作，舌咋目先眩。昔昔思见之，未由觌青盼。邂逅忽相遇，愕眙疑梦幻。貌疏神愈亲，象忘意无间。西陵树若荠，镜湖水如靛。东西遥相忘，伯劳与飞燕。会余来东皋，假馆比群彦。风骚嗣前轨，东中盛坛坫。君尤横无敌，跳荡恣白战。赤手搏修蛇，耿天倚长剑。意行无危途，遁状慑物变。老干芟繁条，古藻谢今艳。俗儒喜缘饰，往往肆讥讪。介然一是争，卓尔千春券。与余独神契，两载结欢忭。诗论穷毫芒，危言苦针砭。学殖愧荒落，芜秽资锄铲。砻玉攻纤瑕，锻金砺微欠。道义古所敦，方兹信不忝。所冀无乖离，昕夕共樽宴。苒苒惊流光，二曜迅飞电。揽镜搔短鬓，发容羡童丱。壮志非畴曩，頫首事薄宦。别袖发耶溪，征车指畿甸。出门愁惘惘，风雪冻两骭。飞沙欺天光，层冰滑磴栈。落日羸马嘶，荒驿敝裘绽。岂不乐朋簪，驱驰坐贫贱。何当脱尘缚，联襼遂初愿。掩卷一长嗟，遥天唳征雁。
偕眉叔访李㤅伯民部四鼓出北郭宿缦雅堂（清·曹寿铭）	遥峰递烟林，颓阳带江郭。暝扈依晴沙，归禽堕霜箨。命楫东皋村，款关种山麓。户外云冥冥，卧龙失寒绿。幽栖遗尘喧，孤花自开落。
长歌别同社诸子（清·曹寿铭）	男儿三十须通侯，三公王俭犹黑头。车中乃可无七尺，车前岂可乏八驺。误人最是毛锥子，坐令郁郁久居此。行年四十未成名，邓禹睨人笑不止。昔年乳虎文中豪，衙官屈宋奴命骚。对酒起舞拓金戟，意气往往陵其曹。迩来百事居人下，破帽笼头遭鬼骂。五陵同学几鸣珂，毷氉西风仍故我。三年结社东皋东，弹棋格五呼群雄。赫蹄手擘十万纸，墨痕乱洒林花红。花落花开自昕夕，那识人生有离别。前年莘老客蛮中，瘴雨桄榔听鶗鴂。蔡侯行逐计吏车，孙郎会献金门书。余亦饥驱留不得，风笛一声愁日色。长安二月春风寒，河冰百丈排群山。马首雪花大如席，萧萧客底衣裳单。丈夫结发志书策，一朝頫首事末秩。元龙湖海气不豪，次公意态狂非昔。仰天击缶歌呜呜，我才岂合沦菰芦。百里虽局非泥涂，仕宦何必执金吾。拳局牖下胡为乎？酒酣一吐平生语，明日云帆沧海去。
