画眉笔（清·刘献池）　　七言律诗　押文韵	卧蚕细扫浅深分，堪笑中书陋不文。新月鼠须描更巧，远山螺黛饰成纹。毛锥一管蛾添色，柳叶双弯麝有芬。最爱十眉图画肖，挥毫落纸墨缤纷。
观音织雨（清·刘献池）　　七言律诗　押先韵	黯淡观音峰①上景，恍疑瀑布涌山巅。雨丝似缕纷纷坠，风片如梭密密穿。万丈碧缣和尚渚，一篙新涨稻江船。遥瞻顷刻云罗散②，几处红霞极浦连。
游冈山寺（清·刘献池）　　七言律诗　押先韵	驱车直上半山巅，石级崎岖路蜿蜒。三宝塔前俱碧草，八音洞口起苍烟。仰观绝壁双峰耸，俯瞰平畴百里连。欲学长生探妙蕴，龙湖庵里好参禅。
韩信（清·刘献池）　　七言律诗　押歌韵	破楚沙场夜枕戈，英雄岁月叹蹉跎。登坛拜将声名赫，背水行军画策多。屠狗羞同扶社稷，斩蛇堪与定山河。功成勇退能归隐，蹑足何须受诋诃。
题台湾诗醇（清·刘献池）　　七言律诗　押尤韵	韵事瀛东三百秋，南金北箭此齐搜。斐亭词调钟虽歇，鲲海珊瑚网尽收。绝岛新诗经月旦，神州显宦纪风流。洛阳纸贵称斯集，璀璨珠玑万古留。
半屏山（清·刘献池）　　七言绝句　押东韵	孤峰突屹旧城东，坐镇西南海岛雄。绝似佳人遮半面，晓烟苍翠夕阳红。
