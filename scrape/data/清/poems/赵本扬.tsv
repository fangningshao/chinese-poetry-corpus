登太华顶（清·赵本扬）　　五言律诗　押寒韵	客梦千峰落，天门五月寒。风声连岳动，云色渡河看。绛露仙人掌，青松太古坛。还从回首望，东北是长安。
荆州怀古（清·赵本扬）　　七言律诗　押歌韵	屈原祠庙枕江波，江草江花可奈何。北渚云阴公子辔，西风露湿美人罗。怀襄旧恨余三户，师弟深愁付《九歌》。迁客何须伤贾谊，才人岁月易蹉跎。
华麓访顾亭林先生读书故址（清·赵本扬）　　七言律诗　押庚韵	黄冠天地一身轻，白首关河万里行。莲社诗题晋处士，汉家名重鲁诸生。园林麦饭悬双泪，故国铜驼痛二京。为问江东几遗老，梨洲真不负初盟。
金陵秋夜怀同亭（清·赵本扬）　　七言绝句　押支韵	杨柳西风暮雨垂，白门秋色起相思。酒醒残梦知何处，潮落秦淮月上时。
