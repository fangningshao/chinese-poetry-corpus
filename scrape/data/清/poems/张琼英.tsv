宿山寺（清·张琼英）　　五言律诗　押麻韵	梵宫人定后，残夜寂无哗。铃语檐风细，帘钩山月斜。翻经心自息，吟句手还叉。明发新桑下，茫茫三宿赊。
同乐莲裳夜话（清·张琼英）　　五言律诗　押先韵	凉宵虫响急，离绪酒肠牵。话雨人如梦，开帘月在天。鹤擎秋影瘦，花湿露香偏。又下淮南叶，秋风正悄然。
小室（清·张琼英）　　七言律诗　押先韵	氤氲手炷古炉烟，行药摊书自在便。间里睡乡无一事，觉来人境似千年。花林影地风摇动，沼水涵空月定圆。驰访海山终未易，寥寥小室有诸天。
客馆（清·张琼英）　　七言律诗　押真韵	官馆因间得醉频，山风消暑觉诗新。眼前事过皆为化，胸次秋清岂异春。便与苍松为野友，应胜皂盖作官人。白头一榻刚凝梦，花气醒禅月满身。
读黄文节公诗集书后（清·张琼英）	天籁荡空虚，风骚豁门户。韩苏譬齐秦，李杜角晋楚。代兴得涪翁，三驾复牛耳。蹠河巨灵掌，砉月老人斧。海浴鹏噣褰，峡劈蚕丛阻。珠丝九曲引，石髓五色补。空山瘦霜骨，僵竹卧龙虎。时涌梵王音，清泉杂风雨。直证南宗果，讵独西江祖。七叶本一花，草堂实宗主。性情植之根，苍雅藻其宇。真宰苟不存，敝帚成枯腐。当时瓣香众，羊昙秀驹父。舍人实区区，祧苏以配杜。一鹗岂不贵，颇厌喧百羽。吾道纷骑墙，知非公所许。庐阜与峨岷，嶙峋相仰俯。或乃讥旁仄，索瘢到媌姱。穷子诧珠金，蓝缕妒纂组。谁知良工心，惨澹阅千古。惜哉六百年，传衣竟谁与。漫漶鄱阳本，寥落青袖谱。新编北平校，面目复真睹。来者谅不诬，蒙姿实愧鲁。天涯抱残箧，乡先见风矩。安得双井泉，为我浣肺腑。
浔阳舟次望庐山白雪（清·张琼英）	挂帆入海口，湖波生绮纹。风日澄秋楚天霁，遥见庐山之白云。群山合沓迷前后，云气滃濛挟之走。一峰忽卷云向空，秀色苍苍接南斗。湿翠洗我眼，晴光莹我心，以手揽之不盈襟。有时绝岭照古雪，冻碧积素疑昆岑。被风吹落飞瀑处，又如银河濯练皎皎垂千寻。山外缥缈犹若此，山中奇绝可知矣。借问谁续虎溪游，后有髯苏前者李。五老仙人衣紫霞，香炉合侍玉皇家。中有瑶草间丹砂，安得风马随霓车。朝游沧洲暮蓬莱，飘飖太虚戏九垓。却骑白鹿归山来，笑揖匡君亦快哉。
访欧阳厚庵张铭之徐南溟戏为口占（清·张琼英）	空斋局促如猬缩，羡汝同心不幽独。长筵离坐已成参，得我定须周四角。入门倒裳无所迎，亦无咿唔诵经声。一人钞书手不缀，墨花恣染鹅毛雪。一人偃蹇竹方床，炉香幽幽龟息长。一人若睡若不睡，枕落蠹书惊客至。我观诸子熊各殊，于中何者可置吾。伟哉万物适其适，径取东窗白玉壶。
