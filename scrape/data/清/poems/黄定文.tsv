龙门（清·黄定文）　　五言律诗　押微韵	石楼伊水曲，秋浦散斜晖。匹马乱流去，冲人双鸟飞。云归樵担重，苔护佛容肥①。几日风尘里，山林得暂依。
陈后山祠（清·黄定文）　　七言律诗　押元韵	诗到穷愁合闭门，茅庐何处吊幽魂。瓣香未肯输坡老，举俗安知爱许浑。秋入候虫吟独苦，春归脱木晚初温。西江宗派当时体，尊酒何人与细论。
春日张古余太守招同苏常二郡守登平山堂（清·黄定文）　　七言律诗　押齐韵	平山燕集追前辈，胜日登临五马齐。鸟破夕阳天远近，水分青草路东西。欲残楼阁犹金碧，过雨花枝半笑啼。问道婪春红芍药，几围金带出招提。
秋燕（清·黄定文）　　七言绝句　押东韵	萧萧秋影断桥东，斜掠平芜逐转蓬。争似画梁春梦醒，秋千红索海棠风。
晋松和樗庵先生韵（清·黄定文）	阿育王山古灵窟，奇气独辟天南垂。千年灵秀蕴不发，乃与佛氏留军持。支离老树独高踞，佛塔偶寄冰霜姿。辟如陶令入莲社，一笑不见我与而。横空偃蹇掉头去，臭味安肯联庄施。显神藏用葆灵质，岂若樗散传卮词。樗庵先生古模楷，杖策独与山林期。入山寻松若寻友，苍髯捧手相提携。从游更得未曾有，如读异书神为移。昔从图经见之久，目所未到心先追。谁知闻见总不逮，咫尺不到山灵嗤。坐久凉月出东岭，山风不动龙吟迟。石坛冷落坐未得，寒光自老千年枝。千年游屐几万辈，诗仙诗鬼来无时。都将险语供写照，千颂万偈谁留遗。先生一笑拈霜髭，姓名落落长松知。羊公自与岘山古，俪以湛等宁非痴。圣镫佛火置勿问，岁寒之友斯取斯。
禅陵行（清·黄定文）	浊漉城头北风起，夜闻山阳泣山鬼。曹家寒食汉家坟，翁仲无情堕铅水。当时神州悲陆沈，两京陵墓成荒岑。祠官旧事空投玉，校尉新衔有摸金。征西将军老不死，墓上曹侯竟谁是。虎皮羊质五官郎，抱颈轻狂作天子。岂知刚卯摧金刀，转眼又失当涂高。赤符未绝中兴汉，白石先闻大讨曹。至今日暮行山路，回首铜台复何处。春雨曾传卖履愁，秋声谁觅西陵树。君不见长安石马嘶昭陵，会稽社宇啼冬青。抔土山阳还好在，人间玉碗几飘零。
