陈二西招同渌饮泛湖至南山而还（清·方薰）　　七言律诗　押灰韵	随意游船泊水隈，漪园深处柳烟开。人从荷气蘋香去，鸟向山光树影来。抱杖尚迟苍藓路，晚钟催下夕阳台。琉璃万顷浮归艇，此乐平生第几回。
东湖即景（清·方薰）　　七言绝句　押麻韵	张家林亭杉叶遮，李公桥外柳丝斜。不知九派东湖水，流出春城几处花。
重过吴氏林亭（清·方薰）　　押微韵	踏莎湿两屩，乃知露未晞。俯行见我影，林罅来朝晖。暂祛尘壒缘，复款烟萝扉。云构缅遗躅，乔木阴成围。潜鳞暖欲上，蛰燕时还飞。悠哉感物性，及此见化机。宗游仍昼寝，任钓空苔矶。斯人已寂寞，风雅其安归。
僧庐古柏（清·方薰）	遮檐黛色青濛濛，攫拿有物如乖龙。撑庭老柏枝干古，顽苔剥蚀洼其中。冰霜饱饫阅岁代，元气不伐烦神功。荒陬独立空群木，山僧因树为茅屋。历劫多看桃杏红，深阴长覆袈裟绿。日暮踏枝病鹤来，柏子细落青成堆。回飙起籁流梵呗，海月倒影横香台。高柯向人意偃蹇，颇似失地形低徊。讵知造物非厚尔，匠石拂拭孤根摧。我歌殷勤一相慰，莫如樗栎全尔材。
颜鲁公铜印歌（清·方薰）	鲍髯老眼海月明，勘书烛古无遁情。手磨铜章是唐制，瘦蛟贯钮铿有声。土花苍寒周四角，篆勒玉箸文真卿。当公出守遘时衅，贼噪平原击鼓震。车书如火上蜡丸，夏云无光照银印。此非官印用必常，势欲从公与城殉。得全一郡宁非天，白头再见中兴年。摩崖碑中印合缝，《乞米帖》后钤余笺。平生忠信凭遗物，千载劫灰不磨灭。子孙失守鬼神护，岂独老髯深爱惜。当时不容公亦得，不死卢杞死希烈。靴中几作临淮刀，怀内何惭太尉笏。印乎印乎无口说，饮鸩踏火完公节。
