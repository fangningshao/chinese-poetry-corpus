示仲孙应和时将北上（清·华龙翔）　　五言律诗　押寒韵	牖下嗟吾老，天涯忆汝单。因人知不易，行路敢辞难。有舌囊宜括，无鱼铗莫弹。饥驱为客早，惜别恨千端。
感遇（清·华龙翔）	戛戛高冈梧，孤干修以直。疏阴不自庇，虫蚁争蠹蚀。铿然遭斧斤，谓是中琴瑟。朱弦徽黄金，绮囊护丹漆。知音世所希，俗耳聪若窒。何似摧为薪，犹足供鼎食①。
翠声阁（清·华龙翔）	云壑架书巢，庭户满空翠。空翠本非色，寻声复何在。渊明地弦琴，音在弦指外。独坐泯见闻，悠然自来会①。
恭寿先生于黄山深谷得杖一枝双茎盘曲节目轮囷首尾仍合并为一极离奇瑰异之观为作短歌（清·华龙翔）	恭寿之杖一而两，夏后双龙落吾掌。恭寿之杖两而一，駏蛩相合几忘匹。骊珠百六节可数，追琢丁丁缺鬼斧。八年刊木遍神州，遗却黄山笑神禹。或言轩辕丹灶多遗薪①，烬馀裂石蟠灵根。双丫竞茁不相让，欲劈未劈成轮囷。或言扶桑相纠老东溟，孙枝迸出仍骈颖。九乌长喙日夜啄，节目蚴虬堕残梗。我来欲把不敢触，恐是生蛟遭缚束。先生兴至时捉之，不借云軿驾双鹄。世途夔峡从崎嵚，扶携直过三山曲②。
