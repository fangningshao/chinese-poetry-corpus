招隐桥（清·夏敬颜）　　五言律诗　押萧韵	丛桂小山发，言寻烟水遥。何人此肥遁，岩月若为招。松暝入归鸟，云深出暮樵。似闻猿鹤怨，萝径晚萧萧。
自饶州之广信舟中杂咏（清·夏敬颜）　　五言律诗　押先韵	水碧沙明路，丹枫白雁天。才携谢公屐，又泛米家船。宿鹭窥渔火，昏鸦带暝烟。归帆曾此泊，弹指八年前。
出南康城望庐山云烟（清·夏敬颜）	秋山晓若失，极睇但叆叆。旬日院圃中，不厌两相对。今晨笋舆上，俶诡纷异态。始焉吐徐徐，玉互匡君带。多罗与妙鬘，姽婳罥朝黛。五老乍见招，罗列拥幢盖。白才萦须眉，青欻覆鲐背。顷刻嘘轮囷，一气六合内。云将过扶摇，乃为此狡狯。何当乘旖旎，上叩紫金界。帝命云中君，酌以霞浆瀣。庶几肤寸泽，八殥资灌溉。行行指秀峰，清梵答松籁。
万杉寺途中即目（清·夏敬颜）　　押元韵	窄径出丛碧，迤逦渐旷原。山田高复下，方罫依云根。暖翠结庵屋，清流抱柴门。门前荫桑柘，屋后罗鸡豚。山家禾黍熟，想见风俗敦。比邻无嫌猜，相对生春温。得非桃花源，无乃朱陈村。诛茅傥终遂，试与荷筱论。
王文成纪功石刻（清·夏敬颜）　　押阳韵	武宗荒游居豹房，群小窃柄如沸螗。逆濠觊觎神器久，称兵向阙狡且狂。大江南北俱震动，谁其戡乱余姚王。先生本是道学者，见大敌勇非寻常。徐邢伍戴尽文吏，指挥一一皆腾骧。誓师樟树决胜算，攻瑕捣穴先南昌。南昌已下贼胆落，惰归逆击趋鄱阳。前锋文定锐莫当，徐戴夹击两翼张。须臾伏发湖中央，贼屡却保樵舍傍。掩之纵火焚艅艎，鲸鄱骇窜纷仓皇。雷霆顷刻驱欃枪，鼋鼍尽徒蛟螭藏。彭蠡之水流汤汤，甲兵净洗凝清光。呜呼功大乃得谤，噂沓贝锦来貂珰。先生智勇由主静，渊乎器宇何可量。纶巾翩然九华去，仿佛辟谷留侯良。明年庚辰正月晦，摩崖铭泐山之冈。大书天子赫斯怒，神武不杀威奋扬。武昭皇灵靖邦国，环辞谟诰相颉颃。勋猷道德本一贯，知行何苦区低昂。陋儒纷纷訾讲学，如公成就犹雌黄。蚍蜉撼树何足较，临风一笑增慨慷。读书台前剔藓读，白袷凉袭岩桂香。燕然山铭尚逊此，直扫月露风云章。擘窠楷正妙结构，俨若冠剑立庙廊。此山此刻并不朽，风雷呵护森光芒。
