忆沈乐存侍御（清·王九龄）　　五言律诗　押先韵	万乘昔临边，千军骋玉鞭。抗章亲伏地，叩马欲回天。难挽时巡驾，终蒙圣主怜。索居追鲠节，好语汗青传。
窃禄（清·王九龄）　　五言律诗　押鱼韵	窃禄成何补，经年柏府居。无声惭仗马，有泪对刑书。救世人难跂，携锄愿复虚。白头滥朱绂，中夜独踌躇。
题旅店（清·王九龄）　　七言绝句　押齐韵	晓觉茅檐片月低，依稀乡国梦中迷。世间何物催人老，半是鸡声半马蹄。
