题张侍郎子大朴园图（清·励杜讷）	金谷已榛芜，平泉谁继作。繁华销歇只转瞬，永世长存惟淡泊。司马功成恣燕间，胸中自有真丘壑。一区别业隔尘嚣，萦带河流负城郭。寻常花木缀青幽，几楹轩槛辞丹雘。粳稻千畦绿映墙，芙渠十里香侵幕。无边野趣供流连，偶尔壶觞留太仆。清白高风奕叶传，太史声华在木天。朴园先生绳祖武，蓬山虎观资仪矩。言会昌时未易酬，故园久侍烟霞主。松菊栽培插竹篱，扫除三径开蔬圃。总是象贤师俭意，不增一椽与尺土。缅怀先泽梦游频，却喜王蒙写逼真。滏原风景原殊绝，衬贴林亭照耀人。展卷低回生远思，何时卜宅结芳邻。
