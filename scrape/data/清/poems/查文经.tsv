汴城（清·查文经）　　七言律诗　押庚韵	万家杨柳枕春城，形胜犹传古帝京。艮岳花飞空去鸟，樊楼歌散少啼莺。嵩云西接三川雨，河水东流万古声。欲访玉津园畔路，亭台无际暮烟横。
渡河（清·查文经）　　七言律诗　押灰韵	天风一夜扫沈霾，晓树苍苍宿雾开。大海狂飙龙卷去，太行晴色雁擎来。临河莫唱《公无渡》，作楫还思楚有材。万古英雄淘不尽，功高终许画云台。
钓台（清·查文经）	大度刘文叔，羊裘有故人。风云付诸将，山水得间身。夷惠无偏拙，巢由亦外臣。先生非避世，无梦学卢生。
