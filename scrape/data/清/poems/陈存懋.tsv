秋夜忆弟（清·陈存懋）　　五言律诗　押先韵	去岁南归日，孤舟潞水边。今年重到此，衰柳散疏烟。燕市吾将老，苏台子自怜。悠悠分两地，明月几回圆。
游盘山归路口占（清·陈存懋）　　七言律诗　押微韵	暮春残雪点征衣，晓起冲寒下翠微。胜境难忘情脉脉，名山乍别意依依。岩前芝草劳僧赠，洞口桃花笑客归。万壑松涛千尺雪，结庐何日学忘机。
七鲤镇河堤晚眺有感（清·陈存懋）　　七言律诗　押先韵	客里光阴手一编，人生如寄剧堪怜。思量去日知来日，惆怅中年到晚年。涧水白拖千尺雪，夕阳红漾半江天。长堤徙倚频回首，暮景桑榆好著鞭。
补和管士一同年使鄂之作（清·陈存懋）　　七言律诗　押尤韵	浩渺长江拍浪浮，江头黄鹤古时楼。一尊风月晴川夕，万顷烟波鄂渚秋。此日论文仍接席，当年持节忝同舟。迢迢十载春明梦，独立苍茫感旧游。
游鸟门山偕陶心云（清·陈存懋）　　七言律诗　押青韵	不必奇峰劈巨灵，天然苍翠耸围屏。悬岩溜滴龙潭黑，绝壑云迷鸟道青。祖逖渡江怀击楫，屈原忧国且扬舲。稽山镜水春如许，聊共先生倒玉瓶。
卢生祠题壁（清·陈存懋）　　七言绝句　押阳韵	一枕黄粱梦太长，是因是想总荒唐。人生自有天伦乐，不作神仙也不妨。
横溪泛月歌（清·陈存懋）	东山月上露气清，松杉夹道枝交横。榜人无声宿烟渚，水光荡漾摇空明。小舟泛月横溪曲，溪上微风动林薄。寂寥山馆夜沈沈，阶下流泉响琴筑。
