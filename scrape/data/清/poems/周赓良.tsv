废宅赋别（清·周赓良）　　七言律诗　押真韵	只为青蚨不济身，故庐兹已属东邻。可怜今夜权为主，才到明朝便作宾。燕雀有情犹恋旧，犬猫随我不知贫。殷勤嘱咐门前柳，他日经过陌路人。
阎典（清·周赓良）　　七言律诗	少府头衔署老兵，竟持卵与石相争。群山草合军容黯，大海潮回战血腥。三月孤城怜许远，万家同尽感田横。芙蓉花谢秋风冷，江上寒涛怒不平。
费宫（清·周赓良）　　七言律诗　押阳韵	花为容貌铁为肠，幻作东宫帝女妆。拟把芳心柔乳虎，好凭皓腕刃天狼。几重罗绮酒痕湿，一片胭脂血点凉。毕竟难将成败论，荆卿终不负燕王。
寄怀江宁张子莼太守四首（清·周赓良）　　押阳韵	秋气薄林木，回飙鸣清商。长宵剧悽冷，揽衣起徬徨。推窗望霜空，夜色殊微茫。薄云歛缺月，吞吐娟娟光。数点南来雁，呼侣声悽怆。言念素心人，隔此天一方。大江不可越，惄焉摧中肠。
