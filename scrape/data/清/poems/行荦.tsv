过海粟庵访学文和尚（清·行荦）　　七言律诗　押东韵	扁舟乍过小桥东，得得精庐问远公。春院鹤归松桧老，晓堂龙出水云空。沾衣细湿花朝雨，渡海虚传飓母风。准拟狂澜深处去，行装检点日初红。
登金山作（清·行荦）　　七言律诗　押青韵	海门曙色射东溟，晴日和烟染翠屏。山势平分双练白，天光倒浴一螺青。塔含舍利云俱活，窟近蛟龙水亦腥。笑指老僧乘舸惯，怒涛深处汲中泠。
