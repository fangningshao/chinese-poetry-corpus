清流关（清·黄爵滋）　　五言律诗　押东韵	势压磨盘雄，天河俯瞰中。涧风秋咽角，岭月晓悬弓。虚堠人烟合，危桥驿骑通。香泉储万斛，欲问醉乡翁。
登黄鹤楼（清·黄爵滋）　　七言律诗　押尤韵	大江东去向黄州，黄鹤仙人此旧游。风色晓严犹禁渡，日华秋静独登楼。桃花祠外盈盈水，芳草洲前点点鸥。红树青山无限况，且揩醉眼破间愁。
百花洲（清·黄爵滋）　　七言律诗　押庚韵	百花湖半百花明，花气冥冥湖气清。湖雨湖烟春涨漫，花开花落碧山横。蛛丝罥槛缠绵结，虹影回波曲折生。岁岁旧游攀折地，晓风杨柳最牵情。
舟泊樟树镇（清·黄爵滋）　　七言律诗　押尤韵	赣波浩荡注洪州，战迹荒凉古树秋。岭月带星沈戌堠，峡云飞雨入渔舟。市声乍散人烟外，镫影遥明野渡头。闻说鱼龙今退避，江乡禾稻可全收。
喜郭羽可至京（清·黄爵滋）　　七言律诗　押灰韵	太息风尘老郭隗，夕阳瘦马又燕台。诗声疑挟黄河至，画意添将红药开。四海交游几兄弟，千秋事业一云雷。天心莽莽终难问，赖尔雄谭佐酒杯。
癸巳中秋次韵答陈润珊并示江南留京诸子（清·黄爵滋）　　七言律诗　押豪韵	唳鹤一声来远皋，羁人争不梦魂劳。已怜束缚非吾志，安得驰驱更尔曹。帝女河桥终寂寞，嫦娥月殿自清高。却愁天末浮云蔽，冷雨催成点客袍。
二月二十六日招叶筠潭前辈郭羽可艾至堂蒋子潇张亨甫朱晓山小集江亭（清·黄爵滋）　　七言律诗　押删韵	孤亭遥对翠微弯，向夕风狂坐掩关。冀北才多天下骏，江南春在梦中山。杏花浅白人初醉，柳叶深青燕未还。何处飞云齐引领，甘霖三日洗尘寰。
长夏无事偶检十余年来师友翰墨得十卷装池之因成七律一首（清·黄爵滋）　　七言律诗　押删韵	如将海岳贮胸间，永昼披寻得静间。琴绝有时悲逝水，花开频想折春山。萧条风雨成离合，浩荡乾坤寄往还。最是关怀勤策我，不堪揽镜发将斑。
不见（清·黄爵滋）　　七言绝句　押先韵	不见乡园又十年，白云红树意茫然。南华峰外斜阳路，谁看黄牛抱犊眠。
赵北口（清·黄爵滋）　　七言绝句　押麻韵	十二桥头落月斜，老渔炊火傍芦花。鸬鹚瞥向波心起，衔得红鳞上钓槎。
晚登来鹤亭同郭韵堂（清·黄爵滋）　　押养韵	泸阳三百家，揽之不盈掌。炊烟眼前生，须臾变苍莽。危亭此登陟，高下一俯仰。不觉城市喧，但闻溪碓响。斜阳下山尽，明月向空上。牵裾不忍归，惆怅东君往。
观音岩（清·黄爵滋）　　押尤韵	船溯浈阳之上游，峰奇石诡堆舵楼。观音潭水不可测，窟宅隐隐横蛟虬。嵯峨青壁一千丈，嵌空石腹深且幽。然犀径入百怪避，䆗窱直欲穷冥搜。仰攀阑槛俯蹑磴，有似枯木缘猕猴。徘徊暗室乍若暝，豁然天地来双眸。向者经过曾不识，到此顽石争点头。铁瓮回穿户眼突，钟乳倒挂檐角钩。莲花石上老佛笑，摩荡元气为我舟。群山拱向俨合什，香烟一气凌女牛。胸中丘壑不葪𧀱，吁嗟籍药知吾不。
赠别余芝衫（清·黄爵滋）	秋风起庭树，凉蝉声愈繁。游子命车驾，催促返故山。故山何所事，莳尔三年兰。幽芳媚空谷，可佩亦可餐。持赠素心友，宝贵何可言。浮云我与尔，离合无定端。此别见何日，常恐彫朱颜。碧筒傥可掇，勿废盈觞欢。
送张亨甫之鄚州（清·黄爵滋）	去夏君出都，往视阿兄疾。送君西门外，马鸣酸不辍。北来已西风，南归又白雪。寒乌恋慈母，桓山翼已折。嗟君遇未通，出处无定辙。奔驰二万里，乃若旋一室。神物已暗惊，人言岂足恤。天公信厚君，迫使鍊诗骨。岂慕货殖贤，幸乞扁鹊术。惜无白发兄，为君作生日。
至德州怀徐东松暨卢魏二生（清·黄爵滋）	泸溪有二生，知我徐夫子。饥寒不暇顾，苦欲学诗史。夫子寄我书，八月章江涘。答君何迟迟，月冷鱼山水。文章出有神，光怪岂不伟。孰云草莽间，终老岩穴士。河流尚未冰，思君对鲜鲤。吾徒孰升沈，消息无寸纸。
神木歌（清·黄爵滋）	东府城空王气摧，万岁山前宫殿开。大木参天工失裁，无用为用神驱来。置之东门象出震，观者峨峨诧山峻。雷轰电裂百怪避，卧理坤维作雄镇。中空外廓如枯槎，剥落藓石嵌风沙。白昼茫茫苍海立，老龙睒矐灵蛟拿。君不见有明中叶貂珰煽，西山土木诛锄遍。又不见潢池兵燹肆毒痡，蜀山碧血明社墟。沧桑阅尽惟神木，回首苍凉泣马湖。
抚州行寄太守郭松崖前辈（清·黄爵滋）	羊城山宛宛，半插高空半。平远羊城水汤汤，其源清激流汪洋。墨龙池上龙飞翔，星辰照耀垂文昌。名贤典则首陆晏，名宦风流首谢王。石入晴雨天无定，金窟银峰地宝罄。水溯巴湘估客穷，山梯闽粤征夫病。黄山之山高高可种竹，黄水之水深深宜禾畴。乃有不耕之夫原上游，盗笋不足还盗牛。我生之初风尚古，岁时伏腊罗尊俎。昔日崇墉足谷家，今时飘泊无聊侣。临川之南龙骨渡，乃是逋逃渊薮处。为狐为鼠遑恤他，为虎为狼当奈何。父兄教不先，子弟率不谨，不见阿芙蓉，家家鬼结磷。士贫孰义学，民贫孰义仓，贫人挑盐富人食，官吏捉盐盐被攘。安得反浇俗，尽为农桑民。安得挽薄习，尽为弦诵人。我闻颜真卿，治陂灌田民利均。又闻秦起宗，俭约安静民化淳。公其迈古昔，与民为更新。爱民之吏公其举，贼民之吏公其甄。玉田氤氲灵谷芬，侧身南望歌神君。
秋雨叹寄海秋亨甫（清·黄爵滋）	秋雨飒沓凄五更，孤镫无焰树有声。百年之忧一息集，虚室疑有鬼神入。文章郁郁感我肠，世事冥冥幻转睫。四海知君意气大，汤生兀兀张生挫。非愚自笑北宫穷，有怀欲救翳桑饿。我有破屋如卢仝，秋深四壁愁雨风。杜陵怊怅万间厦，此愿恐付虚无中。汤生家澬阳，澬阳之水横披猖。张生来燕市，燕市米价亦腾起。无田可耕禄可养，白云高高怅南望。君乎与我同寂寥，黑头那得取卿相。西望翠微山，山中泉石何萧间。我有夙约竟孤负，终夜漫漫坐愁叹。张生三日游未回，汤生咫尺亦不来。眼中之人生我哀，昨者珠玉今黄埃。吁嗟万事乃如此，日月迁流枉悲唏。明朝秋霁堪登高，安得痛饱中山醪。
山西行送陈润珊并寄李榆村刺史（清·黄爵滋）	山右古陶唐之遗，我歌唐风郁以思。近者乃有伏牛之里舞羊涧，若燎旋扑嗟既靡。千载李韩不可作，幵州万族将谁托，赖尔循良荀与郭。方今中外久一家，雁门日落无风沙。但使粟城谷山不告竭，何用秦壁赵垒相矜夸。陈生四载燕市客，论文与我共朝夕，秋风送尔春寒色。寒亦不足畏，热亦不足欣。此意孰相识，今有忻州李使君。若过尹铎祠前路，还讯薛云谷里春。
