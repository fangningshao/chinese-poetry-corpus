过惠山寺（清·谢淞洲）　　七言律诗　押麻韵	路转弓河三里赊，好风犹趁半帆斜。莺声满店二泉酒，春雨维舟一树花。白发来游嗟已晚，青山如画欲移家。几时来傍禅镫宿，惠麓云中汲井华。
寒夜（清·谢淞洲）　　五言绝句　押纸韵	含泪别乡人，翻然作游子。枕上听猿啼，家乡五千里。
支公禅院（清·谢淞洲）　　押屋韵	鸟道洑鸣雷，古寺转高木。白云淡无人，清风在修竹。爱此山翠光，欲滴幽人屋。野客闻鹤鸣，山僧报茶熟。愿逐支公侣，常傍泉声宿。
田家杂兴二首（清·谢淞洲）　　押微韵	深村犬迎吠，曙色行者稀。归人自城市，负荷返柴扉。耒耜颇整理，蓑笠亦庶几。朝来拨春陇，泉脉流微微。菖蒲亦已生，屋角梨花飞。物候有如此，东作慎无违。
