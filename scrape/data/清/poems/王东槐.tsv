岱顶观日出（清·王东槐）　　七言律诗　押灰韵	卧听松风万壑雷，披衣携杖步崔嵬。地中红日深更见，天外仙霞横海来。绝顶高寒历冰雪，前朝封禅认莓苔。磨崖细读开元字，却笑秦皇空霸才。
渡河（清·王东槐）　　七言绝句　押尤韵	万顷桃花一叶舟，飘然直作御风游。看他浊浪滔滔下，千古何人截众流。
五君咏（清·王东槐）　　押阳韵	水部雄且杰，目摄诸曹郎。京华二十载，郁郁气不扬。酣饮纵谈辨，泼墨肆颠狂。黄鹄群雁鹜，大笑傀儡场。
