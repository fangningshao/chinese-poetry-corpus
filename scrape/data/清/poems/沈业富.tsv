渡河（清·沈业富）　　七言律诗　押歌韵	霜鬓添来此日多，漫将心事托烟萝。疏星曙色分崤岭，落日西风涌大河。春到傅岩应作雨，津开茅涧自横波。吴歈忽起乡关思，彷佛离筵一曲歌。
有感（清·沈业富）　　七言律诗　押删韵	荒深庭院藓苔斑，到处标题感旧颜。落叶半填穿砌井，夕阳斜倚对楼山。敦槃当日争雄长，樵牧于今话等闲。太息梁间飞燕子，年年春尽尚知还。
