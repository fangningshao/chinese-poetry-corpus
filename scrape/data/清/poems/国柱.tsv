伊犁（清·国柱）　　五言律诗　押删韵	万里穷荒地，孤城瀚海间。举头唯见日，过此更无关。朔气横伊水，阴风带雪山。犁庭边事定，壮士唱刀镮。
春日口占（清·国柱）　　七言律诗　押文韵	大野春回晓日曛，瞻蒲望杏总殷殷。蛰虫辟户翻新土，候雁呼风认旧群。千古屯田贻壮策，几人筹国建殊勋。兵戈销尽为农器，布谷催耕叫塞云。
驻小阳河匝尔作（清·国柱）　　七言律诗　押豪韵	千林落叶镇萧骚，万里秋原肃旆旄。望月有怀弹豹弁，缀衣无线织驼毛。双鱼梦冷书全隔，四海囊空气更豪。闻说前军犹较战，一挥何日奋铅刀。
库车偶成（清·国柱）　　七言绝句	野渚烟消废垒空，闲园荒草泣秋蛩。凭高直望行人少，一片寒山万马风。
