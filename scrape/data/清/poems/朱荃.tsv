湖上送家兄入都（清·朱荃）　　七言律诗　押寒韵	幽鸟唤春春又阑，六桥烟柳簇征鞍。客途再到悲欢异，樽酒相逢去住难。五夜鸡声惊昨梦，连朝花信破轻寒。停鞭不尽蝉联语，回首高城夕照残。
放榜之前夕示诸分校（清·朱荃）　　七言绝句　押歌韵	珠沈海底费搜罗，深夜然犀照碧波。寄语群公高著眼，青衫明日泪痕多。
