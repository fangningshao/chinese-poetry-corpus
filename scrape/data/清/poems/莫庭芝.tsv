亭子（清·莫庭芝）　　七言律诗　押灰韵	幽蹊曲转上层台，亭子凭高四壁开。度岭晴云当槛落，隔江春树冒城来。乾坤纳纳间舒眼，风日苏苏数举杯。安得草堂容懒慢，不辞蓬鬓客中摧。
诸罗行（清·莫庭芝）	万山络索如盘蛇，长林丰草森相遮。胎生卵育不知几，千年枭獍争呀呀。祝明克济总荒忽，漫溯谱系宁非夸。自从部曲通汉家，曰罗曰卤声𤘒牙。前朝赐姓岂无意，要使敛迹安锄杷。如何累世费征讨，竹兵皴脆徒喧哗。霭翠奢香继宣慰，贵荣邦彦终擒拿。逆节当身就诛绝，顺命历代犹恣嗟。呜呼殷鉴夫岂遐，恃险凭陵真计差。九驿频年蔓杀气，腥风扑鼻尸如林。纷纷攘臂竞当辙，轮下谁怜磋怒蛙。渭水西偏接乌撒，树经斩伐初萌芽。蛮酋若有动摇意，狡兔入窟休离罝。呜呼颠覆多前车，汉郡山川何陋邪。
