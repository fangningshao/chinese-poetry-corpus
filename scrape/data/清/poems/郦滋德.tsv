双龙湫歌（清·郦滋德）	仙人身披芙蓉裘，笑骑白鹤阆山头。手中绿玉九节杖，下窥瀑布双龙湫。东湫老龙寒方蛰，殷雷漰渤起虚室。珠帘千尺挂秋风，倒卷寒光泻斜日。西湫亦是龙所宫，一潭皎洁正当中。冷猿抱月啸青雨，喷云吐雾连鸿濛。匹练古今长不改，神物护持烦真宰。蓬莱三度早扬尘，眼中还见双湫在。天孙箫鼓彩霞开，明珰玉女春徘徊。回头大笑人间世，短歌一曲归去来。
