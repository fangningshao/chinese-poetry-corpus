文石书院诗并序（清·张五典）　　七言律诗　押冬韵	寸莛由来许叩钟，植林开涧谢长供。千间广庇劳工部，六百还捐自曼容。何翅经师推北海，应从天下说中庸。移情我亦随烟棹，悟得琴心在众峰①。
与文石诸生（清·张五典）　　七言绝句　押歌韵	海边无事偶相过，递引深杯且和歌。风雨闭门黎进士，记从笠底识东坡①。
澎湖（清·张五典）　　七言绝句　押微韵	三十六岛知何似，数点烟矼数石矶。出海来占风信好，时时白鸟傍人飞①。
答齐次见先生（清·张五典）	仙翁家天台，石梁作飞渡。俯看人间世，风烟万壑注。快作瀛洲谈，流传金石赋。道书续秘牒，艺林重掌故。偶辍谷口耕，来踏江东路。相逢湖海上，论衡乞谈助。挥麈通往复，拈笔随例疏。我固方隅见，记忆少脱误。昆明飞石鲸，甘泉雕玉树。燕游罢曲江，陂陀凿杜固。山川初无改，今古亦旦暮。惭称悬河口，奉补《水经注》。
南冈（清·张五典）　　押遇韵	南冈何高高，上有郭生墓。苔藓没断碑，已失双柏树。裤褶径相遗，早知形骸寓。未愁处仲忍，危词藉一悟。可怜石头城，近逼南街路。钱凤尔何人，郗超死已暮。独叹青囊书，何如《尔雅》注。善《易》不言《易》，学人守其故。
