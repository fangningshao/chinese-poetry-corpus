霅川钱子怀白以黔西近诗见示读竟感赋（清·谈九乾）　　七言律诗　押鱼韵	依旧鸥庄葺敝庐，蛮乡蕉鹿梦何如？天为李燮终开网，人似虞卿只著书。已觉浮生无处著，偏怜故态未全除。蹉跎我亦瓜园老，衰发星星不耐梳。
渡江（清·谈九乾）　　押有韵	黑云如幄罩江口，狂风怒卷潜蛟吼。垂垂天阔孤鸟断，腾腾浪掀万马蹂。岸东岸西好山色，一时惨淡渺何有。人见青山江上蹲，不知江挟群山走。江中之人狎于江，拽帆捩柁夸能手。只怕盘涡一道斜，溜若沸汤势更陡。归船急渡岂得已，平生忠信殊不苟。建州小饼沦中泠，且呼山童展茶臼。
送许旸谷（清·谈九乾）　　押麌韵	子从虞山来，衣带虞山雨。山色近如何，苍烟横碧缕。苔斑封剑石，绿阴滴桐乳。胡为忽抛却，郁郁首欲俯。黄金台已空，易水风犹古。旧时屠狗人，晨星朗三五。此行定有合，未必无小补。而我不自聊，生乃与哙伍。去程无计留，回期可预数。岂不怀高堂，亦将念眉怃。故山枫叶红，归作秋树主。旸谷轩名秋树。
