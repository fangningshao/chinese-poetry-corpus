登上方寺塔（清·刘统勋）　　七言律诗　押鱼韵	铅黄眯目两旬余，梵宇临高快意初。一带河流来苍莽，四天楼阁敞晴虚。登场禾黍秋将晚，入望烟林叶半疏。暂向僧寮话陈迹，风回清听散钟鱼。
汪师茗侍讲寓斋同年小集（清·刘统勋）　　七言律诗　押先韵	娟娟玉露滴清圆，净洗新凉水碧天。稠叠壶觞丛树下，凌兢马影夕阳边。深杯到手辞难却，好语如珠断复连。欲继高吟还自笑，强安一字苦拘牵。
题桐城张相国赐园泛舟图（清·刘统勋）　　七言绝句　押元韵	龙眠山对赐金园，管领烟霞荷厚恩。今日重开休沐地，白沙翠竹宛江村。
