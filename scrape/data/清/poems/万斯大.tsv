姚江李聃孙石梁图歌示八弟（清·万斯大）	十日画水五日石，王宰始肯留真迹。自从少陵为此言，词人诵之常啧啧。吾观李老《石梁图》，挥毫落纸成顷刻。意酣兴尽何淋漓，笔墨萧闲殊自得。乃知论画当论人，不在从容与促迫。其人读书风流士，下笔自饶烟霞色。假使胸藏一点尘，终年操笔亦何益？吾尝持此论画师，不意于今乃得之。石梁挂在秋天上，万仞危峰积一丝。偏袒衲子何为者，却向梁间足倒垂。山边石溜胸前泻，日畔秋云顶上飞。自怜赤城足未到，何缘此日登其崖。松风谡谡竦毛发，涧水泠泠清心脾。八郎劝我珍此画，世间奇物原无价。月下风前试一看，泉声石色几惊诧。我诗汗漫不足存，今时画师谁喜闻。山间泽畔有知己，留待他年子细论。
