题壁二首（清·无名氏）　　七言绝句　押尤韵	横笛何人夜倚楼，小庭月色近中秋。凉风吹堕双梧影，满地碧云如水流。
仙姑庙题壁（清·无名氏）　　七言绝句　押覃韵	土木经营淡淡参，朱漆阙门不朝南。官衙到籍依山势，留作登瀛海客谈。
民歌（清·无名氏）　　押齐韵	坐催中门鸡乱啼，送人离别水东西。挽水东流想无法，从今不养五更鸡。
明怀宗御容歌（清·无名氏）	甲申三月国大变，贼骑横行满京甸。百官狂走内竖降，九门洞开人不战。烈皇平明起太息，独自击钟向前殿。左右顾视无一人，公主饮剑情割断。身殉社稷在煤山，血诏留衣发掩面。后来渴葬向玄宫，六十年间市朝换。宁知遗像今尚存，天人眉宇臣民见。黄袍白铠玉几陈，端然帝座赫百神。龙髯一尺怒欲拂，似愤当日无忠臣。况值万方苦兵革，郁陶犹疑见颜色。直是忧勤一片心，纵有丹青画不得。史相可法涕泣绘此图，军前跪拜激顽夫。翠华金根走姑孰，雕戈铁骑围江都。惜哉孤城卒难守，空将报国心肝剖。敕印亲文贺总戎应昌，指挥卓焕捧御容。真州欲往飞梁断，完节自赴波涛中。指挥平生节自矢，因奉御容不敢死。至今从子藏宝函，挂出天颜真尺咫。忆昨路经思陵东，松桧飒飒来阴风。鼎湖龙驭去不返，金盘谁荐樱桃红。呜呼！国家养士三百载，杀身成仁几人在？羡君忠孝聚一门，永与此图垂勿坏①。
土俗歌（清·无名氏）	庵头广积连玄石，西凉下国相临畔。峪虚林秋有夜雨，古碑烈士段公贤。土产石鱼岂有异，自古题名乱石滩。邀崖梁武?天井，赖老白松万万年。琵琶昭君投晖河，早照朝元晚暺川。华绿三川近龙泉，庞公打鱼成圣贤。鸟蛇瓜牛出华湾，大小石门有海眼。古城龙头出士宦，沙沟紧接毗卢原。玉清镇隔龟蛇岭，汧流入渭透长安。
