夜宿祐国禅院（清·顾敏恒）　　五言律诗　押阳韵	夕磬警虚堂，秋衾宿上方。一声闻白雁，昨夜落青霜。古柏深深影，旃檀细细香。孤吟同半偈，题向赞公房。
澄江寓舍夜雨偶成（清·顾敏恒）　　七言律诗　押庚韵	萧萧凉雨满江城，水国秋风感慨生。凫鹤短长宁有定，鸡虫得失未须争。寒云远树归鸿影，细雨疏镫落叶声。不识浅斟低唱好，等闲抛却换浮名。
