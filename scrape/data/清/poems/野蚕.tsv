晚坐（清·野蚕）　　五言律诗　押庚韵	地荒增寂静，人老减聪明。酒断江湖兴，诗牵畎亩情。山泉清似野，乡月大于城。晚会幽篁里，茶烟缕缕生。
上厚庵太守（清·野蚕）　　五言律诗　押灰韵	不为寻京尹，谁轻千里来。河声天上落，山色镜中开。气节标南岳，词华光北台。政閒公府静，棋局与茶杯。
春草（清·野蚕）　　七言律诗　押真韵	绿浅香柔绝点尘，乱如丝缕叠如茵。阅残野火千秋劫，斗尽东风六代人。池上有谁还得句，江南无此不成春。和烟和雨年时路，知否王孙最损神。
登三汊河口浮图（清·野蚕）　　七言律诗　押青韵	千寻如涌出烟汀，绝顶奇搜入杳冥。天到润州连海白，山从建业过江青。层层梯折疑穿洞，面面门开好摘星。欲与老僧论下界，六朝宫阙一浮萍。
留别张锦溪老人（清·野蚕）　　七言律诗　押东韵	芦帘不下锦溪东，瘦绿肥红一万丛。种豆诗吟山色里，换鹅经写水声中。隐居绝似凌风鹤，过客还如踏雪鸿。明日一帆江上挂，相思千里暮云空。
还山后寄张北干洛下（清·野蚕）　　七言律诗　押文韵	一叶风帆两地分，新诗高唱许谁闻。雪荒江月都成水，山老梅花欲化云。稚子那知朱亥里，酒人争问信陵坟。旧愁销歇新愁起，三夜西窗梦见君。
由下关复之广陵（清·野蚕）　　七言律诗　押庚韵	风落寒潮塞雁横，严关重泊一篙轻。人间诗草无官税，江上狂徒有酒名。几点塔镫离建业，半钩沙月又芜城。不知何处潜吹笛，夜雨潇潇十载情。
江上寻屈徵君斯斋（清·野蚕）　　七言律诗　押侵韵	乘兴双桡驾碧浔，水烟遥抹树森森。园中种菜英雄老，江上披裘岁月深。三径草连沙屿满，六朝山护席门阴。等身天厚虞卿意，一锸无殊五岳吟。
