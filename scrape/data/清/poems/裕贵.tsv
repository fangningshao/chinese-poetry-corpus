正月十二日北上留别西湖（清·裕贵）　　七言律诗　押萧韵	春风吹冷段家桥，倦把离觞倚画桡。胜地昔游余梦想，新年远别欲魂销。孤山梅树开成雪，九里松声响似潮。此去燕台每南望，最难忘却是花朝。
和陈鲁山表舅氏咏白桃花原韵（清·裕贵）　　七言律诗　押文韵	玉树夭斜故绝群，秾华偏不染尘氛。波浮流水刚三月，春老东风已十分。崔护别来头似雪，刘晨仙去梦为云。琼瑶相赠无由报，影乱荼蘼日又曛。
