题友人南游诗后次韵（清·史台懋）　　七言律诗　押青韵	断云宫树似曾经，怅望天南帝子灵。春水帆悬三楚白，夕阳人入万山青。劳劳尘世身如叶，草草浮生鬓欲星。岂是不归甘浪迹，东风杜宇太丁宁。
春阴（清·史台懋）　　七言律诗　押庚韵	积阴如梦暗春城，醉拥衾裯睡不成。芳草隔帘寒色重，落花空院雨声轻。谁家画阁和云启，野老乌犍破晓耕。明日新晴山下路，东风纨扇几人行。
拟古（清·史台懋）　　押皓韵	木落天地瘦，万象皆枯槁。雕鹗盘远空，旷野风浩浩。杖策访孤茅，皤然见一老。朝夕空箪瓢，左右惟桑枣。歌声激金石，且复摅怀抱。饥寒无黯颜，端坐能静好。郁郁西陵松，风霜常自保。
山中作（清·史台懋）	贫贱爱居山，澹然无世虑。空水映衣巾，残霞明杖屦。俯视见孤村，离离惟烟树。人作蝼蚁行，逶迤缘细路。巉岩深合沓，弄石成小住。隔云闻暮钟，沿崖且归去。
