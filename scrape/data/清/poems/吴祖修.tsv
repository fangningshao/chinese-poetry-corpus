侍家君渡江时有风涛之恐（清·吴祖修）　　七言律诗　押元韵	日斜问渡汉阳门，双桨中流浪欲翻。人世那能容李白，风波何必系章惇。惊心频洒途穷泪，剪纸难招定后魂。还是故乡风景好，鲈鱼莼菜足江村。
书牧斋诗后（清·吴祖修）　　七言律诗　押青韵	红豆山庄拂岫青，客来犹见子云亭。当年党论推尊宿，近日骚坛尚典型。不死似将成汉史，孤生忍独守《玄经》。延登旧恨君休诧，目断台阶两两星。
书梅村诗后（清·吴祖修）　　七言律诗　押寒韵	梦回龙尾醒犹残，重入春明兴转阑。宣去可能如老铁，放归未便戴黄冠。悲歌自觉高官误，读史应知名士难。今日九泉逢故友，西台涕泪几时干？
读司马相如传（清·吴祖修）　　七言绝句　押鱼韵	绮靡文传是《子虚》，曲终雅奏竟何如？后人嗤点《凌云赋》，曾读当时《谏猎书》。
读王褒传（清·吴祖修）　　七言绝句　押萧韵	金马祠神事已遥，子渊才擅汉宣朝。非无《圣主贤臣颂》，只教宫人记《洞箫》。
寄示赵书年陈起雷（清·吴祖修）　　七言绝句　押文韵	千里歌骊竟不闻，尚思尊酒数论文。过门不入能无憾，未敢人前薄待君。
古诗（清·吴祖修）	兀坐一室中，澄观若止水。群动既已息，万籁不到耳。方寸涵灵台，光明畴与比。此中无将迎，安用起磈礌。蒙庄旷达人，亦未解斯旨。如何逃虚空，跫然足音喜。
