坡头甸暮行（清·罗觐恩）　　五言律诗　押删韵	绝岭高无极，林昏尚独攀。乱云孤客路，落日故州山。古道谁庐旅，荒亭少抱关。蛮音殊不辨，远火翠微间。
春初怀友人北上（清·罗觐恩）　　五言律诗　押歌韵	祖道还如昨，芳年已暗过。离群春梦少，卧病雨声多。暝雪黔山路，条风汉水波。相思逐归雁，先尔渡黄河。
晦夜荷塘小泛宿杨氏水庄（清·罗觐恩）　　押养韵	宿鸟定烟林，幽人还独往。云昏潭影见，潮静秋空响。芳酒引荷筒，高歌击兰桨。不知凉露重，第爱香飙爽。渔庄认火归，苔磴缘云上。万象方沈冥，孤怀倍虚朗。神清无凡梦，地寂多远想。何处识元音，风林入心赏。
