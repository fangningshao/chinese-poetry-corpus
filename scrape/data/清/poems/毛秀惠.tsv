钱塘怀古（清·毛秀惠）　　七言律诗　押尤韵	京洛烟尘弃不收，西湖台阁作金瓯。流连秋色还春色，歌咏杭州胜汴州。自愿苟安增币帛，谁抒孤愤报仇雠。栖霞岭畔将军墓，只有南枝记旧丘。
乙卯秋外赴金陵省试不售诗以慰之三首（清·毛秀惠）　　七言绝句　押庚韵	新妆竞扫学轻盈，俗艳由来易目成。谁识天寒倚修竹，亭亭日暮最孤清。
戽水谣（清·毛秀惠）	绿杨深沉塘水浅，轣辘车声满疆畎。倒挽河汉（一作流）上陇飞，渴乌衔尾回环转。今夏旱久农心劳，西风刮地黄尘高。原田迸裂龟兆坼，引水灌之如沃焦。男妇足茧更流血，鞭牛日夜牛蹄脱。田中黄秧料难活，村村尽呼力已竭。
渔父图（清·毛秀惠）	竹竿袅袅微风里，失鱼不忧得不喜。收纶放艇出芦丛，白鹭横空忽飞起。江皋落日江水清，水清无复见鱼行。仙源有路渺何处，云水苍茫无限情。
