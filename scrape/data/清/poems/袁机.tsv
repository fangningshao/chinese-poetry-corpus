镜（清·袁机）　　五言律诗　押先韵	我有秦宫镜，清光欲上天。近看花独立，远望月孤悬。菱角何时铸，盘龙不记年。无人来照影，抛掷井阑边。
有凤（清·袁机）　　五言律诗　押真韵	有凤荒山老，桐花不复春。死还怜弱女，生已作陈人。灯影三更梦，昙花顷刻身。何如蜩与鸴，鸣噪得天真。
闻雁（清·袁机）　　五言律诗　押庚韵	秋深霜气重，孤雁最先鸣。响入空闺静，心怜永夜清。自从成只影，同是感离情。谁许并高节，寒林有女贞。
镫（清·袁机）　　七言律诗　押侵韵	添尽兰膏惜寸阴，煎熬终不昧初心。孤檠柄曲吹痕淡，细雨更残背壁深。有焰尚能争皎月，无花只可耐孤吟。平生一点分明意，每为终风恨不禁。
得香亭步蟾两弟信作此寄之（清·袁机）　　七言律诗　押青韵	细雨斜风冷画屏，西堂月落梦初醒。女儿言语输鹦鹉，兄弟情怀感鹡鸰。远信有时恁客报，书声何日隔花听。吴绵买就无人寄，肠断秋山日暮青。
挽兄子才侍者陶姬（清·袁机）　　七言律诗　押侵韵	修眉云髻态愔愔，欲返香魂路莫寻。针线频劳双手爪，悲欢同说十年心。无家叹我因缘恶，瘦影怜君春恨深。从此绿窗金翠冷，兰薰粉泽尽消沈。
偶作（清·袁机）　　五言绝句　押尤韵	归梦隔扬州，空庭雨不休。女娇频乞果，婢小懒梳头。
春怀（清·袁机）　　七言绝句　押肴韵	二月清明柳最娇，春痕红到海棠梢。寄声梁上双飞燕，好啄香泥补旧巢。
送云扶妹归扬州（清·袁机）　　七言绝句　押先韵	江城花落满溪烟，送汝于归二月天。一路暖风琴瑟好，春声都在木兰船。
