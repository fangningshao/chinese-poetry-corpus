游孙山观祭李介节先生祠和纪半樵韵（清·朱逵吉）　　五言律诗　押先韵	出北探薇径，墙东避世天。龙腥流笕细，蟹眼沸垆圆。尚挟云胥恨，真同徐市仙。梅花黄叶里，村酒酹年年。
许家港夜泊（清·朱逵吉）　　七言律诗　押删韵	模糊夜色辨柴关，泷急崎平又几湾。击鼓遥知村赛社，打钟近识寺藏山。惊飞宿鸟渔镫里，絮语寒蛩草露间。指点荒芦残月上，弋阳塔影见孱颜。
自德州至景州以河决庐舍淹没农事未兴（清·朱逵吉）　　押麻韵	浪齧城根睥睨斜，洼隆强半浸泥沙。忍饥且逐鱼虾利，望稔难凭荠麦花。流水空村时吠蛤，斜阳新家乱鸣鸦。升平偶此偏灾值，已觉哀鸿满目赊。
