人日龚芝麓邓孝威垂访海幢寺（清·今释）　　七言律诗　押删韵	胜流坐对即空山，未碍梅花笑任还。风雨杂陈今昔梦，松筠长护死生关。珠川空写何年泪，玉竹犹分一样斑。此去相思无远近，曹溪元不隔人间。
无题（清·今释）　　七言律诗　押先韵	老怕应休学少年，忧时成结喜成颠。无弦得弄琴三叠，有伴裁看石一拳。闭户钞方偏伏枕，因人博饭愧栽田。杨花又现浮萍相，水泛风飘不异缘。
臷庵（清·今释）　　五言绝句　押删韵	落叶平坡外，骑牛古寺还。一回风雨过，几幅米家山。
