大蜀山道中（清·周济）　　七言律诗　押微韵	更无落叶点征衣，莽莽平冈乱四围。地气远松浮水出，天风高雁掠人飞。穷边雪早兵权戢，腹郡晴佳麦渐肥。闻道村氓多佩犊，大车赋罢一歔欷。
却寄家木君高云溪（清·周济）　　七言律诗　押东韵	君甘离索今犹昔，我任飘零西复东。未死名心长短句，已通世法马牛风。宅边柳树容高隐，江上潮痕识短篷。送尽归鸿成一笑，五弦原不在琴中。
送别黄清溪（清·周济）	淮南木落天雨霜，先生别我归江乡。江乡今年足稻秫，归酌春酒酣高堂。昨君未来我苦寂，日日马蹋河沙黄。盘雕眼疾细草死，风埃一道昏残阳。书生胡为衣短后，独吟无和声难扬。初闻君来色然喜，令子昔曾交短李。李子论交最有名，字学因兹测涯涘。握手便作云龙谭，乃识君书著皮里。君言枕葄四十年，落纸果化为云烟。君言静参恒累宿，吐舌果解生青莲。君言楚璞献已倦，十上不选张郎钱。君言作宫非所乐，游戏聊复来人间。下士闻之各大笑，谓我白痴君亦然。是时亢阳骄不雨，日秩陪祀清泠渊。苍生膏泽别有寄，我等冗散空相煎。秋风吹我过江去，接䍦倒著看青山。五旬小别意凄怆，夜梦往往逢君颜。重来见君话契阔，我病君归各飞越。君爱堆盘玉斧肥，我思压酒银针活。君今先归我亦去，冷落淮山剩寒树。他日相逢我荷瓢，君能戴笠真吾侣。
纳凉与陈生偶述（清·周济）　　押盐韵	病妇𡰠卧床，屑屑问米盐。老夫眼昏眵，业业翻书签。易观意岂悟，独到情各厌。一室尚为尔，何况飞与潜。
放歌赠雁巢上人（清·周济）	乐亦遣此生，哀亦遣此生，落笔千万言，略与数钱量米同硁硁。二竖牧羊羊已去，遗火空烧始量墓。九原龙蜕总成灰，可惜骊山松柏树。世人见景不见日，何况虚空本无色。欲乘元气亦易尔，复愁无处施鞭策。江河滔滔孰云东，下归墟沃焦昆仑。所藉高天偪人人著地，白榆欲落苦不易。天荒地老顷刻事，十二万年谁疏记。我怜盘古无奈何，一椎一凿真儿戏。
渡江云 杨花（清·周济）	春风真解事，等闲吹遍，无数短长亭。一星星是恨，直送春归，替了落花声。凭阑极目，荡春波、万种春情。应笑人舂粮几许？便要数征程。冥冥，车轮落日，散绮余霞，渐都迷幻景。问收向红窗画箧，可算飘零？相逢只有浮云好，奈蓬莱东指，弱水盈盈。休更惜，秋风吹老莼羹。
蝶恋花（清·周济）	柳絮年年三月暮，断送莺花，十里湖边路。万转千回无落处，随侬只恁低低去。满眼颓垣欹病树，纵有余英，不值风姨炉。烟里黄沙遮不住，河流日夜东南注。
