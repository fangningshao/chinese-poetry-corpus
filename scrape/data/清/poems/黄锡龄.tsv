拟杜工部观打鱼歌（清·黄锡龄）	秋风瑟瑟吹笼丛，渔舟荡入川流冲。席地幕天施大网，千鱼万鱼纷横从。大者鲣{鱼巫}小鲢鳙，䱎鱮鲉{鱼右}鲂鳢鲖。生者半已点鳞腮，况复死者无完形。日暮水伯游兹川，咄哉吾徒谁使然。回风倒翻三江水，尘沙卷浪声连天。渔人未解此中意，呼斟叱鲙还相醉。君不见竭泽之渔古所耻，贪餮毋亦病仁义。孤城落日淡秋水，前此观渔今复尔。天生馋渔性绝诡，谢却罟网逞奇技。钓饵微琐大鱼耻，尖杈锐舌利如舐。风鸣雨咽波涛汹，顺手撑入无崩陀。吾观此事心悠悠，渔人睨我发清讴。水伯夜起争窟窝，鞭驰丁甲翻天河。乌乎水伯意我知，乾坤惠施万物嬉。满目伤残吾一体，安得忍受旁人欺。
