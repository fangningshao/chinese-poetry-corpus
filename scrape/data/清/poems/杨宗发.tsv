山中诗 其三（清·杨宗发）　　五言排律	佳兴挟晨夕，气候亦余好。春色散容与，朝光聚窈窕。新烟入女萝，宿雨出青草。未敢测神化，殊知待林鸟。索居共樵爨，纳拙将渔筱。登涉中有源，岩崖外为兆。遇始识俱殄，感终神与杳。
山中诗（清·杨宗发）	寝兴绝思患，夙昔憩夷简。闲闲系林壑，湜湜嗜苔藓。即目穷所变，因心去其褊。和风芬以集，灵鸟声相啭。暇逸通左右，谈笑承深浅。春光既斯日，遇物平生见。
短歌行（清·杨宗发）	有酒当歌，歌亦莫苦。来日如归，曾不俟我。牙须䰄䰄，积水生苔。苔生水枯，使我心哀。青天为舟，日月为桨。渡我百年，他人嗣往。蜉蝣匪短，嵩岳匪长。人悲有余，我乐未央。何用为乐，与彼婴儿。仰视苍苍，生不自知。何用为乐？与彼草木。蒙蒙尔心，俾无饥渴。何用为乐？与彼山阳。朝行九州，夕不遗光。何用为乐？与彼瓦石。中无肺肠，饮食不得。何用为乐？与彼浮云。逢逢天飞，首尾无因。何用为乐？与彼流水。出入鱼腹，长生无死。生死同寄，形影俱虚。但当欢乐，终我须臾。
