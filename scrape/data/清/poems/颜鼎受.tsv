秋怀（清·颜鼎受）　　七言律诗　押庚韵	迤逦秋山落日明，路从深箐入蛮坑。新田芋熟栾巴郡，石室蒿深义帝城。四塞风烟如一色，五溪言语不同声。苍凉每有穷途泣，此日猖狂似步兵。
甲寅四月十五日值余生辰久客思归困于兵革因诗赋感（清·颜鼎受）　　七言律诗　押庚韵	首夏清和绿野平，乡心愁听鹧鸪声。十年结客黄金尽，一夜摧人白发生。出处应知吾道重，安危不系此身轻。差惭马齿徒加长，自顾难为伏枥鸣。
楚山歌自郴州还桂阳作（清·颜鼎受）　　押侵韵	楚山高复高，楚水深复深。悠悠行路难，每伤游子心。游子越险阻，往来桂与郴。郴江鸣湍急，桂岭秋夕阴。西涉雉鸡冈，东眺龙虎岑。缥缈白云峰，萧疏黄叶林。俯瞰金牛潭，泠泠泻寒音。草木渐摇落，猿鸟多悲吟。纵观豁高目，长啸开幽襟。欲招苏耽鹤，且携宗炳琴。严城照霜月，四围鸣杵砧。酌酒聊自劝，慨然思难禁。
