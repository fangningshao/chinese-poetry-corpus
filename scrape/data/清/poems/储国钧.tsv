高座寺（清·储国钧）　　五言律诗　押庚韵	四百南朝寺，犹余高座名。桫椤花落处，满院碧苔生。石径分茶社，云峰閟磬声。上方无客到，趺坐豁羁情。
雨后板桥游眺（清·储国钧）　　五言律诗　押庚韵	小雨涤残暑，新凉水上生。帆飞岚翠动，燕掠水风轻。津市分斜照，人家共晚晴。淹留恋清景，双眼一时明。
瓜洲渡江至银山寺访程鱼门（清·储国钧）　　五言律诗　押阳韵	辍棹银山麓，披襟青豆房。故人同一饭，情话易斜阳。木叶先秋脱，江云杂雨凉。泠泠上方磬，相送出松篁。
邻园（清·储国钧）　　七言律诗　押齐韵	邻园只在短垣西，灌木阴阴入望迷。冒雨紫藤连夜发，过春黄鸟尽情啼。已看竹屿通茶肆，多恐花塍变菜畦。满眼风光应解惜，玉壶盛酒几人携。
绝句（清·储国钧）　　七言绝句　押歌韵	好书堆案经时合，尘事关心逐日多。转忆阻风情味好，一川烟雨看渔蓑。
怀任澹存园居（清·储国钧）　　押陌韵	浮云结曾阴，天色惨将夕。城中转萧条，何况园居客。柴门闭荒烟，萝径断行迹。四山晚逾翠，一水寒自碧。饥禽将子鸣，落叶和苔积。应迟子猷棹，未蜡阮生屐。何时就君宿，把酒话畴昔。
