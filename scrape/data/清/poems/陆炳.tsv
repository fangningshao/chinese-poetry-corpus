晴川（清·陆炳）　　五言律诗　押庚韵	晴川书触目，亭午水波明。舟疾驱山走，云迟碍日行。石苔齐草色，岸竹聚风声。惟是寻幽处，由来世莫争。
寄茂州张左虚使君（清·陆炳）　　五言律诗　押删韵	离情何所极，满眼尽关山。芳草通千里，孤城绕百蛮。功名边地远，心事鬓毛斑。雨露春应足，无愁镜里颜。
独酌（清·陆炳）　　押药韵	迢递云归山，徘徊日沈阁。鸟还月渐明，空庭何寂寞。客思苦无聊，衔杯成独酌。酒狂起欲舞，拔剑摇霜锷。意气如河山，平生重一诺。如何反覆情，大义同糟粕。弃置勿复言，贫当甘藜藿。
