湘阴（清·曹申吉）　　五言律诗　押青韵	萧瑟黄陵庙，依依帝子灵。渚边蘋自白，湖外草犹青。云薄纷遥岫，烟寒隔浅汀。当年虚《九辨》，高咏有谁听？
武昌杂诗（清·曹申吉）　　五言律诗　押元韵	隔岸晴川影，帆墙触浪奔。禹功江汉大，楚俗鬼神尊。地湿阴常盛，天低日易昏。荒洲犹寂寞，词赋拟《招魂》。
听歌者周生（清·曹申吉）　　七言绝句　押先韵	参军绝技出天然，曾侍开元供奉筵。几部《龟兹》零落尽，至今人识李龟年。
楚南（清·曹申吉）　　七言绝句　押元韵	偶向潇湘听断猿，斑斑千载泣龙孙。楚南近日苍生泪，不是当年帝子痕。
人日贵阳作（清·曹申吉）　　五言排律　押真韵	故里今年别，殊乡昨日春。看云遥爱日，纪岁乍逢人。泽国湘沅外，山城魑魅邻。野梅初应候，寒雨几经旬。赤帖千门换，雕题百帐驯。彩幡迎楚雁，铜鼓赛苗神。瘴疠崎岖地，艰危老大身。已甘沦井鬼，无复绘麒麟。蓂荚重开子，椒盘屡荐辛。牂牁天更远，屈贾吊何频？暖律回穷谷，浮生托大钧。友朋偕僰道，词赋动芳辰。鬓好观青镜，心期理白蘋。凤楼歌舞处，望断属车尘。
宛丘春日行（清·曹申吉）	欲雨不雨春色深，青青嫩草俯墙阴。几树繁花开欲尽，一丛弱竹不成林。竹影花光时映水，鸟飞未动声先起。忆向江边怨去年，却来湖上思千里。湖上韶华正可怜，绕城春水尽渔船。鸥鹭自随云上下，楼台直共水沦涟。堤上谁家新种柳，袅袅游丝纷左右。燕至欣逢上巳前，莺啼已过清明后。上巳清明烟色浓，太皞陵畔数株松。宛丘自有西湖乐，梦里青峰三四重。
