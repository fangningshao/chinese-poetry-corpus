论诗法（清·杨素书）	人生学渊源，各各有所自。沆瀣非一气，成功总难企。我幼本憃愚，况无明师启。义母爱拳拳，略举诗书旨。及长学讴今，里言抑何鄙。两汉与三唐，梦亦不到此。我后归会稽，主人风雅士。亲炙获师承，渐解参奥理。吟红主爱女，夕秀翩翩起。五载共切磋，我当畏友亲。昙华萎一朝，慧业竟中止。闺阁嗟睘睘，独吟殊无俚。幸荷主恩深，诱掖频予跂。例将爱女心，教我亦如是。且我受薰陶，较女尤倍蓰。小阁上镫初，寒衾梦回里。有意无意间，剖析微难纪。真乐两融融，函丈胡能拟。许我诗学成，为我任劂剞。我纵钝根钝，识此还遗彼。辱承训委宛，顽铁亦柔靡。才知传不传，即定学诗始。才媛不乏人，著作存有几。方其侍膝下，尘情澹于水。红闺趁清閒，倡和偕姊弟。迨至赋宜家，琑屑筹盐米。师范日渐疏，旧学日益弛。即使能自立，初终志永矢。夫子或拘挛，家门或颠否。何暇计千秋，飘风扫萚似。庋阁冷絮吟，湮没伤比比。谁似我主人，终身遂依倚。拙著曷足论，附骥腼颜耳。邈想同心人，情根总不死。人合固天定，天合亦人俟。缘生因即生，寸心坚由尔。我愿广陶镕，问字各欢喜。安得有情眷，团栾联砚几。
