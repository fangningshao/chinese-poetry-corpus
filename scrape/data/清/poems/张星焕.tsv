入渌口（清·张星焕）　　五言律诗　押咸韵	滩声闻十里，到处石巉巉。湍急频添缆，风平不挂帆。村烟连市井，人语响松杉。几日同观海，楼头日影衔。
雨中舟发兰溪（清·张星焕）　　七言律诗　押元韵	滟滟溪流夹岸奔，兰溪一夜雨声喧。客行杨柳江头水，人闭桃花树里门。芳草天涯春有色，薄寒时候鸟无言。乡愁肯向同人语，望入遥山剩一痕。
