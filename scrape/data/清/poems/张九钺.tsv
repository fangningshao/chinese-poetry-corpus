渡盘龙江（清·张九钺）　　五言律诗　押齐韵	马影与人语，斜阳共一溪。鸟归滇海外，雪在五华西。客事惟山水，幽寻有笮黎。谁能作拘检，拥卷听晨鸡。
覆箱峰下题彭氏书楼（清·张九钺）　　五言律诗　押先韵	独汝村居好，千峰立户前。桃花一溪雨，枫叶半楼天。捉瓮翻衣湿，呼儿网鲤旋。此中事儒术，亦足抵神仙。
暮过高邮州（清·张九钺）　　七言律诗　押东韵	甓社湖深水指东，玩珠楼影拂征篷。荻花香冷歌前月，蒲叶声多酒后风。乡梦夜兼柔橹发，诗怀秋与远烟空。文游台畔登临意，一枕寒螀恨未穷。
哀太仓龚生肩吾（清·张九钺）　　七言律诗　押灰韵	乾坤无处置狂才，只合抽身走夜台。笔落鬼神终避焰，哭残山水为留哀。塞高鸡鹿弯弓出，梁拥鼋鼍草檄来。大府机谋谁倚仗，一樽空自酹苍苔。
访李望都敏夫不值（清·张九钺）　　七言律诗　押支韵	别子青山短簿祠，十年放浪欲何之。未成梦泽捞虾侣，且逐并州食雁儿。枯涧薄冰行客路，容林黄叶晓愁时。如今各逐风尘去，不必相逢话夙期。
夜宿七级闸闻水声有感（清·张九钺）	秋雨打孤篷，游子中夜觉。篝镫凄以凉，百物下寥阔。闸口何嗷嘈，一夜积涛蹙。抑扬疑远近，往返杂歌哭。低吟不能长，万感满胸曲。想见故山阿，流泉灌茅屋。荷锄觇远脉，濯足乱新绿。幽期隔尘沙，岁月惜局促。南莼久思张，北士不轻陆。乡思逐推迁，羁愁震耳目。此身尚惝恍，所宅亦未卜。壮齿不恒居，古言有三复。起弄明月流，湿光滴衣幅。
回山行（清·张九钺）	青山不放江出楚，北斗茫茫落洲渚。天兵破浪斩青冥，云梦潇湘罅如缕。青冥罅里拿舟上，逼眼精灵狎空旷。舵侧樯回变怪生，若与舟争谁肯让。雪骨崩空朽龙虎，皴皮削屑生霜雨。西风巫峡摇臂脚，东旭金焦吐门户。石根驾涛袅相逼，漾荡冲融嵌虚碧。半占青天乌鹊巢，下沈斜日鼋鼍宅。枯枫老杉皆十围，根盘蛇蜴叶倒垂。寺门高开大竹翳，阴风或恐来山夔。下临公瑾散花洲，南屏远映宿雾收。棹声呕哑落空翠，凫鹥散乱凌清秋。造物好奇不好平，幽人于此得性情。玲珑破碎那自惜，梦魂图画生其精。采石马当犹趁客，及兹每叹飘毫发。安得冥冥万丈梯，举袖长挥失吴越。
山阴潘筠轩学士招同汪九观旂沈大俨斋集冶城寓轩时学士自大梁返（清·张九钺）	美人天际留不得，飘零反作长千客。大江不洗宫锦袍，仍带玉堂旧颜色。三花携出少室山，梁园词赋争追攀。归来黄金快手尽，笑对文君眉黛寒。谢公墩前一招手，为余吹笛秦淮口。叱散南朝裙屐人，隔林呼到王昙首。东山何必携丝竹，读书论文豪亦足。薰风绕室泛红兰，斜日摇樽鸣翠木。前楹移席杯纵横，更阑凉露下不惊。蒋山明星落四五，月华欲向东南倾。昨夜天鸡啼一声，引我天姥峰头行。镜湖荷花三百里，中有山东狂李生。先生只说镜湖好，但有鲈鱼归及早。明日相思京口舟，他时并马山阴道。
