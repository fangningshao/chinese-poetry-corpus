马道（清·魏裔鲁）　　五言律诗　押元韵	削嶂通烟雾，攀萝曲径扪。银沙走石壁，雪浪漱云根。老树垂松子，寒溪长竹孙。停骖邮舍晚，愁绝听啼猿。
白草桥（清·魏裔鲁）　　五言律诗　押麻韵	青山两岸合，白草一溪斜。驿路桥边树，烟村嶂外家。石梯堆积雪，铁锁控流沙。役赋多愁苦，遥闻每叹嗟。
夔门（清·魏裔鲁）　　五言律诗　押寒韵	峡连数百里，日月隐重峦。彩鹢狎惊浪，轻帆下急滩。山回神女庙，水绕武侯坛。形胜今犹在，伤心望永安。
山居（清·魏裔鲁）　　七言律诗　押齐韵	十丈丹梯百尺溪，绿杨村在众峰西。松门日暖眠花鸭，藓径云深护竹鸡。卷幔远山青未了，携觞嫩草碧初齐。幽居最喜无尘事，时有春禽隔树啼。
雨淋铃（清·魏裔鲁）　　七言绝句　押微韵	銮舆出狩幔宫围，栈阁铃声夜雨霏。寂寞昭阳谁奏曲，梨园觱篥有张徽。
