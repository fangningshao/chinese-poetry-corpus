庚戌北归湖南道中呈同舟邱培之先生（清·韩超）　　五言律诗　押齐韵	白波渺无际，一舸任东西。风饱孤帆重，江宽远郭低。泽鸿余败堵，戎马听征鼙。起共刘生舞，声声午夜鸡。
四壁（清·韩超）　　七言律诗　押庚韵	四壁萧然似长卿，半床狭被覆裴横。纵逢乐岁仍毛食，尚赖儒风解舌耕。巢幕可怜忘鸩毒，登车谁是志澄清。铅刀利器因时见，惭愧三年自不鸣。
病中（清·韩超）　　七言绝句　押歌韵	九试匡衡一丙科，誓凭百战挽天河。君恩留得沙场骨，且买黄牛荷笠蓑。
