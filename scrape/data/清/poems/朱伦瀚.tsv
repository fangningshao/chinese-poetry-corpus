贺幸诚亲王山庄应制（清·朱伦瀚）　　五言律诗　押灰韵	彩仗凌晨出，鸾旂拂曙开。过山闻鼓吹，隔水见楼台。花里传天膳，云中度寿杯。晚凉时雨霈，归路拥风雷。
中秋夜独坐（清·朱伦瀚）　　五言律诗　押阳韵	见惯他乡月，宁知此夜长。家书经半载，客梦近三湘。露气寒于水，蟾光皎若霜。山窗接黄鹤，莫送笛声凉。
病起即事（清·朱伦瀚）　　七言律诗　押元韵	料峭余寒薄晓暾，东风连日未开门。渐添篆雾芸香细，小沸垆涛药火温。破梦邻鸡交午唱，絮怀归雁过云喧。如何二竖浑无赖，顿使休文兴莫论。
桐柏山夜抵寒岩（清·朱伦瀚）　　七言律诗　押灰韵	日日看山看不足，又寻幽胜下琼台。肩舆破晓穿云出，拄杖冲烟踏月来。松火漫劳溪外照，禅关却喜夜深开。老僧不用相惊讶，觅取寒山旧句回。
九日登元明宫（清·朱伦瀚）　　七言律诗　押尤韵	扪萝几度到峰头，九日登临续旧游。意外仙缘诗尽幻，眼前风景画难收。白云跨水分双涧，红叶埋村露半楼。归云玉箫新月下，一声吹澈海天秋。
戊寅上元后三日喜翼庭自天开赴京（清·朱伦瀚）　　七言律诗　押真韵	雪里征裘探早春，冲寒匹马入京尘。当年识面非因贵，到老论心更乐贫。阅世谁知松节操，住山独抱鹤精神。拌将华发三千丈，几度相逢几度新。
方吉人副帅扈从木兰有怀却寄（清·朱伦瀚）　　七言律诗　押支韵	忆昔叨陪扈从时，青山曾画亦曾诗。云中帐殿烟为幕，雪里松林玉作枝。围合尘黄传射虎，山回日黑看收旗。遥知走马冈峦下，笑我狂吟旧路歧。
早发固关（清·朱伦瀚）　　七言律诗　押尤韵	路入雄关草木秋，幽州迢递度并州。三秦城郭仍天表，两晋云山到马头。寒瀑遥随残月下，空林斜带断烟浮。经年旅舍闻鸡舞，绝塞崎岖几度游。
忆信（清·朱伦瀚）　　押阳韵	西风边日黯山光，渐觉交秋气侯凉。塞北身当风雨际，城南家在水云乡。音书又是经旬隔，魂梦新知入夜长。遥忆捣衣砧上月，应怜边客见如霜。
