寿诗（清·宁世福）	箕畴五福首言寿，有德乃为天所授。福善祸淫理自公，无偏薄亦无偏厚。秦皇汉武好神仙，皆望遐龄亿万年。浮海童男空自去，西飞青雀未闻旋。舜年百十载史笔，文王九十尚有七。莫非至诚能感神，身逢康强子孙吉。津邑李君甫子香，壮年早被举于乡。昆季后先皆竞爽，俨比燕山五桂芳。先生初仕入户部，政治得失资干补。惟因家政夙操劳，繁剧不堪任辛苦。从兹不再上公车，归隐津城赋闲居。约法订成保里甲，收回路政利乡闾。津埠五方人杂处，疾病饥寒向谁语。先生救济具热诚，慈善诸会一时举。庚子拳匪倡乱端，环津一带受摧残。诸凡胥赖维持力，遐迩商民庆乂安。先生善举浑无数，年届古稀值初度。阖郡亲朋共仰瞻，咸愿登堂申祝露。仆与先生交最深，金兰臭味契同心。惟惭谫陋无文藻，聊缀俚词抒素忱。
