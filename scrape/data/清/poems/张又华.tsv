题卢忠烈七夕歌真迹后（清·张又华）	宜兴司马坐忧国，七夕歌成涕横臆。一腔忠义欲谁语，搔首青天呼不得。举朝依违杨嗣昌，惟公慷慨赴戎行。枢府何曾识君父，边臣能不死封疆。薄暮出宫廷对罢，严饬孤军列城下。铁骑汹涌卷地来，蜂斗狼争日继夜。是时西兵殊死战，胆大通身一敌万。同心独有杨参军，高监拥兵若旁观。参军乞救向前涂，司马振旆奋一呼。挺身疾斗骑皆奋，手格数人筋力枯。男儿竟作沙场死，俯首安能对薄书。将军已死全军覆，奸相统师明社屋。西风禾黍吹思陵，手把遗诗忍终读。墨沈飞扬意气雄，平原信国将无同。百劫丛中真性在，展卷飒拉来悲风。
