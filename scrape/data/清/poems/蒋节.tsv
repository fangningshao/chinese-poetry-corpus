同时明府登鼓楼作（清·蒋节）　　五言律诗　押删韵	列戍悲笳咽，荒陵落日殷。眼中千里客，楼外六朝山。良会矧不易，清游那可删。高吟聊复尔，莫使动江关。
张明府招赏牡丹次韵（清·蒋节）　　七言律诗　押阳韵	瓯碧鞓红遍草堂，为花耐得六时忙。眼根已眩曼陀雨，鼻观疑参笃耨香。愧我飧槃惊节物，看君健笔擅词场。绿章便奏通明殿，语尔封姨莫漫狂。
病中别谭中丞（清·蒋节）　　七言律诗　押元韵	不缘多累肯依人，典尽琴书始出门。黄独有粮聊可煮，白云如褐恐难温。囊空易动穷途感，剑在宁忘国士恩。记否木兰堂上别，今年此别倍销魂。
古诗（清·蒋节）　　押微韵	颓阳散林薄，凉飙入我帏。孤鸿邈天末，客子寒无衣。手把鸣琴弹，弦急不成挥。非关弦柱促，顾此心愿违。中情自难抒，无伤知者稀。
赠刘明府用东坡喜刘景文至韵（清·蒋节）　　押虞韵	应人一任牛马呼，学道于此窥其隅。平生未著《绝交论》，贫窭自觉交亲无。刘侯肫挚独念旧，闻风已足敦薄夫。江淮相聚喜会合，期奋迅翮争抟扶。那堪飘泊感节物，又见荍麦将生须。迩来闭置苦岑寂，似橐驼坐毋乃迂。昨者有约蜀冈去，欲酹卮酒怀欧苏。藉兹眺远豁襟抱，隔江山色如彼姝。倒衣命驾堪从子，狂言屡发可容吾。知君有句证鸿雪，凭阑定忆钱塘湖。
苏文忠公玉鼻骍券拓本为剑盟题（清·蒋节）	解骖为助久未闻，以马借人史阙文。古之佚事孰能继，杭州太守苏使君。使君有马出天厩，嘉名肇锡玉鼻骍。东斋却对李方叔，匆匆惜别情难分。忽推君恩及良友，三致其意殊殷勤。丈夫宁有恋栈志，勖哉蹴踏超风尘。当其要约书公据，一纸笔落生烟云。虾蟆压石信奇喻，字体出入从颜筋。更教涪翁定价直，又以长句烦颍滨。何年刻石石自裂，风雨剥蚀生苔纹。忆昔由拳遭兵火，不共珠玉摧妖氛。眼中旧迹喜重见，万生好古真不贫。晚香堂刻旧曾觏，问值乃索百廿缗。短长肥瘠各有态，秋高二华同嶙峋。迩来摹本苦杂出，东家难效西家颦。蜀中椎拓亦艰得，洋川数石犹堪珍。长公作字留戏语，跋待五百年后人。小生后公岁九百，高山徒自怀清芬。呜呼公之高谊今不作，翻覆之手何纷纷。万生万生善宝此，此券莫使冯暖焚。
