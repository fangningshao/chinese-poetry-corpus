姑米洋候风（清·费锡章）　　五言律诗　押尤韵	万涛围一叶，四顾更无舟。不辨鱼龙气，真成日夜浮。天圆低似盖，水活碧于油。欲问蓬莱路，神仙未可求。
泉崎夜月（清·费锡章）　　五言律诗　押先韵	蓬瀛望不极，复此憩流泉。共许心如水，相看月在天。归云笼岛树，远火黯渔船。回首中华路，几疑傍斗边。
宿兰山驿寄挽宋小坡给谏（清·费锡章）　　七言律诗　押真韵	挥手征途涕泪新，那堪重话去来因。名高大谏偏无禄，寿甫中年况有亲。往事烟云真若梦，异时桃李可成春。清泉一勺君知否，同是西台被劾人。
樊城感左宁南事（清·费锡章）　　七言律诗　押庚韵	沿江星散左家兵，犄角荆襄势不成。未必将军真跋扈，转教群盗得纵横。儿童罢唱铜鞮曲，涂巷虚传铁马声。百七十年遗迹尽，襄城回首暮云平。
琉球纪事一百韵（清·费锡章）　　五言排律　押阳韵	积水通旸谷，横流划大荒。山从波底拔，人向岛间忙。喷薄鱼龙气，昭回日月光。溯源盘古埒，戡乱舜天强。遗种滋蕃育，余黎浸炽昌。《隋书》名始著，《明史》氏衫彰。久矣怀中夏，幡然耻夜郎。艰危勤栉沐，宛转达梯航。鼢冒才开楚，椒聊已咏唐。翼缘侵沃灭，虢亦侍虞亡。自此连三省，因而擅一方。辨戈承系统，当璧验真王。世业经兴替，私衷倍悚惶。首先依定鼎，踵接贺垂裳。序次句骊右，班联御幄傍。衮旒施祖考，币帛逮嫔嫱。奉朔遵时宪，于东奠土疆。戚休萦眷注，灾患许扶匡。习俗沿蒙昧，专员代测量。地稽吴越近，星订女牛祥。属籍刊盟府，功宗纪太常。五朝修职贡，七姓效劻勷。厥篚陈蕉苎，充闲罢骕骦。蛮笺翻侧理，阴火斸硫磺。扇冀皇风拂，刀呈武库藏。鉴诚恒奖纳，厚往必优偿。睿藻颁题额，彤云拥画梁。战图麟阁贮，辍赐雀屏张。彝器樽兼卣，奇珍琥与璜。缤纷周黼黻，斑驳汉琳琅。既普菁莪化，还贻翰墨香。凡兹宏在宥，孰是感能忘。乃者遭多难，嗟哉悼幼殇。告哀循故典，嗣服进邮章。举国知重耳，群情爱子臧。痛维藟庇本，敢谓雁分行。摄位仔肩荷，殚精庶政康。慎封虔镇抚，主鬯妥烝尝。惟帝恢无外，宣纶出未央。八驺迎簜节，双舸下虬洋。存殁均焘怙，君臣俨对扬。祭怜新鬼小，恩溥旧邦长。载启延宾馆，咸升敷命堂。瓦𤮊攒玳瑁，门牡閟鸳鸯。围棘姑罗干，崇墉砺石墙。赳桓屯虎旅，瓯脱坼蜂房。笳吹晨昏剧，饩牵旦夕将。挽输划独木，供亿顶柔筐。亟见台米馈，翻愁跑用伤。醰醰澄酒醴，霍霍伺猪羊。束缚蛇皮黑，支撑蟹距黄。鮔烘乾噬腊，米咂腻含浆。漫说频加饭，何曾暂彻姜。平生几食料，异域具膏粱。好证游仙梦，遐思选佛场。敲棋疑鹄至，仿帖眩鸾翔。文惮韩苏健，诗惊李杜芒。沁脾咀蔗尾，燥吻擘瓜瓤。不暑晴添热，非秋雨送凉。蛟涎朝更毒，蜃雾晚尤沧。蜥蜴声如鹊，蚊蚊阵若蝗。但逢寒燠换，便觉起居妨。吟啸消岑寂，登临展眺望。携童寻胜迹，杖策步层冈。迤逦停舟港，参差系马枊。两崖排铁板，百雉巩金汤。融结成都会，衣冠萃济跄。归仁藩分壮，守礼燕诒庆。井养疏泉窦，师贞戢剑铓。申宫严禁卫，徼道设亭障。弼教爰增律，誉髦并建痒。富须广树艺，暇即浚池隍。欲继前规扩，全凭治法良。顺途招父老，憩坐话农桑。质朴形殊琐，兜离语却详。公田卿以下，偕乐岁之穰。薯蓣贫家糗，凫茨野处粮。钱轻鸠目刮，笔硬鹿毛僵。剔抉螺称贝，陶镕锡号钢。民庞羞狗盗，里美贱狐倡。志录犹仍误，咨诹待细商。迢遥南暨北，荏苒露为霜。聆乐偏惆怅，闻鸡每激昂。扫除徐孺榻，点检郁林装。赠贿仪终亵，坚辞意岂傏。裒编庋荩箧，丛绘袭巾箱。客静搜残帙，奴顽笑涩囊。骈仓深比阱，麻力矮于床。吉果圆揉粉，彩糕滑糁糖。菜肥搴苜蓿，面洁磨桃榔。信宿奚求备，绸缪且预防。喧呼伐钲鼓，踊跃挂帆樯。隐念祈呵护，斋心默祷禳。再看涛滚滚，又涉浸茫茫。熟路沧溟阔，恬瀛圣泽瀼。回头夷壤杳，屈指岭梅芳。曼寿皆欢喜，千官正拜飏。微忱徒绻缒，儤直后趋蹡。缥缈瞻壶峤，晶荧认角亢。乘槎旋海屋，愿晋万年觞。
红梅松（清·费锡章）	世间异物难理揣，松不在山转在海。轮囷蟠屈势夭斜，龙宫夜夜腾光彩。想当日月浴波涛，万汇沈浸醲如膏。冯夷手种天吴植，染将青鬣成红毛。奇材不肯自埋没，风来突与潮争高。潮退渔人恣竞折，七尺珊瑚硬拗捩。夷官持赠种瓮盆，淋漓犹滴蛟螭血。初时腥气扑人衣，日久亭亭渐修洁。携归中土耀殊产，芸窗日夕芝兰焚。虽无南粤千金橐，且载东溟一片云。
大雾行辰溪山中（清·费锡章）　　押麌韵	毒雾晓弥漫，腾腾气蒸釜。烟云复与会，有日不教吐。层叠涌不穷，自朝直至午。见地不见天，马上首恒俯。初疑衣裳冷，著手湿如雨。渐觉头冬烘，涔涔类中蛊。幸皆饱餐来，不然入肺腑。人生未阅历，但乐那知苦。颇忆江南天，薄雾亦常睹。一叶摇轻舟，空濛指远浦。最好梦回时，咿哑数声橹。
