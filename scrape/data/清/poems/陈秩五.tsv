城上晚眺（清·陈秩五）　　五言律诗　押齐韵	屏翰雄三辅，川原贯八溪。树扶双塔耸，云压万峰低。废苑牛羊集，荒台鹳鹊啼。钟声何处寺，幡影竹林西。
雒南道中（清·陈秩五）　　五言律诗　押庚韵	万山皆拱揖，邀我入云行。秋逼小枫醉，石撩流水鸣。有人度林杪，隔树送歌声。随意与之和，高吟对晚晴。
秦郊晓望（清·陈秩五）　　七言律诗　押阳韵	百二雄关控雍梁，名都从古说咸阳。诗吟铁驷秦风壮，泪下铜仙汉殿荒。古戍凄凉沈画角，废园冷落锁垂杨。无情泾渭滔滔去，送过前朝几帝王。
蓝桥（清·陈秩五）　　七言绝句　押虞韵	十里桑麻百尺梧，山重水复一村孤。蓝桥自是神仙境，不在裴航事有无。
