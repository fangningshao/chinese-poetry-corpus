拟刘禹锡春深（清·陈静英）　　五言律诗　押麻韵	何处春深好，春深道韫家。绮窗閒咏絮，芳径偶寻花。艺敢誇三绝，胸宜富五车。曲栏閒倚遍，红日又西斜。
癸丑四月得迪吉弟捷南宫报时避兵居乡（清·陈静英）　　五言绝句　押侵韵	扰扰干戈里，惊闻此好音。不胜家国感，喜极反沾襟。
绿珠（清·陈静英）　　七言绝句　押支韵	萧墙祸起欲何之，正是蛾眉报主时。一死莫言容易事，误他多少弱男儿。
点绛唇 春暮（清·陈静英）	午漏迟迟。绿窗人倦春将过。留春无那。看满庭花堕。新绿帘栊，长日薰香坐。微风簸。燕子营巢，阑角香泥涴。
西江月 丙寅春日偶成（清·陈静英）	终日凉凉踽踽，频年冷冷清清。一身多病叹伶仃。如此桑榆暮景。膝下双珠何处，关山迢递难亲。一羁南楚一燕京。目断天边雁影。
满江红 感怀（清·陈静英）	长日无聊，坐深闺、终朝嘿嘿。又早是、银床露冷，玉兰风急。隙里华年流水逝，怀中壮志何时息。问苍天，生我竟何为，空抛掷。堪消恨，惟长箔。堪排闷，惟群籍。兴来时、唾壶击缺，玉钗敲折。何日言神吾所负，而今权处人之未。笑眼前、碌碌尽庸流，谁相识。
十六字令（清·陈静英）	春。浅绿零红别样新。风光好，愁杀客中人。
