夜郎叹（清·沈冰壶）	唐家支庶领大藩，禄山闻之为胆寒。贺兰一言倾房公，骨肉猜嫌填心胸。永王谋反出附会，王不能明白何怪。可怜天上谪仙海上钓鳌客，长流夜郎号党逆。同为上皇臣，同辅上皇子。邺侯为名佐，太白坎壈死。所遭幸不幸，二李天渊悬若此。噫吁嚱！王不反，有公道。白从王，非草草。或言出胁致，回护未深考，纷纷讥议尽可扫。
崖州行（清·沈冰壶）	赞皇之勋配裴度，度荐宰相才，此言殊不误。牛李之怨亦由度，黑白昭然本易悟。珏耶嗣复耶，赞皇实救之。绹耶敏中耶，赞皇实引之。此皆牛李党，谁言赞皇胸中城府多徇私。太原上党次第克，造膝密谋皆其力。武宣二宗本水火，大叔得立太尉祸。崖州之变意中事，何必梦中乞哀我。
凿舟叹（清·沈冰壶）	汤汤爪埠水，林儿凿舟死。真人已立金陵城，向日君臣虚称耳。吁嗟乎！项王冤负不义名，汉高发丧非至诚①。
