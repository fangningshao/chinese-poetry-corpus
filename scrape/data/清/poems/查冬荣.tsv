钱塘怀古（清·查冬荣）　　七言律诗　押先韵	春寒刬地柳含烟，吊古徘徊感逝川。水阁夜寒金鲫跃，山厨春暖石龙眠。六陵风雨沧江外，八月波涛故垒边。陌上无人归缓缓，花开花谢自年年。
答顾恒斋见寄原韵（清·查冬荣）　　七言律诗　押尤韵	摊饭浇书且唱酬，看山终日爱登楼。忏除尘事常参偈，萧黯春情早倦游。知己深时无浅语，依人难处倍多愁。江湖载酒浑间事，漫羡乌纱傲白鸥。
南山纪游用樊榭韵·石屋（清·查冬荣）　　押宥韵	一径窅然深，岩厂不知昼。怪石挟云飞，古藤绕壁瘦。此地可逃名，十笏地容构。坐久听流泉，微见夕阳漏。
水乐洞（清·查冬荣）　　押叶韵	琤琤复琮琮，恍惚溪语接。爽籁奏宫商，清风扑眉睫。深林不见人，径僻但栖蝶。我欲携琴来，隐居巢密叶。
理安寺（清·查冬荣）　　押齐韵	到门不知寺，溪涧环东西。云深林密处，百鸟啾啾啼。惜无济胜具，绝顶难樊跻。振策松岭阁，涛声入夜凄。
