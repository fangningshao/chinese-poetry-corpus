东巡盛京谒陵礼成恭纪（清·张若需）　　七言律诗　押东韵	长白蜿蜒走干龙，鼎湖亿载奠幽宫。松楸俨扈千官肃，岩岫纷张万旆雄。石马有灵森宝鬣，玉衣宛在飒神风。苍颜野老扶筇望，三度金舆酬酒同。
徐州河决，弥漫百馀里，舟行迷渡，俟仆马不至，宿王庄逆旅（清·张若需）　　七言律诗　押元韵	古渡茫茫野水屯，客来无路辨前村。孤舟飘泊朝乘涨，后骑苍黄夜叩门。陆地风涛游子泪，凶年鸡黍主人恩。天涯骨肉寒灯共，浊酒中宵慰旅魂①。
陈思王墓（清·张若需）　　七言律诗　押文韵	邺水东流势已分，空馀感激诵遗文。五官嬗代羞当璧，七子论才合冠军。《白马》诗篇悲逐客，惊鸿词赋比《湘君》。鱼山缥缈留清梵，何处春芜没故坟①。
五日润州（清·张若需）　　七言律诗　押萧韵	第一江流荡画桡，虚传竞渡踏风潮。五丝谁续庚寅命，双桨人过丁卯桥。令节只今成寂寂，《怀沙》终古恨迢迢。何如满泛菖蒲酒，快对金焦破泬寥①。
生日太夫人自乍浦寄衣适至（清·张若需）　　押庚韵	侵晨远人至，寒衣寄江城。珍重一开缄，光采生敝籯。老亲念幼子，称体新裁成。书云御尔寒，著以湖绵轻。寒燠隔异地，犹廑慈母情。忆兹初成时，长短劳经营。襟袖密密缝，十指针线萦。健妇把刀尺，指点熨贴平。感激母意厚，顾我非童婴。二十要自立，俭素敦家声。五陵自轻肥，温饱无令名。今兹茹冰檗，用佐严君清。短褐取蔽体，宁羡罗绮荣。被服矢无□，敢忘我初生①。
望医巫闾山（清·张若需）　　押东韵	海门日出扶桑红，朔天万里霜烟空。马前了了列巨嶂，隐然气色雄关东。北镇之山各最古，望秩远稽《尧典》中。路遐径僻到者少，林荒虎豹依榛丛。鞭痕天泐暴秦迹，炼馀尚缅娲皇工。空岩雪霁落飞瀑，寒光簸荡银河风。六山环抱互掩映，绝顶下瞰冯夷宫。我欲从之叫虞舜，苍梧窅霭云蓬蓬。兹山阅历万万古，剑首一吷归鸿蒙。后王德薄乃尚鬼，凿起殿开谾豅。火龙金简烦传遽，千年火铄香炉铜。祷祈禳禬走氓庶，庙祝伛偻神为聋。又疑兹山怪名字，侏㒧颇类夷与戎。勋华不为易华语，后来累译无由通。职方纪载缺训诂，郭生只解笺鱼虫。辽阳壤地界蒙古，近拱三辅尊土中。内安外攘托保障，功德远配岱华嵩。以兹庙食庶不忝，不然峻极惭穹窿。寒风刺面紧格格，马蹄动地声隆隆。扬鞭大笑入关去，他日来挂天山弓①。
