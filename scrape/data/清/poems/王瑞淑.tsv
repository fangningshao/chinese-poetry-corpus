浣溪沙 春闺（清·王瑞淑）	淡绿轻红掩画楼。珠帘尽日下金钩。玉人鸾镜倦梳头。春老梦寻芳草路，销魂人在木兰舟。月明何处弄箜篌。
解语花 赠沈释堂侍讲典试（清·王瑞淑）	帝心隆眷，文采千秋，珠玉光争射。典仪风雅。飘丹桂，月阙梯云先驾。班扬阮谢。看桃李、巍然声价。不胜衣、金带垂腰，楚楚惟盈把。此际凤池清夜。有瑞烟银烛，瀛署杯斝。宫槐琼榭。龙蛇字，风雨也堪惊怕。香尘似麝。归朝去、纶音重下。东阁开，新筑沙堤，待沐升平化。
