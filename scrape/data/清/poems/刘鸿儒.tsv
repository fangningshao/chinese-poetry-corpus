重游龙泉寺（清·刘鸿儒）	溽暑郁我怀，携朋寻高爽。出城见南山，幽况夙所赏。龙泉久神异，风雨灵泽广。别来二十年，老健喜重往。密树结层阴，峭壁当沆漭。㟏岈䆗窱入，薜萝分披上。蹑翠陟其巅，大千指诸掌。法王宝地尊，霞光罗万象。景趣犹如昔，理会顿殊曩。探无悟无极，阅有谢有攘。临兹诸缘空，耳目余清响。留连恣遐瞩，浩浩神气朗。桃源勿劳思，舍此将焉访。
