草田畦（清·徐文心）　　押微韵	山寒水且落，舟行趣不稀。浦树数行断，野田浴鹭飞。舣舟当斜日，楂梨带户扉。田父笑相就，浊醪罄依依。鸡鸣野烟白，犬吠南邻归。惆怅飘蓬客，余布未成衣。
过茅氏庄（清·徐文心）　　押有韵	一棹随断冰，数家隐溪口。鸡犬聚群游，场圃登前后。夕阳下桑榆，寒花被古阜。岁宴会有终，壮心空复负。感此念蓬蒿，聊尔倾斗酒。
贫女怨（清·徐文心）　　押尤韵	不羡明珠佩，偏来一片愁。可怜闺里月，圆缺几春秋。命岂荆钗薄，容窥玉镜羞。寒衣空自携，相忆浣溪头。
