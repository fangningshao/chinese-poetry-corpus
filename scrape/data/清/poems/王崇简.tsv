寄赠申凫盟（清·王崇简）　　五言律诗　押歌韵	秣陵云扰后，寤寐忆君多。吾道存薇蕨，风尘乱薜萝。遐心栖大麓，清梦越漳河。何日偕瓢笠，幽嵓听浩歌。
舒章至（清·王崇简）　　七言律诗　押元韵	经岁犹然识泪痕，幽怀相向各声吞。惟余悲感心多愧，无复欢娱事可言。勋业漫期新竹帛，风尘可有旧桃源。天涯兄弟伤摇落，把臂如君今几存。
寄怀梁公狄内弟流寓宝应（清·王崇简）　　七言律诗　押侵韵	念子年来多病侵，鱼潜鸿杳信沉沉。奔腾昔日天涯泪，彫落余生岁晚心。万里风尘双须短，他乡客梦一镫深。何时携手沧溟去，瓢笠潇潇上翠岑。
杂怀（清·王崇简）　　七言律诗　押鱼韵	疏篱松影拂前除，闭径常回长者车。适意漫劳康乐屐，忘名不著子云书。岁时花月频沽酒，风雨黄昏独掩庐。最喜诗怀殊健逸，闲吟应可傲樵渔。
