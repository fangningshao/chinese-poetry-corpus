夏夕（清·张大法）　　五言律诗　押侵韵	烦暑消清夜，幽思入静林。好风时在树，明月动长吟。涧曲穿流细，花深落影沈。石阑贪久坐，凉气满衣襟。
望华山（清·张大法）　　五言律诗　押冬韵	晓过华阴道，遥闻古寺钟。下方才一望，天外削三峰。仙掌擎朝日，苍龙卧老松。西来几点雨，变作青芙蓉。
秋思同彭湘南赋（清·张大法）　　五言律诗　押侵韵	西风鸣古树，天地气萧森。叶瘦千山色，人空万壑心。清琴间昼永，高雁入云沈。之子不归去，幽林枉自深。
