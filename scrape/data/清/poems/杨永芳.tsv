送李翼兹进士出塞省亲（清·杨永芳）　　七言律诗　押侵韵	征骖北望气萧森，塞草茫茫此独寻。小骥养成初识路，慈乌啼处尚无林。玉关屡入孤臣梦，沙碛先驰孝子心。感得路人称叹日，黑河秋雨泪痕深。
虎渡口（清·杨永芳）　　七言绝句　押尤韵	开府南荆据上游，六朝如梦水空流。惟余一片龙山影，半入江楼半柁楼。
夕阳亭（清·杨永芳）　　七言绝句　押阳韵	衣涴缁尘鬓染霜，更无心事话兴亡。夕阳亭下一杯酒，洛水无声秋梦长。
