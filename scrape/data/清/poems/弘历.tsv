过青县（清·弘历）　　五言律诗　押庚韵	古县河干枕，青青柳向城。万民孳益庶，百室数犹盈。总藉衣食养，安能粟帛赢。怜他瞻仰切，几里步随行。
兴济坝（清·弘历）　　五言律诗　押庚韵	易闸兹为坝，议因辛卯行。脊犹出水尺，涨乃泄川平。北固晏津郡，东虞潦泺氓。一兴利一弊，要度重和轻。
闻畿南得雨（清·弘历）　　七言律诗　押支韵	盼雪侵为盼雨时，浓阴屡作泽徒迟。奏章才隔三百里，春甸欣逢六寸滋。不解对兹仍惄若，更希自彼遍膏之。同云过午重铺厚，雨雪均佳伫待施。
舟过峭帆亭戏咏（清·弘历）　　七言律诗　押真韵	虚亭若翼枕河滨，归迹芦台纪创新。句缅陆游真作者，诗题张斛定何人。那称考古志书博，只爱觐光民意亲。却是黄头善持重，妆帆催纤弗名循。
阿克苏桑椹因成八韵咏事（清·弘历）　　七言排律　押支韵	嫩条阿克苏初移，结实仍当五月时。食椹殊方迁献椹，曰栀尔雅讵为栀。只传乌白原恒有，讶见丹红实出奇。诡异宁同尺以计，硕魁真比寸犹欺。迎眸磊落诚轩意，可口甘芳孰朵颐。鲜进凤围欣远奠，熟颁鹭序沐恩滋。衔残漫拟樱桃诮，解热奚劳甘蔗随。分赐莫将容易看，洸洸曾用济王师。
阅兴济减水闸议改为坝，命侍郎郎裘曰修至其地与总督杨廷璋、藩司周元理会堪集议，诗以示意（清·弘历）	青县兴济闸，缘减运河水。中流行御舻，高出见闸底。去岁夏霖盛，率已泄由此。其奈至津城，犹余二百里。更无杀涨处，潦行乃所以。因之图再减，芥园请示指。意欲稍移南，回跸当细揣。而此底实高，闸墙亦壅蔽。况兹足浮送，无虑转漕滞。拟易闸为坝，更低尺以几。减之以其渐，缓急庶可恃。然未能自信，博议命详视。
命免天津府及顺天府所属积欠诗以志事（清·弘历）	休助古有云，怀保今所勉。昨岁此地灾，赈赒期均遍。巡方兹目睹，幸逭沟壑转。然未经见多，加惠讵宜缓。两府界壤连，受沴苦弗浅。三州及八县，旧欠概与免。武清独无欠，岂不向隅叹。蠲供十之五，用意旌良善。麦收倘得半，庶少济屯蹇。是惟赖天恩，非吾力能办。
题峭帆亭（清·弘历）	峻坂策快马，直下无留停。顺水方行舟，峭帆趁风轻。胥称适意时，止处应图平。苟其恣一往，其害实堪惊。是地运河岸，乃有峭帆亭。挂帆抑观帆，其语原未明。吾谓观斯可，天道恒亏盈。
