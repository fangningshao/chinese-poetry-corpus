茶庵招游西溪答之即坚其约次韵（清·丁丙）　　七言律诗　押元韵	只消雨不恼黄昏，明发招邀出郭门。十八里中花更好，两三人约酒先温。水楼禅话交芦偈，野寺诗寻宿藓痕。试与软红尘土客，清名持较果谁尊。
借竹轩（清·丁丙）　　七言律诗　押先韵	瑞隆院里翠黏天，看竹曾传北宋年。玉版禅赊烧笋客，金题赞乞散花仙。窗帘大好辉千个，风月何烦买一钱。登眺愿资双不借，最清凉处独高眠。
送庄四归毗陵（清·丁丙）　　七言绝句　押覃韵	离怀折赠柳毵毵，春到旗亭酒正酣。铁笛一枝催梦醒，梅花风雪满江南。
黄浦道中（清·丁丙）　　七言绝句　押庚韵	黄浦江头夜月明，青龙桥外暮潮生。廿年重抚疏疏柳，输与凉蝉自在鸣。
筠轩丈以雁山茶饷客（清·丁丙）	雁山色如古鼎彝，丹砂翡翠青瓜皮。四十九盘云合离，一百二峰烟芬菲。客儿游屐独见遗，诺讵那至开初基。沈记薛赋彰希微，閤南北兮谷东西。泉膏石髓蒸华滋，五珍之产茶尤奇。梅公诗句高品题，阮家仙种是也非。清明节过谷雨霏，新芽一枪还一旗。武火焙足文露晞，瓶盛箬裹致远宜。铁翁得之笑解颐，新年招集吟朋嬉。小小炉子涂红泥，雪余檐滴烹珠玑。蟹眼鱼眼声澌澌，恍疑瀑在龙湫飞。煎成浅盏浮琉璃，色香味与阳羡齐。座中二老先忘机，裹粮曾踏芙蓉溪。重圆茶梦疏朝衣，鲰生亦幸清诗脾。所嗟互市来西夷，茶纲岁入千朱提。可怜军火无穷期，不抵防海一日糜。兹茶隐秀与世违，解渴不屑沦鲸鲵。主人论敌有余凄，苦心茶味其庶几。更期八尺支杖藜，雁湖绝顶轻攀跻。春茶采采归来兮，延年益寿同丹荑。
叶盘新摹丁敬身隐君像属题（清·丁丙）	砚林钱塘江上人，祖述龙泓丁隐君。负米踏麴供其亲，余力读书常龂龂。下数汉唐上周秦，鼎彝碑碣通《说文》。篆刻绝艺无等伦，与诸鸿博张一军。词科掌录扬清芬，庭前诸子皆有闻。张纱古弄屋荆榛，集庆寺后荒秋坟。独留遗像传风神，抱膝坐石全天真。叶子好学忘清贫，暇操铁笔镌贞珉。私淑前哲香瓣薰，艺林名重同千春。
