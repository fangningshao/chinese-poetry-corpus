由湘潭入衡山（清·杨瑞）　　五言律诗　押阳韵	浮家非得已，幽事爱江乡。山郭明残黛，人家半夕阳。浪吹鱼子细，梦近蓼花凉。亦抱图经看，苍梧望渺茫。
惜桃花（清·杨瑞）	城南斜日桃千树，细骑轻筇此中去。近桥一树红不同，立尽东风娇欲语。路回疑入武陵溪，寺近错认玄都非。明霞攒簇疑无路，胭脂小片沾人衣。风风雨雨势太恶，昨日花开今日落。花开花落花岂知，楚血湘魂共萧索。可怜豪华满眼新，明珠金雁成埃尘。晓露滴残金谷月，夜乌啼断玉楼春。玉楼金谷人几在，明岁花开颜不改。绿茵踏藉争肯来，华发凄凉不相待。当时游侣尽能诗，意气傲兀倾豪卮。一曲遥闻《折杨柳》，《黄》陌上谁家吹。月澹烟疏一搔首，浩歌且尽湘醽酒。
晚过塘山口见河柳离披感赋（清·杨瑞）　　押支韵	无复江干小泊期，记曾相见憾迟迟。十分宛转隋宫梦，一段萧骚灞上诗。落日残鸦流水外，断云微雨暮帆时。不知谁解《黄曲》，十月河梁又别离。
