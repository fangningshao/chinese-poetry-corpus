剑门（清·王誉昌）　　七言律诗　押元韵	神丁辟得一峰尊，苍翠曾留斧凿痕。界截黄尘森似剑，罅通碧落倚为门。迎寒山爽惟余骨，入夏云奇剩有根。顽块不须争项背，三台五老尽儿孙。
舟泊武林城外因忆新安会稽之胜赋呈确庵夫子志别（清·王誉昌）　　七言律诗　押冬韵	四月河桥绿酎浓，篷窗歌咏自从容。人间草木馀春梦，劫后湖山又晚钟。学溯考亭开雾障，书探禹穴破云封。重期此后追随处，知在烟萝第几峰？
过东郊故园追和家大人韵（清·王誉昌）　　七言律诗　押真韵	昔年亭馆筑城闉，此日重游自怆神。十亩仅传三世业，一身已作两朝人。门前碧草埋荒径，楼上青山认旧邻。记得趋庭分彩笔，也教题咏药栏春。
鹦鹉词（清·王誉昌）　　七言绝句　押青韵	翻为多情损性灵，断魂还认陇山青。何因得证摩尼塔，一卷笼中《般若经》。
