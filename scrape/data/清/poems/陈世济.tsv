辛巳春朱画亭黼馆于小山书屋，见赠次韵（清·陈世济）　　五言律诗　押灰韵	暖日芸窗启，清风绛帐开。春随佳客至，鸟和好音来。岩树玉为骨，峦云石作胎。拈毫有高咏，犹见小山才。
春雨薄寒同画亭莲仙分赋（清·陈世济）　　七言律诗　押麻韵	薄暮轻寒透碧纱，素心晨夕度年华。平堤绿掩萋萋草，深巷红销点点花。酒罢萧斋怜楚客，衣添画阁忆卢家。相逢共惜春多雨，门外烟波万柳斜。
叠韵再赋（清·陈世济）　　七言律诗　押麻韵	沈沈春色掩窗纱，颇讶连宵避月华。细雨暗催三径竹，轻阴好护一庭花。琼楼此际停歌管，金勒何时问酒家。自觉消寒吟力倦，挥毫多半墨痕斜。
拟高青邱梅花诗九首（清·陈世济）　　七言律诗　押灰韵	寒气森森护石台，琼林都向碧山栽。天低野阔雀方至，树老香疏蝶未来。缟袂夜深还积雪，铁衣岁久忽生苔。东风消息江皋动，数点先从岭上开。
