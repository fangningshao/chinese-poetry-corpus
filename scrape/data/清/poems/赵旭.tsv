辑桐梓耆旧诗略漫题（清·赵旭）　　七言律诗　押豪韵	夜郎文献委蓬蒿，次第搜罗敢惮劳。守素夙耽人物志，钟离最爱土风操。九原可作交应密，一语能传死亦豪。怅望枫林青映月，魂归听我诵声高。
登修文署中双桂亭（清·赵旭）　　七言律诗　押庚韵	绕郭寒烟与树平，身先鸿雁作南征。山川雨后翻新洁，天地秋来变老成。疑事难从千古问，奇才不择九州生。微闻已奏滇池凯，投笔何人万里行。
天门洞（清·赵旭）　　押养韵	言寻天门洞，早春惬幽赏。百折缘涧溪，一径拂榛莽。然松拾路入，未可计寻丈。冷风摇火光，老蝠骇腾上。横石限如阈，蛇行不敢仰。前奇已我领，后胜方客奖。力弱心乃强，境递神忽朗。石笋矗空立，阴泉迸隙长。触目呈众形，惊耳纳群响。万怪孕一腹，造物何所仿。疑有避秦人，全家此中往。
夜行（清·赵旭）　　押梗韵	夜行虎峰下，露重毛发冷。风过闻泉声，林尽见天影。出冢磷不飞，宿巢鹘先警。回顾山城中，残镫碧囧囧。
九盘子（清·赵旭）　　押个韵	山北路如槽，山南路如磨。邮亭塞其坳，古佛苔蚀座。雄风生半空，云曳山光破。仰攻犯矢石，一守应万挫。隘官久已裁，行旅坦然过。缅怀刘大刀，夺险伟征播。后来王节悯，藉此集将佐。形胜人必争，岂宜防卫惰。一盘一踌躇，忘却早行饿。
九坝（清·赵旭）　　押洽韵	凶山锯齿排，槁壤釜底狭。恃兹竟倡乱，狂徒岂畏法。激变纵有由，芟夷关夙业。事平不值哂，势盛任威胁。强拒弱则避，首鼠甘与狎。后死如见贼，几人志不怯。官勿蜣转粪，民防虎出柙。好安上下分，重见王泽洽。
