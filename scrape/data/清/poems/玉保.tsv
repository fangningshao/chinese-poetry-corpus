宿大觉寺（清·玉保）　　五言律诗　押寒韵	信宿招提境，西风坐夜阑。不知岚气近，但觉客衣单。径折泉争赴，山高月易寒。更无尘世想，倚枕笑邯郸。
弈枰（清·玉保）　　五言律诗　押侵韵	一著谁能让，枰中莫苦寻。不曾闻落子，何处有机心。局外观常静，谈余数亦深。自来疏坐稳，狡狯性难任。
西山道中（清·玉保）　　七言律诗　押元韵	极目西山宿雾屯，行行小憩叩柴门。蒹葭风冷澄秋水，荞麦花开带远村。担榼快闻呼妇子，筑场几处散鸡豚。田家剥枣争留客，丹实离离压短垣。
昆明湖（清·玉保）　　七言律诗　押齐韵	万顷烟波望欲迷，石桥风定乱蝉嘶。云浮金凤巢阿阁，日照铜牛卧大堤。燠馆凌霄丹嶂迥，水师校战彩帆齐。圣皇自有平时备，郑重将军旧鼓鼙。
题覃溪前辈朱碧山银槎图卷（清·玉保）　　押灰韵	酒泉无源天上来。酣嬉往往沈雄才。欲挽狂澜导东海，仙槎缥缈银为杯。有元朱氏创酒器，张骞轶事形模开。雕锼密栗详款识，携来满几云皑皑。当时虞揭恣玩赏，竹坨雅咏尤工裁。覃溪先生非饮客，制图毫发何精该。我对此图重叹息，匠心独造惊风雷。小器易盈此能受，光涵天宇穷八垓。欹器易侧此不倚，平凌海市浮蓬莱。向使此槎无识者，沈沦市肆同樽罍。贩夫俗子任酣畅，淋漓颠倒缁尘埃。一自拂拭遭巨眼，练光浮蚁澄香醅。艺苑图书共灿烂，尽洗醉眼登天台。从来奇物不终晦，安能酒食相趋陪。伫看什袭进天府，鸡彝龙勺辉去台。
宿姚家庄（清·玉保）　　押药韵	驱车投荒村，夕阳满林薄。田家重款宾，殷勤开草阁。自云城中人，家世久萧索。徙居牛栏山，胼胝事耕作。薄田仅数亩，糊口异飘泊。迄今三世余，母子保藜藿。城中多族党，当时竞炫烁。一再过其门，嗣续叹日削。担种两不能，此身竟何托。白屋无冻馁，朱门有沟壑。君看贵家子，往往悲中落。闻言心惨凄，是非感今昨。凉月隔林来，西风卷疏箨。
