雨（清·刘秉坤）　　七言律诗　押元韵	十日愁霖不出村，溪烟山雾昼长昏。木绵积雨多辞树，水气如云欲到门。无复故人话朝夕，偶从田父牧鸡豚。舍南剩有群鸥至，极目荒塍满稻孙。
答杜唐伥讯蒋吉亭所赠铁笛次韵（清·刘秉坤）	六州之铁不铸错，铮铮蒋生人中豪。治铁凿孔作横吹，鸣之呜呜山月高。粉黕野丹黮易此笛，从兹当废蕲州竹。小杜作诗问诡谲，凉吹汉部将安属。觱𥳊筝琶皆凡响，羌管修长此独缩。律中黄钟糅漭瀁，朅来为君歌一曲。水龙吟罢海天青，湘灵一奏蘅芜绿。那无劳叨答山鬼，只合赏音索木客。不然独洗耳尘清，一声吹裂山头石。
