步西院作（清·刘曰萼）　　五言律诗　押青韵	客意如春倦，西堂暂此经。风间花上帽，人静鸟趋庭。水色穿帘白，棠阴出院青。题诗问窗竹，记否一年听。
河西务早发（清·刘曰萼）　　五言律诗　押蒸韵	落落晨星大，荒荒海气蒸。戍楼咽霜柝，水驿闪风镫。夷骑往来熟，尘沙感慨增。劫灰何代寺，我欲问胡僧。
秋日馆中述怀（清·刘曰萼）　　七言律诗　押先韵	秋树人家水郭烟，高原乐事自年年。一镫梦雨初闻叶，八月飞花正采棉。御岁那抛新白纻，谋生只办旧青毡。早知苏季夸金印，不换城南二顷田。
青县道中（清·刘曰萼）　　七言律诗　押庚韵	蓦地新寒雨后生，黄花黄叶水边明。栖烟千点鸦争树，叫月一声雁过城。远浦湿连村寺晚，片帆归带海云轻。遥看直北长安路，双鬓飘萧十载情。
昆明湖杂咏（清·刘曰萼）　　七言绝句　押文韵	石瓮山前日又曛，绣漪桥下水沄沄。金辽往迹残碑少，谁问湖边耶律坟。
