拟元次山舂陵行（清·柳商贤）	徵求日以繁，逋欠日以积。斯民丧乱余，哀哉生计拙。大户尽逃亡，小户遗单孑。可怜墟里间，往往炊烟绝。去年又歉收，亩谷不盈石。尽室一饱难，愁肠蕴百结。刺史职抚字，何以安兀臲。流离尚未定，官符下稠叠。国用有常经，敢不勤督责。频年普蠲减，朝令非甚迫。奈何期会逾，罪谴懔莫释。起视鸿雁嗷，哀哀满中泽。田园非所靳，儿女非所惜。独恨受者谁，相与增哽咽。百死余一生，那忍更摧折。朝廷鞭扑具，岂为穷黎设。况复室悬磬，鞭扑亦何益。忆昔奉简书，此邦移节钺。帝曰咨汝才，努力务存活。圣人重爱民，敢惜一官掷。私愿宽法令，起死而肉骨。庶几流亡归，稍稍复征额。民穷盗贼源，谁其鉴覆辙。流涕为此诗，輶轩尚采择。
慈仁寺（清·柳商贤）	慈仁寺里双古松，霜皮铁干蟠半空。枝柯纷樛宛成盖，盛夏凛烈生长风。我来冲暑憩松下，鸣涛谡谡骄阳中。禅堂深窅梵诵歇，一声两声花外钟。閟殿载瞻般若像，巧制不与寻常同。庄严璎珞肉相好，僧言窑变非人工。更有佛画惜未见，蛛丝烟炱尘久封。虚廊窈窕暮烟合，西山一点青濛濛。吾乡亦有佳山水，朅来踪迹惭飘蓬。素衣尽缁面目槁，不如归去聊从容。林屋幽邃甲天下，芒屦一双支孤筇。银床石室许相访，穷探或与灵威逢。
