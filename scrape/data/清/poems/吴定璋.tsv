读文信国题颜鲁公祠诗碑（清·吴定璋）　　七言律诗	丞相征兵汗马驰，鲁公祠下特题诗。不图一旅勤王地，同此空弮冒刃时。慷慨悲歌存《正气》，淋漓碧血满《桓碑》。两贤心事真千古，落日西风戈欲挥①。
补衮图（清·吴定璋）　　七言绝句　押真韵	杏花红锁玉楼人，试拂山龙日正春。愿得圣朝无阙事，不烦纤手号针神。
漂母祠（清·吴定璋）	乞食亦偶然，一饭何足道。针砭英雄人，为德不望报。王孙师其意，矜伐祸宁召。我来淮阴里，怀古一凭吊。贤母风渺然，荒祠叹欹倒。惟见淮水清，东风长浩浩①。
见雁（清·吴定璋）	北雁亦无情，叫月自南去。欲将一行书，托汝遥空寄。远影没横云，怅望银河曙①。
