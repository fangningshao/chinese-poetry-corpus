神清宫（清·白永修）　　五言律诗　押庚韵	山脚夕烟横，披烟谒上清。云中樵客斧，天际羽人笙。入户群椒矗，升阶万竹平。虚堂绝尘想，岂复梦魂惊。
题少隅诗卷（清·白永修）　　七言律诗　押侵韵	猎猎长风吹日沈，老松千尺作龙吟。径携仙人绿玉杖，来听太古朱丝琴。岭头孤月一何净，浦口暗潮相与深。不识寥寥天壤内，几多倾慕托知音。
青竹杖歌（清·白永修）	男儿不得遍览天下奇，荒村埋头如茕嫠。几度赍粮甫欲出，行蜗复缩故壳栖。忽然两腋生羽翼，腾骞身疑跨蛟螭。五岳饱看日未晏，时闻耳畔猎猎寒风嘶。握中不知是何物，但觉滑润胜琉璃。谛视始惊一竹杖，乃葛仙翁之所贻。质坚色净高九节，太乙不敢夸青藜。嗟余微生逐蠓蠛，仰屋著书自笑痴。未与仙翁有夙分，何来投赠蒙提携。得非游痴结胸往，无力造物哀我穷黔黎。归来高挂那敢拄，晓色著壁横苍霓。杖兮杖兮勿化蜿蜒去，扶我更上青云梯。
