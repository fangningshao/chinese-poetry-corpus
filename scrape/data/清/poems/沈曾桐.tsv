题徐鞠人同年北江旧庐图（清·沈曾桐）	海王置官烧琉璃，迤南有井清且漪。北江先生旧卜宅，百年徐子来居之。北江抗疏击权贵，头颅分与欧刀期。天王圣明臣不死，投荒万里百日归。徐子起家官禁闱，风流文彩高山思。读书尚友眼如月，燕坐观世争虫鸡。甲午之年海水飞，徐子忧国如輖饥。袖中一疏帝动色，坐决成败如蓍龟。惜哉玄黄有翻覆，九关虎豹吁可悲。君门潭潭士气死，柴户奉母莱衣嬉。中庭花发莺乱啼，高堂绕膝孙含饴。岁时伏腊召亲友，上堂鞠𦜕陈一卮。僧弥法护自师友，一门妇子无嗃嘻。人生此乐讵易得，天意枯菀真难齐。玄冬凛冽谖草萎，眼枯泣血惊乌栖。后先死孝真一辙，麻衣雪涕称孤儿，我昔升堂拜圣善，图中光景犹能追。观河性存面已皱，论交十年倏路歧。春风劲厉河冰澌，送子执手情凄其。他年史笔传滂母，更溯机声镫影时。
