宿田家（清·邹卿森）　　七言律诗　押支韵	小桡风渡日西时，士室相邀敢后期。亦自有家容我宿，岂缘无米寄人炊。秀眉稚子知难字，折臂村翁爱夜棋。同是农桑劳悴客，一宵判与醉中嬉。
初夏乡居（清·邹卿森）　　七言律诗　押灰韵	四月阴成已送梅，野人相见喜深杯。莲塘水煖收鱼子，兰径泥开避笋胎。梦断高城听夜柝，吟余小阁散空雷。楚山巫峡无消息，帘卷西窗雨正来。
惠山麓观枫林二首（清·邹卿森）　　押阳韵	杖策披枫林，杳然秋山长。丘陵芥纡互，松柏滋烟霜。幽响出丛木，回飙亦已凉。目纵情更延，清泉闻空香。兹游复不易，恻恻情内伤。遐思结遗音，日夕劳相望。
