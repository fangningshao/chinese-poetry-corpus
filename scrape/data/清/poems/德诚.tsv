黔山（清·德诚）	天地英灵幻奇谲，浑沦元气相抟结。郁积既散成风雷，无所发舒倍蓬勃。凝鍊又久难为容，因之平地涌屹𡾐。名山巨镇遍天下，巀嶪峥嵘难指说。但惜见者无二三，今至黔中聊补缺。峻岭崇山千万重，不断巑岏真峭绝。大者不测几何寻，森森直上插天阙。小山以及培塿卑，接连亦若儿孙列。有时排次如弟兄，有时重沓如补缀。有时巧极呈玲珑，有时怒出形突兀。独立或无朋俦随，对峙或犹夫妇别。鸟飞兽骇蛇蜿蜒，虎伏龙蹲人挺杰。互路弥漫云气蒸，频朝断续流泉咽。斩齐绝壁谁攀跻，空嵌悬磬神施设。中有仙人辟洞天，抑教魑魅藏窟穴。擘险当年倩六丁，虽开鸟道难通辙。往来行旅叹艰辛，一入三危愁辔折。万丈崖高陡涧临，危桥半圯欲摧裂。石梯苔磴脚不牢，握索引藤弥竭蹶。飞崖欲堕压头低，乱石将崩著足滑。莫以痛哭嗤退翁，到此谁能免癯惙。要须兢业慎前途，纵教万仞终超越。傥轻险道骋驰驱，焉保生平不蹉跌。
