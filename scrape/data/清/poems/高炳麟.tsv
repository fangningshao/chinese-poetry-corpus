禹陵诗（清·高炳麟）	维年癸丑春二月，我来会稽探禹穴。乍看庙貌极巍峨，松柏森然动魂魄。阴崖疑有鬼神护，深泽或恐龙蛇出。八年自昔集輴樏，万国于兹朝玉帛。生前宫室制不崇，葬后山林无改列。鸟耘后世不可知，三寸桐棺此遗迹。俗儒小生好傅会，往往神奇骋其说。金简绿字竞侈陈，童律庚辰矜创获。不感明德夸异闻，罔识当年疏瀹策。遂令四载随刊功，徒为神仙饰鸿烈。岂知禹贡纪方略，不用山经纷诡谲。往者洪流遍中国，下民昏垫何由释。帝咨岳牧惊怀襄，天顾蒸氓生圣哲。北安冀兖载壶口，南治荆扬过震泽。九河其浚九州同，四海分流四隩宅。乃因土地定征赋，竟奠山川免巢窟。贡金铸鼎罔两避，班师舞羽苗民格。身成绩用蛊终干，民尽讴歌世难绝。东巡会稽事如昨，祀典煌煌重于越。遐思终古此区宇，经岁圣神为计画。盘皇辟地娲补天，载笔荒唐贤者斥。羲农轩学递相嬗，礼乐兵刑渐增设。佃用耒耨渔网罟，陆居栋宇水舟楫。唐虞考绩先五臣，百姓昭明万邦协。当时禹亦共赓飏，独锡元圭登北阙。后来汤武及周孔，征诛笔削严斧钺。是皆功与姒王并，天壤纷纷留墓碣。我生好古先此览，不觉涕零沾窆石。井渫山阿永自深，碑存亭畔犹无缺。荒祠拜手独归去，夕阳西下波声咽。
