文选楼怀古（清·彭定求）　　七言律诗　押阳韵	县圃风流翰墨场，客心凭吊剧苍凉。掞文已撷江山丽，主器应扶社稷长。委巷年深尘刹暗，虚檐昼掩草庭荒。不知慧业归天上，可得神游近戴匡。
故阁部史公开幕维扬，城溃殉难，相传葬衣冠于梅花岭下，过而哀之（清·彭定求）　　七言律诗　押阳韵	极目层城古战场，忠魂飘荡恨茫茫。军中空道临裴度，都下无由仗李纲。碧血久从衰草没，白云遥带古梅香。吾来暗洒三升泪，仿佛灵旗下大荒①。
望日谒文山先生祠，时于中丞方议重修，用杜诗蜀相原韵（清·彭定求）　　七言律诗　押侵韵	信国孤忠汗简寻，荒祠凭吊剧萧森。旌旗曾仕吴疆色，丝竹空埋鲁壁音①。斜谷出师原比烈，睢阳仗节本同心。榱崩栋折劳兴复，瞻拜遗容一振襟②。
五人墓（清·彭定求）　　七言律诗　押灰韵	偶泛蓬舠绕郭来，摩挲墓碣久徘徊。重看俎豆登乡社，尚想干掫捍党魁。白刃争撄千载烈，青云并附九京哀。萧萧松柏凌秋爽，遗臭生祠安在哉①！
汤阴谒岳忠武故里庙像（清·彭定求）　　七言律诗　押歌韵	忠武乡闾驻辙过，柏阴森列更摩挲。辞家壮志凭孤剑，报国先声震两河。北窖攀髯魂正远，西泠埋骨泪偏多。天倾宋社殊难问，可奈乾坤澒洞何！
过淇县怀同年高振声给事（清·彭定求）　　七言律诗　押真韵	杏林追数旧游人，屹立朝阳一直臣。苦节偏能撄虎穴，孤忠肯惮拂龙鳞。藁街授首天刑速，郿坞燃脐国典伸。今日淇西容隐遁，停云冉冉感参辰。
邵二泉先生闲居四戒诗卷书后（清·彭定求）	昔闻廉公言，曾受孔子戒。讵惟莲社徒，严净超尘界。洗心密以藏，义阐羲皇卦。参之在性天，睹闻所未届。凛兹入德门，窒欲慎一介。上士敦躬修，力障堤防坏。伟哉邵夫子，道南衍宗派。正学人伦师，警惕恒匪懈。矢此闲居箴，砭俗寓深喟。哀彼夸毗子，纵度恣娱快。躁进而苟得，侈淫乃交害。四者实循环，酿毒甚蜂虿。覆辙盍鉴诸，沈疴须急瘥。置身廉让间，食色捐业债。皇皇澡浴勤，寸丝原不挂。粹然复天真，微阴去夬夬。精金汰沙砾，嘉谷弃荑稗。敬聆木铎鸣，底事徇膜拜。三复祇腹膺，心神顿潇洒。未敢缀卮词，牵延等菅蒯。
秋丁日补送文文肃姚文毅陈文庄三公神位入长洲学乡贤祠敬识（清·彭定求）	名教久沦替，榛蔓沿黉宫。乡祀古所重，论定百年中。庶几光俎豆，足与震鼓钟。云何僣且滥，势利纷交讧。沮丧诗书气，彫残礼乐容。遂令贤杰辈，避地羞雷同。近者更侈炫，郡邑淆所从。典司罔稽覆，名籍滋混蒙。峨峨三钜公，茂苑挺英踪。齐鸣朝阳凤，并跃云津龙。末运丁板荡，屹如鼎足重。丘山既合响，至今阙瞽宗。小子仰典型，桑梓维敬恭。清议永不磨，地以人斯崇。颓波存砥柱，后起当闻风。
