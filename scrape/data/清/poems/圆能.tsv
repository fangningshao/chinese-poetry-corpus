送宝林回里（清·圆能）　　七言律诗　押阳韵	秋风瑟瑟启行装，相送归帆下楚阳。出郭四围芦荻远，到城十里芰荷香。孤村野水添新涨，细雨青镫入晚凉。客里閒情俱莫问，好凭诗思寄沧浪。
忆又儒弟（清·圆能）　　七言律诗　押歌韵	野水新添曲槛多，无端世事怅蹉跎。西风万里归人少，明月遥天一雁过。祇为壮游羁瘴海，不堪老眼盼山河。心情已逐秋容减，何日相期话薜萝。
