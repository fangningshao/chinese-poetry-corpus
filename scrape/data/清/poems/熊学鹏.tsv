再答六司谏（清·熊学鹏）　　七言律诗　押灰韵	思君正咏池塘句，忽接鱼笺笑口开。狂熊于今犹未减，素心依旧不须猜。采风已有诗千首，遣兴何妨酒百杯。同在天涯怀凤阙，几时联辔入燕台①。
七里香限芳字（清·熊学鹏）　　七言律诗　押阳韵	雪魄冰姿淡淡妆，送春时节弄芬芳。著花何止三回笑①，惹袖犹馀半日香。竟使青蝇垂翅避，不教昏瘴逐风狂②。灵均莫漫悲兰茝，正色宜令幽谷藏③。
方司马惠九头柑柬谢限三字（清·熊学鹏）　　七言律诗　押覃韵	海壖残腊试霜柑，才挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎远行役，殊方佳味那能谙①。
赪桐花限龙字（清·熊学鹏）　　七言律诗　押冬韵	枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎珊瑚月下逢。好是年年誇竞渡，鲜妍如火映鱼龙①。
水仙花限冰字（清·熊学鹏）　　七言律诗　押蒸韵	淩波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层。不许纤埃侵皓素，檀心夜月一壶冰①。
台俗七月十五日为盂兰会至夜分放水灯为纪以诗（清·熊学鹏）　　七言律诗　押蒸韵	楚人尚鬼习相仍，高会盂兰放佛灯。释氏金莲三十里，石家银烛百千层。独醒难挽浮靡俗，空色浑①疑清净僧。最怪庄严成劫夺，肉山还有酒如渑②。
放洋（清·熊学鹏）　　七言律诗　押寒韵	趁晓乘潮海舶寒，清风相送出台端。片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难①。
梅（清·熊学鹏）　　七言绝句　押阳韵	一枝谁自江南寄，岛屿冲寒亦有香。绘出当年东阁兴，高吟不必忆何郎①。
台阳志别（清·熊学鹏）　　七言绝句　押歌韵	寒烟一片锁层波，归思离情两奈何。从此天涯人渐远，羽鳞惟望好音多①。
