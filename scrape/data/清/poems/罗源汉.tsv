观音崖（清·罗源汉）　　五言律诗　押侵韵	南海何人在，悬崖自古今。一龛藏世界，半岭有晴阴。我欲探龙窟，扪萝力不任。泉声送钟响，洞口白云深。
宿湘山寺（清·罗源汉）　　押纸韵	古寺一声磬，烟开见清泚。生平湘上吟，今到湘山里。湘水入海流，湘源浚自此。漓水走东南，两界注飞矢。不踏五岭云，空骇七泽水。颇闻祭川者，河源先海委。兹行探其本，乾坤一掌指。湘山连衡山，千里犹尺咫。
宿石鼓书院（清·罗源汉）	衡州之山多奇特，雁峰峙南石鼓北。周宣攻车不到此，佳名今古同烜赫。长松翳阁神所栖，断碣欹墙人不识。侧闻李宽建自唐，风雨年年秋草碧。凭临十里万家烟，远树撑天鸟飞没。其下绿净者湘江，左会蒸流环一玦。我因行役过此邦，荆榛满眼尘满臆。跻阶便问合江亭，吊古心怆访遗迹。韩张两人久不作，高文大章垂金石。剔藓循诵半模糊，发箧朗吟三太息。小憩危亭日影斜，登楼一眺乾坤窄。文名山斗今几人，吾道南来溯正脉。黄昏钟鼓催客卧，秋山月出寒江白。
