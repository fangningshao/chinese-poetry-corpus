浣溪沙（清·许玉晨）	翠竹阴深暑未消。玉荷池畔暗香飘。半规月影上梧梢。团扇倩人涂蛱蝶，画叉唤婢捲蟏蛸。小屏风底换轻绡。
菩萨蛮（清·许玉晨）	枣花帘外西风紧。玉凫沉麝馀香烬。灯影暗银缸。梧桐叶打窗。此情谁共省。泪湿红巾冷。寒雨又凄凄。秋虫作伴啼。
好事近（清·许玉晨）	春水碧漪漪，鸂鶒下来双浴。恰被落红惊去。剩浮萍新绿。小栏花韵倍嫣然，香睡午晴足。困倚画屏深处。又风敲修竹。
金缕曲（清·许玉晨）	昼永何当遣。向晴窗、开炉试茗，提壶洗砚。偏是珍禽檐间语，又唤绣床针线。谁省识、相思人倦。幸有墙东樱桃树，破东风、已觉红深浅。对妆阁，作清伴。凤城多少香轮碾。只闲门、一番新雨，绣苔凝遍。欲倩生花传幽绪，奈被江郎占断，但梦忆、故山清远。遥盼吴淞春波阔，恨锦鳞、不寄回纹转。馀芳泪，枕函泫。
