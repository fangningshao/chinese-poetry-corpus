花朝雪霁出三峡（清·刘树堂）　　五言律诗　押齐韵	片帆来天上，猿声不住啼。云横千树短，雪压万山低。锦水腾龙甲，春花衬马蹄。壮怀如可遂，定傍画桥栖。
初月（清·刘树堂）　　五言律诗　押东韵	乍见疑非是，哉生画阁东。不随银汉白，翻对夕阳红。映水连成璧，衔山曲挂弓。邀来光一线，照遍九垓中。
乞假省亲道中作（清·刘树堂）	曜灵无停照，亲恩无尽期。罔极歌游子，游子同念之。太真忠谅士，绝裾将何为。虽曰王室故，其如子道亏。繄予甫髫龄，绕膝时提携。趋庭秉彝训，圣贤以为师。澄清摅素抱，卓立树宏规。屡贻卞和叹，中途空徘徊。登高望四野，樵子采兰归。借问荷锄者，采之将遗谁。云是奉高堂，用以佐瓶罍。我闻樵子言，恻恻令心悲。关中变仓卒，路断音书稀。就徵参帷幄，刁斗靖京畿。运会无终极，寒暑有转移。桑榆荣晚岁，爱日贵及时。一官何所恋，去去安足辞。北临大行道，嵚巇险如夷。浮名不误己，眷顾在庭帏。岂复朝还暮，迹阻神先驰。回心消壮志，守拙罄乌私。宁与鸡雏偶，讵随鸿鹄飞。
宁郡未复大兵云集居民转徙悲不自胜（清·刘树堂）　　押阳韵	积雪连天白，重阴翳未光。边城飞羽檄，转徙泪成行。裋褐不完体，饥孩弃路旁。宁无慈母意，待哺有高堂。昔也栖丹穴，俯仰乐未央。中途一失所，饮恨百年长。豺虎食当道，白骨萎沙场。身死知何处，凄怆断衷肠。过者不忍闻，如渡深无梁。何时济舟楫，欢腾齐万方。
石穴吟（清·刘树堂）　　押先韵	陡绝羊肠道，崖居半壁悬。虹桥浮石磴，铁锁相勾连。仰观犹惴悚，凿险孰使然。征士视耽耽，悉索惫经年。居高宁不畏，失足坠重渊。水深陷犹后，火热避于前。烽烟何日靖，王道荡平平。闬闳安旧宅，稳步听流泉。
