去横山步仲兄原韵呈诸亲友（清·吕守曾）　　五言律诗　押鱼韵	旧业承三世，何妨更卜居。秋山人未去，老树叶先疏。作客偏闻雁，临渊且钓鱼。他年归兴好，还此读遗书。
岁暮言怀（清·吕守曾）　　五言律诗　押侵韵	少年空得意，及长惯忧心。税急田难售，乡遥梦互寻。疏风怜薄醉，暮雨逼长吟。别后恒相忆，应知鬓发侵。
乌江怀古（清·吕守曾）　　七言律诗　押庚韵	荒垒萧萧触目惊，乌江东注恨难平。千金急购英雄首，八载空劳子弟兵。古渡苍茫通利口，乱山合沓隔彭城。鸟啼似识兴亡意，犹自凄凉学楚声。
望嵩山（清·吕守曾）　　七言绝句　押删韵	三十六峰如髻鬟，行人来往舒心颜。白云蓬蓬忽然合，都在虚无缥缈间。
