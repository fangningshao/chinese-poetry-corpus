憩园秋兴易州署中（清·姚若蘅）　　七言律诗　押阳韵	园林雨后聚秋光，花影还依月影长。小沼水清蘋叶老，曲栏风暖桂枝香。野云行尽生岚气，山鸟飞来话夕阳。种秫公田多逸兴，固应人境两相忘。
挹爽楼眺雪次韵（清·姚若蘅）　　七言律诗　押支韵	一夜虚窗朔气吹，朝来世界换琉璃。楼头顿失青山影，林下联吟《白雪词》。冻雀无声花自落，寒梅有梦月应知。眼前竹石皆图画，欲假毫端试取奇。
泊渡口驿感怀（清·姚若蘅）　　七言律诗　押阳韵	风风雨雨新霜候，一点秋镫旅思凉。松菊未营陶令宅，琴书犹拥陆生装。时闻犬吠知村近，渐少更声觉夜长。莫向扁舟怨飘泊，连宵儿女和诗忙。
兴济镇（清·姚若蘅）　　七言绝句　押侵韵	大旗摇曳出疏林，寒垒荒屯傍水浔。却忆承平廿年事，军门细柳已成阴。
过静海县（清·姚若蘅）　　七言绝句　押鱼韵	水城百堵见廛闾，鱼米生涯乐有馀。渐觉津沽风物近，青红儿女钓人居。
菩萨蛮 自题《望云思亲图》（清·姚若蘅）	行人不共秋鸿返。劳劳盼断看云眼。悄立倚桐荫。忆亲停素琴。蕉心秋共卷。梦绕天涯远。不见华峰青。晚风吹竹林。
如梦令（清·姚若蘅）	一夜小庭疏雨。添得绿苔如许。晓起自凭栏，几簇玉簪才吐。无语。无语。闲看虫丝一缕。
