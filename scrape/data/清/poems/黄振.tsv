送王春明十二归锡山（清·黄振）　　五言律诗　押先韵	秋深黄叶里，人去断鸿边。落日低帆影，乡心隔水烟。山寒江上色，诗澹世间缘。好结临崖屋，观书种秫田。
古澹园（清·黄振）　　七言律诗　押先韵	一径秋阴向晚天，小园缓步意萧然。水衣绿破崩崖底，霜果红欹落叶边。屋倒祠堂留古像，人亡台榭剩荒烟。亦知名胜终难久，太息何曾有百年。
罗两峰来寓雨香精舍同片石梅原赋诗用台字（清·黄振）　　七言律诗　押灰韵	雨香旧址有高台，自古登临到此来。千载文章秋鬼哭，一番钟鼓断鸿哀。无端落叶因风聚，何处寒云向夕开。我是悲秋老词客，斜阳衰柳自徘徊。
