九日顾迂客雷阮徒招集吴山登高用昌黎人日城南登高韵（清·毛正学）	昨夜横山堂，柔翰频自弄。诸君各健举，独如蝇被冻。诗本吾家学，才尽迄无用。今朝吴山道，篮舆托后从。俄停陶岘舟，金尊呼客共。目瞩远近峰，一一迎而送。渔艇棹歌回，钓车卷断葑。落日浴平湖，水势兼天纵。急管杂繁弦，终宵亦倥偬。传语谢山灵，兹游不辞重。
叶已畦招集二弃草堂用昌黎醉赠张秘书韵（清·毛正学）　　押文韵	叶生我密戚，才名宿有闻。为儒号漫士，作吏称神君。十年卧丘壑，雅意在斯文。结庐横山畔，屋角饶烟云。芙蓉围清池，篱菊初舒芬。我来草堂上，邂逅沮溺群。促坐共传杯，丝竹鸣宵分。高踪媲猿鹤，正尔成一军。四筵歌既醉，起视各半醺。斜月在木末，清影微氤氲。聚会此时节，诸贤意何云。窃叹风雅途，俗学方纠纷。但知逐淫哇，不解谢膻荤。相将飏华袿，无复曳缟裙。笔端出细响，有若蝇与蚊。忍令芸薤臭，竟等兰茝薰。用是怀百忧，徘徊升大坟。诗教苦荒落，久矣待勤耘。谁者起任之，艺林当铭勋。吾党尚努力，乘兹日未曛。
