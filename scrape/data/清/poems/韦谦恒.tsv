王昭君（清·韦谦恒）　　五言律诗　押元韵	不恨丹青误，惟期报国恩。边尘如可靖，妾命不须论。月送关中骑，春归塞上魂。红颜安社稷，青史至今存。
寄徐孝廉位山先生（清·韦谦恒）　　五言律诗　押青韵	此日谈经客，先生尚典型。三朝头已白，八十眼犹青。人列儒林传，天留处士星。何时载尊酒，一访子云亭。
寄梁山舟侍讲（清·韦谦恒）　　五言律诗　押鱼韵	之子媚幽独，翩然返故庐。莼丝三月暮，贝叶一镫余。但见黄尘远，宁教白社虚。春愁满湖上，吟兴复何如。
过清流关（清·韦谦恒）　　七言律诗　押尤韵	东南半壁势全收，奕奕雄关据上游。五代烽烟余故垒，一天风雨入残秋。乱山自向孤城绕，野水还归别涧流。忽忆醉翁呼不起，独携尊酒倚高楼。
登姑孰城楼（清·韦谦恒）　　七言律诗　押尤韵	丹阳城接大江流，雉堞犹余六代秋。《白纻歌》随元子去，青山名为谢公留。楼台迤逦轻烟合，吴楚微茫落照浮。最喜女墙吟眺处，鸣榔声动见渔舟。
秋日雨后同朱笥河学士宋小岩洗马曹竹虚中允褚筠心侍读集汪持斋阁学邸舍时谈及邓尉山桂华之盛故有落句（清·韦谦恒）　　七言律诗　押灰韵	书局匆匆策马回，招要重到小蓬莱。半天雨势龙衔去，一片秋声雁带来。桑落肯辞今日醉，桂华应傍故园开。吴中风景资谈柄，促坐浑忘漏点催。
梦草亭独坐适八弟定旃洛中书至（清·韦谦恒）　　七言律诗　押鱼韵	碧梧深柳宛吾庐，短彴回廊任所如。孤艇泛从残雨后，好山看到夕阳初。池塘春草连宵梦，宛洛秋风尺素书。莫向南天频怅望，画图终日正相于。
常君殉节诗（清·韦谦恒）　　七言律诗　押元韵	独以书生能骂贼，当年英烈试重论。三刀讵足旌儒吏，一剑聊凭答圣恩。空祀桐乡频洒泪，谁招辽海未归魂。祇今凛凛馀生气，昔岭千秋有血痕。
与秦涧泉修撰话旧（清·韦谦恒）　　七言绝句　押萧韵	白下城边系短桡，故人重此对吟瓢。半帘晴雪围炉坐，拾得松枝话六朝。
