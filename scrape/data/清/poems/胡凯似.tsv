满江红 自感（清·胡凯似）	最是伤情，催人去、马蹄车辙。触目处、纷来愁绪，云山万叠。石咽泉呜幽涧底，树枯干卧斜阳侧。问此行，何日赋归来，难预决。计往事，浮云灭。满怀恨，凭谁说。听杜鹃枝上，声声啼血。顾我堪嗟如去雁，思家不敢看明月。把闲愁，勾却发狂歌，随圆缺。
浪淘沙 感怀（清·胡凯似）	娇养膝前身。远嫁辞亲。不堪重忆昔时情。忽见帘栊新月色，触动乡心。此际暗伤神。别恨纡萦。金炉香烬漏沉沉。底事愁怀消未得，欲诉谁听。
梦江南 初夏有怀（清·胡凯似）	还记否，剪烛夜深时。倚槛闲吟添对月，联床话雨杂敲棋。回首漫相思。
梦江南（清·胡凯似）	还记否，烹茗晚凉天。倩影已和花太瘦，离愁犹抱梦孤悬。江北又经年。
