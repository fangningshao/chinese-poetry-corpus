过样子岭（清·倭仁）　　五言律诗　押冬韵	流水送行客，寒山历万重。半空盘鸟道，一径入云峰。皓皓摩天雪，苍苍拔地松。红尘真远隔，我欲访仙踪。
宿野营（清·倭仁）　　五言律诗　押东韵	一水划西东，边关百里中。荒原衰草白，野火晚山红。寒夜霜侵幕，遥天月挂弓。叆江明日渡，击楫倚长风。
宿龙泉馆（清·倭仁）　　五言律诗　押青韵	暮色落郊坰，行人望驿亭。落霞随日尽，飞鸟入烟冥。村静人初息，途长马未停。龙泉栖止处，镫火已荧荧。
义州留题（清·倭仁）　　七言律诗　押东韵	第一边关气势雄，岩疆锁钥控瀛东。江涵鸭绿分晴霭，山拥螺青矗远空。百尺城楼高岭上，万家烟火夕阳中。雪泥我亦留鸿爪，题句龙湾愧未工。
题平壤快哉亭（清·倭仁）　　七言律诗　押青韵	风光最好传平壤，一夕星轺此暂停。东去江流千顷碧，西来山拥四围青。故人天末留诗句，美景檐前列画屏。何必颍滨夸胜迹，苏家独有快哉亭。
