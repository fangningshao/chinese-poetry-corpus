雨夜（清·周大枢）　　五言律诗　押麻韵	雨后江村路，新泥屐齿加。夕阳明晚稻，秋水倒疏花。碧岫披云出，红楼带树斜。渺然成独立，归咏后栖鸦。
春夜听雨（清·周大枢）　　五言律诗　押萧韵	东风吹不断，疏响入潇潇。酒醒镫初晕，人来梦未遥。散春连远陌，润物到枯条。他日添新涨，留痕绿未消。
寄家让谷古北口（清·周大枢）　　七言律诗　押阳韵	怅望长城万里强，地形人意两苍茫。新诗悲壮横孤角，古垒峥嵘吊夕阳。散牧千蹄边草白，射雕几片阵云黄。书生弱翰功名晚，不及军中有蹶张。
偕胡西垞稚威读书石林禅房张尔康赵韫山各以诗寄次韵奉寄（清·周大枢）　　七言律诗　押先韵	不妨丈室共谈禅，懒读《南华》第一篇。成佛未甘居谢后，论文那得在卢前。听钟野寺千山里，打桨寒塘万柳边。浮世积埃安可问，此生木榻会须穿。
汉宣帝行镫铜槃歌（清·周大枢）	周秦以前不易得，博古争求汉时物。行镫无檠制河东，上有啬夫名字勒。曾孙才类武帝雄，独以赏罚综群釭工。黄龙五凤作年纪，生平好尚将毋同。夜向甘泉祠太乙，羽盖芝旗拂云出。铜衔烛耀天衢，影落星河上白日。一自黄貂易黑貂，诸陵松柏风萧萧。此镫流落亦何惜，玉碗犹闻出市朝。土花分紫波分绿，更阅千年如电速。弃掷云泥两不知，高岸人间几成谷。翰林先生癖嗜古，入肆殷勤赎五羖。归来著手日摩挲，爱剧红肌十五女。一曲雕龙感慨生，转令旧事忆西京。铜槃只是无言语，何限千秋万古情。
海云歌（清·周大枢）	吾闻海上三神仙，曾城十二虚无间。巨鳌赑屃顽申秃，乘风徙去乘潮还。秦皇汉武无仙骨，不见金银耀宫阙。定识徐栾非浪言，真有蓬壶浮硉矹。东牟秋晚碧宇澄，阳乌浴翼投沧溟。浮云一朵起天际，绵邈千里连苍青。奇峰复岭倏腾掷，五岳真形变顷刻。赤城霞标建高紫，匡君瀑布垂修白。卧对真如宗少文，琴响泠冷动四壁。忽从浮槎弱水西，丹邱缥缈望丹梯。栖台百座林端出，鸾鹄千群烟际迷。拍肩把袂飞仙人，毵㲚羽服青霞裙。呼之欲下不肯下，笑我裋褐身贱贫。我宁住世趋埃尘，略欲识字窥皇坟。但作顽仙何足珍，上界官府还纷纷。亦有赤砂与白鹄，行人牛马车轮囷。若烟非烟缦五色，窈窕锦绣开青旻。信知造化弄奇诡，不独珠宫幻蜃市。我作长歌歌海云，萧萧声卷秋风起。
