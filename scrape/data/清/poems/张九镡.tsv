遣怀（清·张九镡）　　五言律诗　押删韵	惯作长安客，深居学闭关。微凉依道院，残梦别家山。世味宁如此，平生好自闲。秋风飘忽起，倦鸟未知还。
六榕寺（清·张九镡）　　五言律诗　押侵韵	题名看玉局，无复六榕阴。僧话茶烟久，人行塔影深。旃檀留法相，梵呗起清音。一宿宗门契，何缘净此心。
清凉寺居感怀（清·张九镡）　　五言律诗　押尤韵	六月清凉寺，萧然天地秋。树梢悬岳影，殿脚插湘流。蝉急鸦声静，钟迟梵语幽。灵山空扫地，暂得一登楼。
雨渡汾关却寄太原音信（清·张九镡）　　七言律诗　押文韵	长夏阴凉曙色分，山关南去傍横汾。津临雀鼠常疑雨，岳近蛟龙半作云。京国衣冠犹绕梦，天涯昆弟惜离群。息肩早慰高堂望，北顾音书几日闻。
晚秋广陵泛舟（清·张九镡）　　七言绝句　押支韵	红桥修禊冶春诗，载酒江湖似牧之。谁信一官烟月地，欧苏鼎立见丛祠。
义帝祠歌（清·张九镡）	南公伤心武关客，三户人烟悲欲咽。阿孙亦号楚怀王，居巢老人定奇策。牧羊立后原无功，卿子冠军非英雄。渡河九战钜鹿震，入关一炬咸阳红。将军自王等闲耳，徙帝上游嗟已矣。谁令击杀临江中，缟素翻怜汉天子。由来反掌成儿嬉，君家世将宁如此。舣船下马呼天亡，咫尺江东非故乡。亡秦必楚楚事毕，岭云郢树同苍凉。君不见郴州城西一抔土，碧血斑烂雪花舞。寒销白虎墓门空，更听明年啼杜宇。
信阳大雪（清·张九镡）	关门一夜嘶严风，鸡鸣霰集寒镫红。平明径问信阳道，风花飒沓云溟濛。凌兢驴影冻欲死，虽有健步难为工。客言河北艰难至，河冰十月声琤琮。太行雪片大如席，飞狐倒马谁能穷。劝君爱此琼贝色，此行所历将毋同。江淮咫尺动愁绝，轻烟点鬓如飞蓬。眼明竹树尚历落，手掇沙石皆玲珑。汝南城郭在何处，回首不见关南东。凭陵荆楚压淮蔡，青山一发来天中。冥厄塞前聚虎穴，嵖岈峰里留蚕丛。当年封狼据平地，长戈快戟森刀弓。悬瓠池边寂不备，坐令鹅鸭参军容。英雄闲道颇制胜，要与夜雪成奇功。豪吟对此意飞动，举杯一笑惊长空。
