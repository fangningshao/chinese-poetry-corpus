怀陈处士阳山（清·李果）　　五言律诗	老卧天池岭，寒松骨共存。人如陈仲子，诗是孟襄阳。有女尸蘋藻，无儿受缥缃。风流今已矣，忍更过书堂①。
泛艇木渎（清·李果）　　五言律诗　押覃韵	晨光初泛艇，流水枕清酣。风定晴湖渺，云生远岫含。梨花明月寺，芳草牧牛庵。多景灵岩近，乘春取次探①。
晚菊（清·李果）　　五言律诗　押寒韵	迎冬方吐艳，篱下竟谁看？岂敢伤迟暮，何妨历岁寒。孤怀原淡泊，独立未凋残。迟尔风前落，骚人佐夕餐①。
从弟至二首（清·李果）　　五言律诗　押歌韵	奔走怜吾弟，归来感慨多。风尘遭白眼，冰雪渡黄河。几作无家客，空为击楫歌。嗟余亦寥落，相对奈愁何？
关山月（清·李果）　　七言律诗　押歌韵	重关峻岭郁嵯峨，月色偏临绝塞多。万里寒生玄菟郡，三秋光射白狼河。黄榆风急传吹角，玉帐沙明照枕戈。最是空闺音信断，中宵愁听《陇头歌》。
范文正公祠（清·李果）　　七言律诗　押庚韵	石笋排空山骨清，范公祠庙俨峥嵘。独从天下关忧乐，尚想胸中富甲兵。晚穗迎霜遗断陇，寒乌啼日傍丹楹。先皇银榜龙章在，红树阶前交映明①。
示两儿（清·李果）　　押梗韵	初冬可读书，披帷对月影。困穷亦何常，天意默示警。所期在远大，忘此清夜永。经义纂孟荀，如汲得修绠。摛辞芟缪悠，百家足驰骋。蕴辉珠处渊，含英金在矿。世人竞目睫，欲语还如哽。但求寡悔尤，焉用名炳炳。
王将军剑歌（清·李果）	神物铸成干将手，三尺苍龙半夜吼。七星吐焰烛银潢，魍魉潜藏白猿走。将军匹马来疏勒，手握寒光边塞黑。赠将海内有心人，风吹一片无情色。半行籀文不可认，血花点点荆卿恨。平生慷慨思报恩，尊前睚眦何须问。
哭沈方舟三首（清·李果）	去冬送汝江上行，今年哭汝隔淮城。念汝寥落走四海，白头客死难为情。岂无当路可投足，苦心自许无人告，中夜辈歌恒刺促。
