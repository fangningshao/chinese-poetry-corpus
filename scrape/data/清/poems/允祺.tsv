乾清宫侍宴（清·允祺）　　七言律诗　押青韵	仙禁初舒一叶蓂，瑞云时向玉阶停。尧尊香满春前举，天语温多醉后听。无限恩光分几席，始知乐事聚家庭。年年此际陪欢宴，四海雍和万类宁。
白云寺（清·允祺）　　五言绝句　押养韵	山高每出云，有寺在山上。谁向寺中游，白云自来往。
双峰歌（清·允祺）	剑台北望得双峰，巍然耸出青芙蓉。彼此相依殊回绝，参差并峙何玲珑。枯藤屈曲蟠其上，仰看体势如虬龙。径仄岂容樵牧至，石高时见云霞封。就中瀑布倚空泻，淙淙声应千林松。游人到此奇绝处，顿令洞目开心胸。倚树徘徊不能去，泠然暮色无行踪。青沟此去知不远，禅关未见先闻钟。
