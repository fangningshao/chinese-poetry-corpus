落叶（清·贾田祖）　　五言律诗　押阳韵	梦里萧萧雨，惊看月一床。西风吹败叶，半夜响空廊。似我无依客，终年辞故乡。暂谋栖息地，狼藉避繁霜。
雨（清·贾田祖）　　押养韵	残镫耿犹照，凉气入虚幌。萧条风雨至，飒沓遍空响。晨起碧柯湿，微曦淡初上。衡门希来踪，心与孤云往。所思在江湖，烟蓑钓菰蒋。
题李北岳先生诗集（清·贾田祖）	十五才人江左出，吾郡三分已居一。斑斑古色擅宫王，六籍沈酣斗奇崛。缪公淡宕如春云，暮年删订细诗律。郭家处士何崎嵚，《升天》已入卢仝室。就中深厚推鱼川，昌黎玉局相差肩。不用钩章与棘句，雄神大力能回旋。绵津于此特珍重，压倒吴会雄词源。美人岂不玉堂贡，耳官失职悲迍邅。我生桑梓有恭敬，况乃泰华森真颠。当时太虚踞山斗，裁红晕碧徒便娟。公之音声协《雅》《颂》，谓宜俎豆追四贤。谁云寂寞五百载，看摩坚垒摇先鞭。济南文冢已崒嵂，苦欲质证无因缘。秋云木叶本奇绝，老宿再荷尚书怜。鸿篇伟制尽登载，朗如日月县瑶编。鸡林宝贵万口诵，荆山玉剖珠腾渊。淮海维扬古才薮，生天慧业公宜先。礼官论定百世祀，他时文苑其争传。
题杨青村先生诗集（清·贾田祖）	我生局束鸡瓮中，可怜萧索如衰蓬。岂惟五岳足未到，并此眼前山水无由逢。萤乾蠹死老残帙，何异候虫时鸟啼悲风。纪游往往羡康乐，神工鬼斧开鸿濛。《秦州》杜老斗奇崛，实与太白《蜀道》争两雄。后来手笔愧凡劣，譬以钝戈朽甲攻。崇墉夜来披点商丘刻，鲛人网布珊瑚空。秀野草堂出新意，遇佳山水留诗筒。淋漓泼墨更谁子，横绝独步青村翁。齐州九点罗心胸，玲珑雕刻青芙蓉。中原蜡屐回匆匆，蛮天宰邑凭祝融。洞庭彭蠡飞艟艨，中流绝叫惊蛟龙。万弩直射冯夷宫，彩丝吊屈心忡忡。欲呼湘累歌兰丛。吁嗟乎，丈夫薄宦路已穷，簿领朱墨纷相从。才雄天末少人识，顽烟瘴雨支吟筇。江东群彦坐台省，锵鸣玉佩陈钟镛。我读君诗悼君遇，忽觉清夜剑戟摩苍穹。急㸐瓦铛煮浊酒，为君感慨抑塞挥千钟。
丁酉春日病中留江都汪容甫暨李孝臣王石臞草堂聚饮翼日容甫北行为诗以别兼柬孝臣石臞（清·贾田祖）	苔荒草蔓半亩宫，不知户外春已浓。支离一疾肝肺攻，要脚驽缓成疲癃。锥子颖脱心丝空，绳床莫疗蒙头慵。汪子何来省龙钟，李王联袂其音跫。弥天凿齿劲欹逢，三君雁行于且喁。坐我琴书之房栊，家贫亦有虾鲑供。相与作达镫烛红，耳官失职悲不聪。高谈但闻声沨沨，心许不假言辞通。良觌累日宽尘胸，已疾捷若卢扁功，惜哉骊驹逝匆匆。我钦汪子灵光崇，五三八九经术鸿。文镵金石垂厚穹，阿谁相厄能两雄。邗江带水疏吟筇，何时下上偕云龙。仗君慧业开愚蠢，可怜踪迹如飘蓬。石臞又放湖千篷，剩我瑟缩吟悲翁。知己失散真路穷，出门惘惘迷西东。尔夔我蚿相怜同，望君重来鼓丝桐。
丙申岁仲夏洪稚存来自毗陵访予寓斋用王荆公和王微之登高斋韵奉赠（清·贾田祖）	兼旬不出双屐埋，翻瓢急雨天河筛。毕逋朝飞絷其翼，万顷瘴墨纷搪挨。我家泽国畏淫潦，愁城百尺高崔嵬。那无篇帙供獭祭，蠹死不入图书堆。索居谁怜子桑病，款关有客冲泥来。森然奇秀扑我面，一谈一笑皆快哉。忆昨官廨始识君，不须缟纻惟挥杯。手挽强弓穿七札，轧霄奇句惊九垓。看君阅世抱孤愤，三寸不律含风雷。其时列郡正枯旱，火云赪赫空天排。清秋气候似九夏，《瞻卬》有嘒明星台。忧时虮虱漫呼吁，与君烂醉怀且开。香山乐府拟属和，让君主敦吾舆台。双丸跳掷倏经岁，周南复此同欢咍。浊醪相劝尽今夕，安得有酒倾如淮。
