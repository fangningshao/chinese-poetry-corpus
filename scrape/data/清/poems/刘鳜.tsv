客馆蟋蟀（清·刘鳜）　　五言律诗　押真韵	生即不逢春，风霜遍历身。长鸣惟向月，入户暂依人。旅寄天蝼穴，寒铺落叶茵。客愁正繁剧，漫诉尔酸辛。
秋感（清·刘鳜）　　七言律诗　押尤韵	凭栏远眺仲宣楼，景物萧条逼晚秋。枫叶浸霞红石径，芦花飞雪白汀洲。笙歌梦踏扬州月，烟水贫无少伯舟。暝色苍茫天渐缩，蛩声四野为谁愁。
续送春诗（清·刘鳜）　　七言绝句　押支韵	遥忆去年三月晦，云笺曾写送春诗。情丝不断重重续，又是花残燕懒时。
落叶吟（清·刘鳜）	落叶离本枝，何为复合时？时晚多飘风，吹我荡西东。东西非故林，叶叶有悲心。心悲岁流电，拓落成微贱。下受泥涂污，高愁霜露寒。安得邱与壑，零星簇作团。团团守根株，勿论荣与枯。
