盘山双峰寺（清·芮熊占）　　七言律诗　押先韵	对立双峰插碧天，中分一径透苍烟。南山日照千林迥，北谷风号万壑连。地隔寒暄难纪岁，僧无甲子不知年。我来静室惊幽客，入座同参柏子禅。
河北废寺（清·芮熊占）　　七言律诗　押元韵	数尺荒沙没短垣，半弯秋水抱禅门。空林叶落牛羊牧，曲径苔深鸟雀喧。县铎仅存清响寂，断碑难认暮烟昏。参天剩有孤松在，万斛洪涛泻古原。
自林亭乘舟至小盘（清·芮熊占）　　七言绝句　押尤韵	林亭晓起驾轻舟，一叶飘飘任所游。日涌苍波红似洗，无边烟景望中收。
