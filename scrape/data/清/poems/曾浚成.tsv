陈和斋出入敬惜字纸率此敬跋（清·曾浚成）　　七言律诗　押蒸韵	早识书文代结绳，流传千古气薰蒸。零钩讵忍沟涂弃，剩画奚堪溷浊凝。悉付洪炉归造化，更投学海泛泓澄。如君布置心良苦，先圣英灵久式凭①。
题赠和斋甲戌1814年董建中社奎楼（清·曾浚成）　　七言律诗　押真韵	衡文大宪素遵神，海外奎楼拟聿新。同事诸贤多袖手，惟君应命独劳身。鸠金搆得规模峻，制器图成俎豆陈。自是瀛堧罗斗宿，长教翰墨永生春①。
赞和斋陈先生总理引心书院十三年（清·曾浚成）　　七言律诗　押先韵	引心院建十三年，惟日孜孜为劝贤。讲席宏开陶伟器，文坛结构选青钱。群材喜得登云路，主席欣看八月仙。艺苑书勋名可久，歌诗祝颂乐无边①。
庚辰1820岁来郡考试閒步引心书院诣文昌寂凝坛及准提寺吕祖庙见其栋宇坚牢门屏巩固规形体制迥异昔时询诸守院人稔知陈君廷瑜勤劳董脩从事十三年不厌不倦方得遹观厥成余闻而心慕之不揣鄙词歌以为赠（清·曾浚成）　　七言律诗　押灰韵	三教回环气运开，文坛佛座接仙台。凭依在德昭灵感，蕴藉为功达化裁。慧眼时观龙轴降，灵符画引鹤书来。百年故址今殊昔，董倡奇勋实伟哉①。
准提寺创建已百馀载供奉准提佛母并诸神佛为比丘尼住持焉后尼死失及星散阒其无人香火萧条只存前后二殿虽有北畔店屋作本寺香资然亦典质人家矣而寺宇坍塌炉冷烟消偶至其地令人生寥落之感嘉庆十三年1808增生陈廷瑜等倡议重兴次年即捐资赎回北畔店屋修葺前后两傍寺宇暨所倒坏店屋斋舍香火始复迨二十二年1817再小葺户牖瓦甍佛座神居颇称安稳二十五年1820复捐资重脩各殿堂妆塑佛像修置神龛补造器物又复灿然可观焉呜呼寺观盛衰关乎气运惟赖善信君子敦行不怠维持调护以兴衰而振废自兹以往将见香烟䅖灯彩辉煌较前尤盛焉因作诗以（清·曾浚成）　　七言绝句　押元韵	一片真诚卫佛门，几番首倡葺秪园。浮屠七级思功德，自觉芳名万古存①。
