春日偶成（清·王德爵）　　五言律诗	风尘今老矣，且乐我箪瓢。医学传三世，恩波沐五朝。襟怀常落落，心境自嚣嚣。春日浑无事，吟成信手钞。
怀内堂弟詹雪樵司马（清·王德爵）　　七言律诗　押支韵	客燕呢喃寄一枝①，碧窗水馆细评诗。西风黄叶秋声里，疏雨红镫夜话时。粟影此身同物外，杨花如梦又情痴。屋梁月色思君甚，忆否江南杜牧之。
中秋无月（清·王德爵）　　七言律诗　押文韵	月到江南不肯明，良宵风雨又纷纷。何人梁苑歌千里，今夜扬州欠二分。误我寻欢沽斗酒，负他学拜换罗裙。天公或惜思乡苦，故遣嫦娥隐白云。
平原道中（清·王德爵）　　七言律诗　押东韵	远朝岱岳过城东，驴背吟哦句未工。荞麦花铺残雪白，疏林枣映夕阳红。人烟渐见荒村里，蛩语偏惊客路中。此去平原有公子，人情可与古时同。
岁残风雨满腹牢骚，拈笔长吟藉舒沈闷二首（清·王德爵）　　七言律诗　押灰韵	西风残柝满城哀，挑尽青镫百感来。绿柳何堪经雨雪，紫云深悔出蓬莱。此生事业惟酬梦，来世天公莫派才。自愿无知如草木，和烟和雨老黄埃。
春暮杂感（清·王德爵）　　七言律诗　押真韵	一樽佳酿小园新，才罢迎春又送春。流水无心滋绿野，落花有梦怨红尘。年华似客留难住，世事如云认不真。逢个蜀僧清话久，宛然明月指前身。
吕笛城明府以海运差附轮遭难闻讣往省垣公馆襄理丧务，感成二绝（清·王德爵）　　七言绝句　押元韵	孝子忠臣萃一门①，不堪亲为赋招魂。会看俎豆千秋荐，克绍箕裘幸有孙②。
汪清纯夫子题唐六如课儿图七绝三首命步原韵（清·王德爵）　　七言绝句　押尤韵	泌水衡门境自幽，即非高隐亦风流。须眉应合推前辈，何尚咿唔未肯休。
中秋看月（清·王德爵）	捲帘看明月，月入树林中。为爱月色好，行过曲廊东。皓然见明月，清辉照太空。露珠沾薄袖，唧唧閒秋虫。明月不常圆，我生不常看。少壮能几时，勋业何物换。美人各一方，迢迢隔银汉。世事徒繁华，彩云终易散。独立明月下，搔首无穷叹。
