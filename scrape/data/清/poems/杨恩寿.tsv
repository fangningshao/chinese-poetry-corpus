春感（清·杨恩寿）　　七言绝句　押先韵	几日东风尽放颠，阑干如水夕阳天。桃花红雨梨花雪，春到人间便可怜。
过昭平峡（清·杨恩寿）	桂林之高高接天，奔湍直泻无盘旋。一气贯注四百里，小舟跕跕如飞鸢。行过昭平势渐狭，山形屈曲同巫峡。一线涛飞万丈高，洪流竟被青山胁。初犹伛偻循山根，渐进豁朗开重门。雷霆风雨一时作，白日遁匿天为昏。篙师使篙如使笔，大敌当前神暇逸。事惟扼要始争奇，须知斗巧不斗力。大石耸立凌船头，狰狞怒欲求攫舟。从容一篙拨之走，水懦何敢须臾留。出峡回头望峡口，波声终古成狂吼。顽云下垂腥风粗，峡门开闭痴龙守。
呈吴南屏孝廉丈并题东游草用集中湘乡侯相奉赠原韵（清·杨恩寿）	寒云逗日风帘筛，髡枝败叶霜华摧。洞庭渺渺布帆发，巴陵诗老飘然来。大雅未坠耆宿健，宛游经市依黄槐。我生后公三十载，盛名在耳春霆豗。平湖八百阻衣带，艰难良觌成违乖。太岁在戊月建卯，烧痕绽绿藓寒灰。张子招邀作禊饮，祓除失喜无烦灾。维时撰杖荷矜宠，奋身恍惚登蓬莱。零章断句今尚记，纸鸢风里喧婴孩。我嗜公诗信颇笃，饱吮余味如贪豺。深杯款款酒未冷，湖山有主怀归哉。隙驹迅走鸿雁杳，起居安否时疑猜。岁星一周手再握，灵光鲁殿何曾隤。太息仲蔚今已逝，门蒿萧瑟含余哀。脱手清凉示传稿，皎皎慧镜开尘霾。不嗟诗事苦晦塞，大光明放何皑皑。吴越既平盛文物，定知侧席争传杯。读诗漏尽忽兴起，源头一线灵湫开。寒嘶抱槁等自桧，正声《雅》《颂》原周邰。
谢郭筠仙侍郎问疾（清·杨恩寿）	重帘渺天涯，沈疴失嘉会。空斋邈无俦，萧然形影对。言念素心人，甚至形梦寐。枉公高轩来，跃起为拥彗。慰我久病躯，反覆极宽譬。如读工部诗，疟鬼悉惊避。豪谈鼓颓唐，隽语饶诗味。对此松柏姿，益增蒲柳愧。交亲及两代，高谊迈流辈。几日离药炉，闲游逐鸥队。首夏余薄寒，当花谋一醉。
