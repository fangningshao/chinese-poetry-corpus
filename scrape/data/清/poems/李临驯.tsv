舟中晚霁（清·李临驯）　　五言律诗　押东韵	遥峰开晚霁，烟霭尚濛濛。驿路桃花外，舟樯落照中。暗愁消旧雨，残醉倚春风。不觉江波暝，前山夜火红。
谒张文献祠（清·李临驯）　　五言律诗　押真韵	相业开元盛，天南俎豆新。文章推大笔，风度见名臣。故岭梅花发，荒祠碧草春。明良终谤讟，千载共伤神。
重到金陵怃然有作（清·李临驯）　　七言律诗　押先韵	远望钟山一抹烟，秣陵遗址暮云边。暂辞鄂渚刚三日，小别秦淮又十年。千里江波归后梦，六朝风月劫余天。衰颓再到应难必，细雨篷窗意黯然。
题太清福晋听雪园（清·李临驯）	篆炉烟冻余香袅，银釭蕊结双花小。惊风一夜舞琳琅，金井鸦啼天未晓。太清仙子无俗情，身骑白凤来玉京。静中观色本无色，空里闻声如有声。冰心玉质谁堪拟，化身千亿梅花里。寒宵听雪不知寒，洗尽尘寰筝笛耳。仙人爱雪兼爱梅，雪花正落梅花开。梅耶雪耶两清绝，天与异境供仙才。初如满砌敲琼玉，忽觉打窗闻剥啄。庭中暗想影飞花，帘外频惊声折竹。是时万家宵梦阑，绣衾倚暖薰沈檀。复有华堂列明烛，鸾笙象板听不足。太清仙人心独清，寒声到耳殊分明。图名听雪岂无意，欲唤红楼昏梦醒。纱窗斜受一梳月，冷映梅花清到骨。遥知碧瓦碎琉璃，不用红炉煨榾柮。含章殿，聚星堂。雪霙有色梅有香。梅花争妍雪争洁，静者对之成淡忘。乃知喧寂本无定，了了雪泥痕可证。空中仙乐聒耳鸣，此妙不从音响听。
