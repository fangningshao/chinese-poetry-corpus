赋得夜凉溪馆留僧话（清·陈绳）　　七言律诗　押支韵	老僧欲去复留之，溪馆微寒夜话时。莲社远公犹具酒，香山居士尚吟诗。谈空有象天花落，持偈无声法雨施。毕竟三心须点破，道傍婆子莫支离①。
赋得楼台倒影入池塘（清·陈绳）　　七言律诗　押东韵	半亩池塘暗水通，楼台分影幻神工。河山返照冰轮里，亭馆横陈玉镜中。午日穿林光潋滟，晓风拂岸碧玲珑。尘寰色象从来有，探到源头事事空①。
与友人论诗（清·陈绳）　　七言律诗　押支韵	书不五车休论学，才非八斗莫吟诗。入青莲室门何在，登浣花堂路未知。呕出心肝方稳练，放开手眼始神奇。个中犹有真消息，欲辩忘言请自思①。
乌鱼（清·陈绳）　　七言律诗　押支韵	瑿玉元珠遍体缁①，扬鬐奋鬣满天池。须知沪箔横施处，要在葭灰未动时。日映波光添绣线，鳞翻浪影簇乌旗。江鲻味薄②河鲻小，争比④炎方海错奇③。
二月诸罗道中（清·陈绳）　　七言绝句　押麻韵	偶整轻装出水涯，邅回白道绕山家①。閒閒风景迟迟日，细草轻沙薄笨车②。
五鸣鸡（清·陈绳）　　七言绝句　押庚韵	标标引嗉自呼名，太极平分似绘成。二十五声随漏滴，底须侵晓候鸡鸣①。
