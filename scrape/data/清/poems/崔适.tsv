下唐福（清·崔适）　　五言律诗　押删韵	推篷下唐福，振策自东山。惊浪喧沙上，孤舟出壁间。绿浮岩竹净，白拥水鸥閒。纵目多幽赏，何辞此往还。
吴兴怀古（清·崔适）　　七言绝句　押庚韵	祖孙先后享殊荣，胙土分茅在此城。破虏起家归命覆，大吴终始在乌程。
春日有感（清·崔适）　　押皓韵	古月照今人，西马驰东道。太始有迁易，故步焉常保。萧萧黄叶路，芊芊生芳草。冉冉孤生桐，根株半枯槁。日月一何速，忧心瞀如捣。不戚吾年往，因知我亲老。独步空堂上，何以靖怀抱。
舟中作（清·崔适）　　押元韵	束身入舟如槛猿，坐卧不稳心苦烦。夜泊梦打鼍鼓破，昼行饮泼风帆翻。奈何千里遂蹈海，安得一朝长闭门。我生栖栖何为者，桃梗岂闻土偶言。
