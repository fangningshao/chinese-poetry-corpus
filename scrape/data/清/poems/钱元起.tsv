巡宪署食九头柑（此诗收于六十七《使署閒情》，又载鲁鼎梅《重修台湾县志》〈艺文〉）限谙字（清·钱元起）　　五言律诗　押覃韵	未见千头树，先尝九瓣柑。金衣和露剖，玉液带香含。柏署颁荣赐，鲰生得饱谙。徘徊归去晚，舌本尚馀甘①。
赋得开遍春花（此诗收于六十七《使署閒情》，又载鲁鼎梅《重修台湾县志》〈艺文〉）限臣字（清·钱元起）　　七言律诗　押真韵	风恬日暖艳阳春，南陌东郊处处新。树底桃娘邀李妹，枝头蝶使唤蜂臣。石家帐幔虚前席，潘县芳菲拜后尘。珍重青皇须驻辇，酒旗招遍赏花人①。
含羞草（清·钱元起）　　七言绝句　押删韵	几簇低垂曲径间，王孙归去不思还。无情草木羞何事？我未成名始厚颜①。
倒垂兰（清·钱元起）　　七言绝句　押灰韵	穷谷奇姿有异材，托根不用土滋培。春来全借东风力，好放幽香特地开①。
