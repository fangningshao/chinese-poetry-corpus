送莼客养疴柯山萝庵（清·周光祖）　　五言律诗　押真韵	初月藤萝夜，空山草莽臣。新诗多是泪，病骨不胜春。野鹤无俦匹，闲鸥结比邻。斯才应大用，珍重苦吟身。
寄丁韵琴（清·周光祖）　　七言律诗　押鱼韵	百里相望感索居，夏侯丝竹近何如？绿杨画舫春携酒，红烛风帘夜校书。结客谊高贫贱日，苦吟身老战争余。何家自是耽通隐，不效兴公赋《遂初》。
