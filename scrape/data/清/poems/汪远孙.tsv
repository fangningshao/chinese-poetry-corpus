殳积堂桐荫觅句图（清·汪远孙）　　七言律诗　押东韵	科头小立倚疏桐，踏遍苍苔径数弓。凉意乍生新雨后，诗情都在一秋中。影同雪碎庭筛月，声比泉清树卷风。四壁萧间发长啸，更闻孤鹤唳遥空。
送严鸥盟先生入粤（清·汪远孙）　　七言律诗　押先韵	元亭问字甫经年，闻唱骊驹意绪牵。练习史材崔慰祖，专精选学李崇贤。喜从病起身逾健，未送君行别转先。见说将军重揖客，官斋听鼓足高眠。
