帽峰山（清·陈王猷）　　七言律诗　押先韵	空山如笠散秋烟，屐齿西风寄远天。抱郭南流双水汇，压城高出一峰圆。芳销百草愁啼鴂，叶落初林急暮蝉。旧日亭台灰劫后，整冠何处听姚弦①。
题画海棠（清·陈王猷）　　七言绝句　押萧韵	天然秾艳写冰绡，翠袖朱唇绝世娇。空谷佳人春睡足，竹边似听雨潇潇。
晚登正气歌阁旁有李文定公孝源望乡台石后则文定弟僧一超塔也（清·陈王猷）　　五言排律	杰阁双林开，余辉薄天树。炯炯含元精，巍巍托飞步。缅惟经始时，西台泪空注。遥招柴市魂，近息崖门怒。物议滋狐疑，孤怀阻犹豫。正直髯将军，一气群贤聚。遂以忠臣心，永作法王护①。下眺望乡台，夷齐旧隐处。在昔辟蚕丛，至今剩铁墓②。四山何苍苍，惆怅夕阳暮。
将游丹霞由相江进艇夜泊仁化江石（清·陈王猷）	春草青未歇，春水流尚浅。曲折溯清湍，逶迤漾轻艑。出门惬嘉游，旷焉胸怀展。飞鸟时去来，闲云自舒卷。落日生野烟，前溪忽已远。石壁截横江，群峰势回转。眷兹丘壑情，人事惭仰俯。停舟渔火中，明月独相款。
下海山门观双沼新荷还入方丈小坐读图音和尚诗兼贻圆公（清·陈王猷）	半日霞表游，济胜偶然遂。直溜孤杖支，迅下双屐坠。远公兴未阑，导我乐泉卉。石沼披荷钱，田田小团翠。崖阴清足娱，山光净堪对。携将清净心，还入雪云内。宗风已流衍，图史亦森蔚。新诗芙蕖初，天葩谢雕绘。高空消六尘，潇洒得三昧。眷言依宝洲，十笏永寤寐。
同诸子游芙蓉山（清·陈王猷）	出郭见佳色，始得春山青。汩汩武溪水，滔滔初欲平。渺渺惬神契，超超违俗情。风日况暄和，缓步徐览登。渐与江城隔，屡自冈峦升。芙蓉削千仞，高无尘壒生。康容去我久，留此泉源清。朅来饫云腴，忽若御风行。至味乃淡泊，大道绝扰营。寥阒空山中，时闻天籁声。我意本能适，欣然怀耦耕。虽乏买山物，宁负丘壑盟。逍遥且为乐，聊复招友朋。辛苦仙人灶，徒存千载名。汉道士康容曾于此山烧丹，灶迹犹存。
由方丈右转上海山门（清·陈王猷）	飞楼倚嵚岑，环回觉路塞。四望穷跻攀，斗绝石痕辟。窥天刚半线，拔地乃千尺。鬼斧凿何年，俨有巨灵蹠。雕鹗息羽翰，猱玃罕踪迹。当兹敛形神，直上缓登陟。铁縇右钩梯，手腕参足力。左顾窅然深，澒洞曛以黑。纳趾踵外垂，高尻面内迫。神人御风行，中道尚栖息。况在尘世间，宁有次仲翮。我幸及其巅，置身高岝峉。出险凭虚无，茫然荡心魄①。
