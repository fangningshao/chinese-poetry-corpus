秋日过象山洞（清·陈深）　　七言律诗　押虞韵	秋来心迹恋江湖，山阁秋心病强扶。鲸背断云飞塔涌，鸟边斜日峭帆孤。可怜落木思公子，一任悲歌逐酒徒。谁复登高能赋者，参军才已擅冰壶。
初春英公梦堂招同张墨岑张晓村鲍海门张石帆焦岩雅集（清·陈深）　　七言律诗　押鱼韵	海国披襟过雨初，尊开山阁晓钟余。潜蛟抱冻江涛静，老鹤盘云岛木虚。已分纵游忘吏隐，况论高迹托樵渔。知公盛业沧洲在，好出龙门自著书。
