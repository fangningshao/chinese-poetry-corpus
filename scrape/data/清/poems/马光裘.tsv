九日登明行寺后楼（清·马光裘）　　五言律诗　押灰韵	黄叶珠宫闭，斜阳宝阁开。天形远林尽，山色大荒来。䆉稏千村获，箖箊一院栽。此间容笑口，应醉菊花杯。
枝园晚憩遣怀（清·马光裘）　　七言律诗　押鱼韵	停杯向晚入西庐，十笏烟峦静者居。古树呼风如引雀，方池沈月不惊鱼。市尘欲隔千家外，花事全消五月初。觅食自怜衰鬓客，故山松菊计仍虚。
