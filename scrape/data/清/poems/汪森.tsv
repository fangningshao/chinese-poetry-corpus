访赠龚半千（清·汪森）　　五言律诗　押齐韵	幽人门径别，知在冶城西。适我来相访，逢君出杖藜。图书髹几列，花草石阑齐。款语曾无几，峰阴日已低。
魏叔子过草堂旋即言别次和原韵（清·汪森）　　五言律诗　押真韵	闻到吴阊久，相期匪浃旬。病扶黄叶路，秋老翠微人。乱后情多感，宵分话更亲。如何剧回棹，怅望出烟津。
次和过浮溪馆见绿阴之作（清·汪森）　　七言绝句　押真韵	春红别树动成旬，池面圆荷贴水新。自分药栏兼竹穊，一生长作浣花人。
寄屈翁山（清·汪森）	皇舆产万物，维南聚珍奇。螭珠或径寸，出浦光陆离。珊瑚八九尺，铁网笼其枝。象犀与翡翠，玳瑁兼玻璃。由来贡尚方，筐篚不少遗。宝气之所钟，自然萃文词。屈子间世出，抱才实不羁。乃知三闾后，根源浩难窥。八极恣挥■，摩霄翅高垂。苍茫洞庭野，寂默闻咸池。跻岳攀云松，浮湘咏江蓠。自楚投建业，扬帆快风吹。纵览故宫阙，顿兴《黍离》悲。复过淮阴市，吊古抵下邳。心输漂母饭，勇惜博浪椎。英雄事已矣，千载若可追。放荡齐鲁郊，扬鞭路逶迤。直穷岱宗顶，瞰海腾晨曦。曩迹搜层崖，遍读封禅碑。性豪任所往，身轻无一斋。犯雪度雁门，白草连边陲。飞扬逐射猎，箭叫如饿鸱。獐鹿佐柈馔，筝琶列蛾眉。饮酣横槊歌，慷慨惊健儿。孤踪转西北，过秦车载脂。河工仍壮观，襟带思昔时。空寻渭川竹，浪采商颜芝。感彼帝王业，陵墓飒以衰。客久习土俗，荏苒岁月移。欲藏韦布名，转使卿相知。招延到上国，翰墨纷淋漓。天子方右文，荐贤在皋夔。脱身竟不顾，肯被好爵縻。鼓枻东入吴，潇洒开襟期。春风亦媚容，花秾闹黄鹂。一上姑苏台，便辞震泽湄。累月留槜李，结友倾肝脾①。宝剑脱相赠，典裘劝金卮。谈锋各雄骜，如车驾騧骊。挥戈动压垒，搴旗辄登陴。同调罢相斗，望尘徒盱睢。倾心廿余载，几易裘与絺。吾党奈索莫，抱华无由摛。最惜庚申间，邓尉梅纷披。闻欲访筚门，匆匆值临歧②。欣逢铁桥叟，张丈穆之。下榻曾淹迟。每尝羡学殖，屈指无肩随。奄有汉魏作，摇毫洗浮靡。继获兰溪邮，忽枉璆琳贻③。开缄炫众目，词藻何葳蕤。鲍谢许力敌，贾董为气劘。巨壑扬波澜，罔敢测一蠡。迄今栖罗浮，身隐誉益驰。凿泉通丹岩，扩地增新榱。奉母洁修滫瀡，余力视东菑。阖户拥万卷，此乐应忘疲。余从高凉还，重切倚闾思。满衣鸰原泪，家孟兄任高凉④，洒向天之涯。浩叹当兹辰，廉吏不可为。读书贵立德，恤民宽以慈。邦人颇怀惠，无由愬彤墀。尚冀一言重，惄焉若调饥。乘间愿握手，舣棹枳树篱。释此风尘色，挹君熊豹姿。雄谈溯上古，窔奥穷轩羲。再聆瑶琴韵，宫商发朱丝。鄙怀蓄已久，儗共吐嵚崎。不尔入山林，恐贻达士嗤。
光孝寺（清·汪森）	招提郡西北，旧是虞翻苑。祝发来南能，禅林契深眷。兹维风与幡，心动随所转。见道发高言，宗风垂一线。我来趁媛凉，徙倚石栏遍。池荷已萧索，倒影开镜面。东为菩提坛，夭矫虬龙见。遗植传齐梁，修条郁葱茜。霜皮经雨缁，露叶迎风颤。想当结子时，累累若珠串。闲登卧佛楼，梯级绝攀援。为感法门衰，津梁岂应倦。岿然铁浮图，千像孰锻炼。舍利知有无，恒人罕流眄。藏经在一室，贝叶堆千卷。缅怀唐相授，莫睹滩哥砚。日永钟磬闲，深林坠花片。暑气不侵人，临流撤纨扇。尘事苦匆迫，佳游谢谈宴。渐觉暝烟生，徘徊有余恋。
香槎歌（清·汪森）　　押咸韵	香槎千岁搜空岩，一枝沈水同湖嵌。奇珍磊砢不易致，海南贾船驰风帆。星槎贯月海波漱，石骨并藉昆刀劖。斫成酒器注酎酣，筵前好当金杯衔。层崖叠嶂堆几案，苍翠郁积高巉巉。周遭向背似飞动，疑有林麓罗松杉。云埋雪冻虎豹睡，黄精可掘劳长镵。中含巨壑浸潭洞，倾银注泻声沨沨。天生巨制供快饮，神工鬼斧真不凡。长虹吸川鲸掣海，一饮数斗何嫌馋。荷筒竹根最琐细，爵斝觥觯都应芟。此杯远至路万里，蛮烟蜑雨留封函。忆当岭表事跋涉，鸰原老泪凝征衫。恍榔树底剖椰实，炎洲紫燕鸣呢喃。镫前回首话畴昔，捧杯玉指谁掺掺。人生行乐畅胸臆，对酒那计忧讥谗。奇材识赏有同嗜，顾我岂独殊酸咸。作歌与尔共倾倒，新诗肯寄双鱼缄。
观打鱼歌（清·汪森）	漕溪东入大江水，倏忽波涛走千里。蛟龙移窟风雨过，濈濈遂多鲂与鲤。结庐一向临溪津，溪明日映开青蘋。四园集网如墙列，渔家三五为比邻。以我远来累晨夕，为引烹鲜话畴昔。黄头奴子手提网，布网势若千斤掷。网沈波底初无声，举网忽闻泼剌鸣。银刀霜剑纵横出，水族奔骇波涛惊。须臾后网有牵动，收来颇较前时重。竭泽而渔安可常，为命黄头且多纵。网外脱漏仍扬鬐，网中倔强安能施。饔人操刀向砧几，剁葱屑姜鲜羹宜。吁嗟好生天地德，饕餮斯须亦何益！君不闻既饱欢娱萧瑟同，杜老当时为叹息。
草堂春尽独坐寡营偶检东坡集见百步洪诗喜而次其韵（清·汪森）　　押歌韵	嫣红姹紫随逝波，春光一去如飞梭。嗒然隐几亦何事，强将诗酒空消磨。舍傍隙地将一亩，乱石点缀差成坡。别有小池才数武，透泥出水浮新荷。小僮汲绠煎茗熟，沸腾铛内翻千涡。方床梦后起消渴，满啜有同鼠饮河。昨者薰风生薄暑，已寻刀尺裁轻罗。新栽花竹绕窗户，灌溉每思郭橐驼。药栏藓砌多位置，蚁封蚓径殊委蛇。篱边一犬自眠路，梁间双燕犹营窠。物情意态俱可适，兴到觅句能几何。书堂幽悄静如水，不闻邻曲夹呼呵。
