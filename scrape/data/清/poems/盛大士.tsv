顾南雅侍读画兰歌（清·盛大士）	湘江帝子弹瑶琴，恍惚神游众香国。画手东吴擅顾雍，妙写兰心与兰南。仙姿亭亭俗艳空，有意无意天然工。真珠帘卷玉钩堕，千花一笑羞群红。嫩芽细拨银钩小，麝墨螺烟自萦绕。映带争看取势妍，纵横会得忘言巧。翻思昨夜醉停樽，露台独立吟黄昏。翩其仙袂御风去，花气为我留诗魂。画兰人本兰台史，品格幽兰足相拟。滇池草色绿蘼芜，远驾星轺采芳芷。秋江梦君水一方，碧城杳霭云苍茫。嫣然花容隔香雾，爱而不见心徬徨。燕台高吟夕阳暮，间情别有沧洲趣。君还翰墨兴飞腾，我已容华回非故。惠我清风拂素笺，蘅皋幽思倩君传。好与美人搴作佩，墨华如醉泼湘烟。
