兰阳八景（清·陈淑均）　　七言律诗　押寒韵	海转台阳背面宽，天开岩户扼全兰。百三弓势射潮准，十里军声坚壁①看。云外树嵌②危堞小，山腰风吼怒涛寒。凭誇水尽朝东去，且拥南关兀坐安③。
兰阳八景（清·陈淑均）　　七言律诗　押先韵	水流天外海孤悬，幸有恩波及福泉。港小能容舟入口，帆低不碍石多拳。斜风撑出涛三尺，细雨收来幅十联。赢得人装书画稿，满江都唤米家船①。
兰阳八景（清·陈淑均）　　七言律诗　押删韵	入我襟怀在此间，西峰不独一员山。何人解向红尘洒①，对景能消白昼閒。帘放竹猗②秋水碧，栏扶花亚③夕阳殷。披衣兴到馀酣处，桨打溪头弄月还④。
兰阳八景（清·陈淑均）　　七言律诗　押麻韵	一湾三十里平沙，笑指雕题近水家。雁起芦边秋涨阔，花疏蓼外夕阳斜。溪光润带禾千顷，洞口流交树八叉。盼到月眉围尽处，恍疑晚市聚鱼虾①。
兰阳八景（清·陈淑均）　　七言律诗	华清今已冷香肌，别有温泉沸四时。十里蓝田融雪液，几家丹井吐烟丝。地经秋雨真浮海，人悟春风此浴沂。好景兰阳吟不尽，了应汤谷沁诗脾①。
兰阳八景（清·陈淑均）　　七言律诗　押阳韵	石磴盘旋暮色苍，引人烟景入岩疆。轻如翠带拖岚起，细与晴丝挂嶂张。几担归樵寻出径，半林栖鸟抹斜阳。来朝拂袖登高顶，雅近炉头捧御香①。
兰阳八景（清·陈淑均）　　七言律诗　押东韵	昂然势矗海门东，十丈朝暾射背红。员峤戴星高出地，咸池浴水突浮空。山冲泖鼻开灵穴，屿转鸡心驾晓篷。自是醮波常五色，对看隆岭亦曈昽①。
兰阳八景（清·陈淑均）　　七言律诗　押灰韵	无端海市涌楼台，车马衣冠景物该。一水暗连诸噜啯，半空擎出小蓬莱。仙家总在迷茫外，世境都从变幻来。莫便风吹南北澳，留将图画太阳开①。
