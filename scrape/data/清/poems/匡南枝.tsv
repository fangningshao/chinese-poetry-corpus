七里滩阻风（清·匡南枝）　　五言律诗　押先韵	一棹麋城下，风高浪拍天。滩头千橹避，沙尾万舟悬。余霭浮孤鸟，残阳曳暮蝉。沧江虹贯月，谁问米家船。
游阳山庵赠宋禅师（清·匡南枝）　　七言律诗　押尤韵	犹记祇园九日游，寒山落叶几经秋。惭侬十载徒乌帽，输汝一庵到白头。贝叶飘残来去劫，天花散尽古今愁。虎溪自此宜联社，为爱高人惠远俦。
游阳山庵次韵答李大（清·匡南枝）　　七言律诗　押东韵	曾从春里踏残红，剥啄禅关一笛风。茶味恰添钟梵后，诗情遥在水声中。百年鹤径老松树，三月莺花古佛宫。剩有苍凉数行字，拟参半偈万缘空。
