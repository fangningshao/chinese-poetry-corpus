崇安寺（清·苗令琮）　　五言律诗　押歌韵	一径入云窝，盘回出薜萝。溪风到门尽，山色上楼多。衔果青猿至，冲烟白鸟过。空林清楚远，徙倚欲如何。
读莲洋集书后（清·苗令琮）　　七言律诗　押阳韵	莲洋诗格驾渔洋，岳色河声镇大荒。仙佛因缘拟裴孟，公卿赠送重钱郎。布衣闻望倾三省，旅食艰难寄四方。惭愧谁为宰相者，奇才岂但骆宾王。
读元遗山送李参军诗因寄铁崖（清·苗令琮）	女莫作王明君，男莫作班定远。尊为阏氏贵封侯，一去边廷竟不返。铁崖赵侯古侠者，平生足迹半天下。吊古欲射钱塘潮，依人又跃燕山马。击筑长安里，买醉章华街。缠头十万锦，穷愁安在哉。西风易水酒徒散，酣歌走上黄金台。隐居深闭太行足，杨柳门前几回绿。四时空失慈母欢，一朝难得八州督。我昔南行七阅月，归来亲鬓有华发。空空两手登高堂，我母见之若饥渴。因忆逢君林屋西，君言失意今当归。故山春色又周岁，白头望断莱子衣。衣如鹑兮马如狗，跋涉三年竟何有。请君三复遗山诗，扼狐岭上应回首。
长平箭头行（清·苗令琮）	锐头竖子勇如虎，长平穴中斗群鼠。四十万人灰烬飞，耕作髑髅山下土。狼牙三脊人血腥，青碧斑剥铜花生。冷光射我迫难视，吼作丹川呜咽声。波流赤血下杀谷，满眼污泥鬼雄哭。寒风飒飒吹阴沙，断镞残兵怨马服。吁嗟乎，尔曹自死平原君，赵括小子何足云，当时岂无廉将军。升平遗箭犹存在，留与耕人作铜卖。
