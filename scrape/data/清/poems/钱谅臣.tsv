宿天竺（清·钱谅臣）　　七言绝句　押文韵	山径轻寒敛暮云，月窗松影夜将分。不知何处峰头雨，并作泉声枕上闻。
赠沈南疑（清·钱谅臣）　　七言绝句　押元韵	欲唱仙歌访羡门，琵琶旧手贱昆仑。花朝重理《云和曲》，待拨鹍弦与细论。
石门涧（清·钱谅臣）	石门如崇墉，削石立万仞。上翻云涛雄，下激雷霆迅。堂隍欲相合，天匠开一衅。万壑閟英奇，日月曾莫觐。六月拥重裘，森阴不可进。远公《石门诗》，大雅发清润。朗咏过前峰，深篁韵疏磬。
