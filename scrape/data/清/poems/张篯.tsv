晚至邯郸偶成（清·张篯）　　五言律诗　押微韵	薄暮归途急，朱霞傍客飞。众山连雾伏，独鸟送烟归。暝色入红树，风痕生翠微。丛台遗迹在，千载竟斜晖。
城南（清·张篯）　　五言律诗　押尤韵	西塘客竟去，草树响飕飕。箫鼓前村赛，烟霞何处楼。风飘秋社燕，月泻晚溪鸥。野色携归案，诗情挂倦眸。
调任长安过灞桥（清·张篯）　　七言绝句　押歌韵	年年折柳灞桥过，风雪征鞍句漫哦。管领春光看此度，棠阴可比柳阴多。
