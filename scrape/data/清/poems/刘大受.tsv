杨郎山夜泊即事（清·刘大受）　　五言律诗　押覃韵	云阵欲东下，急风争向南。精灵战雷电，鲛鳄拔秋潭。断港群舟拜，中流大浪酣。艰虞更留滞，水宿况真谙。
江行杂作（清·刘大受）　　七言律诗　押阳韵	深冬未遣放严霜，阳月江行似瘴乡。雨接日光云断续，秋留树色叶青黄。烟容醉眼翻宜睡，昼景闲吟转觉长。舟子落帆祀神福，还呼僮仆泛杯觞。
遣闷（清·刘大受）　　七言律诗　押庚韵	肯劳七尺易浮名，聊借遗文遣此生。大地云烟随百变，闲居岁月自多情。评论史案萧何律，推廓词场黄帝兵。长日消磨真不恶，悲秋奚事叹无成。
步小西湖有怀黄丈石城欣园曾子幼荃家兄旭初（清·刘大受）　　七言绝句　押灰韵	旧游成梦杳难追，独自闲吟独自回。十里湖堤霜信老，墙头肥透隔年梅。
嚄唶吟（清·刘大受）	北方苦旱南苦雨，天倾地缺谁能补。幽州五月尘塞空，麦苗一寸不出土。谁知南中夏潦发，鼋鼍登堂鱼窥宇。四十年来又见之，熊兵桥东水丈五。入春以来常苦霖，十日不得两日晴。吴棉著身夏不脱，高堂习习清风生。连城鲑菜已无种，况乃泛滥妨深耕。中宵忽报双江溢，顷刻巨浪排山立。惊沙大石随潮至，万户千村卷蓬疾。乱流作势向城来，七城黯黯昼不开。疾雷一声破空下，三条九剧声号哀。垣墉杂遝任摧倒，白骨死葬洪涛堆。我家城西当水头，水高过人人上楼。大墙如山向我倾，危楼黠戛亦有声。老人呼天稚子哭，顷刻性命成漂腾。城墙结筏冲波出，此身但存他何恤。烈风三日水归壑，沈沈万灶炊烟息。回家瓮盎百不完，老屋半欹犹未坼。我时游梁方病暑，石铫调汤手自煮。仆夫言有尺书来，开缄手颤不得语。安全百口自天幸，萧条四壁奈何许。一身俯仰宇宙窄，高堂阔绝关山阻。人生百年无事无，忧患相煎何太苦。
后嚄唶吟（清·刘大受）	生不必荆吴九州陌，华驺横路交霜戟。亦不必河阳十里园，珠帘锦障围春暄。胡为狶膏棘轴走四海，乃不抗首归柴门。浮云万变渺难执，但见日月催晨昏。故乡亦未归，旧事不可论。忆我未坠地，大父已作吏。作吏三十年，还家旧物惟青毡。吁嗟先君我未面，北堂有母传遗编。寒宵篝火课我读，有时泪下如迸泉。大父归来时，我年已长成。我母望我长，我长乃复远徂征。栖迟两射金门策，飘零更作梁园客。梁园日晚西风急，沙尘蹴天窗牖黑。九衢车马去如织，觌面相逢不相识。黄河之水滚滚东南流，客子有家归不得。中夜孤吟起太息，家贫洁养干微禄。何曾盗得太仓五斗粟，半管毛锥残欲秃。匆匆走路歧，恻恻身上衣。重闱念我心伤悲，目断直北征鸿飞。腐儒刺促天所嗤，明年更索长安米。呜呼！苍天何不且使朔饱侏儒饥。
登古吹台（清·刘大受）	旅居复如何，朔气忽已至。悠悠出门去，杖策随所憩。闉都掠眼过，平野迥舒辔。惊蓬多风沙，杂树失青翠。我来正长夏，单衣犹在笥。今兹还几时，践此霜雪地。岁月去浩荡，身世惄如醉。离忧能伤人，徜徉聊自恣。
