潼关（清·王庭）　　五言律诗　押歌韵	关门高锁处，飞鸟不能过。雉堞连群嶂，风烟俯大河。代更千战少，势在一夫多。入夜闻刁斗，军声壮若何！
晓雨（清·王庭）　　五言绝句　押职韵	独鸟鸣南园，晓来雨初息。空庭生秋阴，莓苔长寒色①。
秋雨遣怀（清·王庭）	抱病身独闲，起行日云晏。萧条空林中，靡靡秋雨遍。残叶踏饥禽，荒村吠寒犬。虚室静琴书，闲阶冷苔藓。欲愁生计疏，还嗟世情浅。自适在丘园，匪能薄轩冕。悠悠岁月深，闲情谁当遣。
送裙君培（清·王庭）　　押删韵	夕阳送君去，浩歌成独还。君来山窗下，竹石如我闲。众鸟自栖息，月明溪水间。柴门复谁待，呼童方闭关。
所思（清·王庭）　　押侵韵	所思竟惆怅，夜寒风雪深。嗟君重离隔，感此孤旷心。将以路云远，幽梦能见寻。翩然发清兴，为我弹鸣琴。柴门宛如昔，相送在南林。共言别来意，日暮愁邻砧。
栈道中作（清·王庭）	人行山上高，天在山中小。圆晖易沉夜，初阳迟报晓。马走山树巅，飞鸟出其下。云连深洞迷，石缺危桥架。七盘非险途，三秋足清景。日夕留泉声，谁能辨喧静？
雨后（清·王庭）　　押职韵	落日残雨馀，林树半昏黑。南山白云闲，淡然见秋色。冷风何凄凄，微微野烟息。归巢鸟更鸣，当户虫还织。惆怅独坐时，悠悠思何极①。
