奉赠廉昉先生（清·李士棻）　　五言律诗　押灰韵	先生非石隐，束志卧蒿莱。乡觅无何有，辞拈《归去来》。文章能立命，仙佛迸为才。得不低头拜，追陪襟抱开。
青衫（清·李士棻）　　七言律诗　押豪韵	青衫落落首重搔，检点奚囊剩宝刀。霜叶打窗风力紧，冰花团屋月轮高。诗含正味分清茗，衣怯严寒靠浊醪。香草美人渺何许，一镫相伴读《离骚》。
赠莫子偲（清·李士棻）　　七言律诗　押阳韵	卅年流誉满词场，湖海交游尽老苍。学海世推黔帜志，荐章今许古循良。篆书突过当涂李，诗格兼摹双井黄。一事笑君憨胜我，陈编敝簏侈收藏。
沈棠溪至赠所撰古文刻本别逾十年君今年七十有七犹以著述自课情话移时皆切磋语也（清·李士棻）　　七言律诗　押真韵	打门声急入门亲，与说频年去住因。肯念故交探近状，错援古事料今人。士如画饼名无用，树易成阴德有邻。莫怪上书干宰相，昌黎多病愧长贫。
寄酬朝鲜李锦农徵君（清·李士棻）	李杜与苏黄，名震天壤内。惟苏官较高，亦屡遭迁劾。今读四家文，俨与经史配。穷困备一身，华声及千载。君生古人后，心在古人队。昨从海外来，揖我申謦欬。异域定石交，同姓结深爱。捉笔书生平，字字见肝肺。挚性俱缠绵，豪情各慷慨。屡临天补楼，把酒终日对。妙誉溢坛坫，英词耀槃敦。辇下诸耆宿，咸喜识风裁。分手何匆匆，一聚便难再。天疆实限之，积怀渐成痗。梦魂飞傍君，河山不能碍。连岁遗我书，吟身知健在。远物纷见投，如获珠百琲。嗟我少壮时，志尝慕鼎鼐。谓宜蹑青云，树立追前辈。即今年四十，竟与初心背。辛苦博一官，未敢傲丞倅。风尘厌奔走，奇穷久益耐。还蜀无稳期，室人定交谇。琐琐陈旅状，君应悉梗概。闻君入幕府，仗剑历边塞。徐卿雅重君，青眼优盼睐。君抱惊世才，畏进而嗜退。蓄念在名山，学道迹宜晦。所愿勤著书，光洁绝疵颣。吾侪犯世忌，无日无尤悔。百为难一成，此事未可废。勖君兼自勖，藉作韦弦佩。勿忘畴昔盟，埙篪鸣异代。夜就短镫檠，苦吟酒频酹。迸泪缄寄君，东向发长慨。
