人日寄林颖叔（清·翁时稚）　　七言律诗　押灰韵	人日题诗句懒裁，草堂萧瑟向江开。忍将书剑风尘老，但觉星霜鬓发催。山水有缘还蜡屐，莺花无恙又衔杯。定知放鹤林和靖，载酒亭皋独访梅。
秋海棠（清·翁时稚）　　七言律诗　押支韵	美人香草合通辞，惆怅樊川感鬓丝。绛雪楼台中妇艳，青溪烟水小姑祠。独眠凉月如幽怨，不嫁东风忍自痴。怕向廊阴望颜色，累侬红豆作相思。
寓怀（清·翁时稚）　　押阳韵	神山有威凤，雌鸣求其凰。吐气日五色，百年无文章。誓欲辞丹穴，扈阁供翱翔。一去万余里，凌虚览下方。桐花久无阴，竹实难为粮。栖止乏珍木，振翼还扶桑。讵若燕雀志，相贺惟华堂。门庭傥罗网，中道空悲伤。
