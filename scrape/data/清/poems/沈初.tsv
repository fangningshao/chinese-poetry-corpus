下直闻蝉（清·沈初）　　五言律诗　押东韵	本以清高者，而来紫禁中。质轻惟受露，声远不因风。漫忆林阴静，偏依殿角崇。莫嫌幽趣少，歊暑听全空。
寄朱笠亭（清·沈初）　　七言律诗　押庚韵	隔年离恨未能平，枨触空庭暮雨声。几日青苔连竹榻，一春绿树掩柴荆。风云径路空辽绝，诗酒情怀懒送迎。便欲携琴寻叔夜，坐看海月沓潮生。
秦淮春泛（清·沈初）　　七言律诗　押东韵	雪色单衫污酒红，客愁一路棹声中。诗情添似桃花水，春梦轻于柳絮风。绿野亭台千里隔，碧城消息几时通。江流不逐征帆去，却与人心只向东。
阮吾山邀同徐松厂祝芷塘过法源寺看海棠和吾山原韵（清·沈初）	昨朝归骑随春风，墙头始见繁枝红。颇思江南好春色，懊恨残梦催晨钟。丁宁将车不辞远，准待明日寻城东。爱花正值探花使，招提一树晴霞烘。却如有语向元子，只恐欲睡闻苏公。多情岂必谢儿女，旖旎自解怜柔踪。红苞乍拆最娇小，深意含蓄诗人胸。香车宝马满京国，藏春却在禅门空。虚堂梵放下夕鸟，濛濛花影烟光笼。
