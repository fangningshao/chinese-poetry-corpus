紫骝马（清·周在浚）　　五言律诗　押微韵	爱妾不辞换，金鞭且莫挥。踏花公子醉，射猎故侯归。蹀躞嘶芳草，骄腾乱夕晖。道人重神骏，何必透重围。
送屈翁山返岭南（清·周在浚）　　五言律诗　押先韵	先生奇绝处，直似李青莲。心爱飞仙术，诗多游侠篇。千金轻一诺，孤剑历三边。归隐罗浮顶，梅花伴醉眠①。
送倪闇公游晋阳（清·周在浚）　　七言律诗　押豪韵	唐殿隋宫满白蒿，汾河千古尚滔滔。当年客里驱羸马，此日樽前赠佩刀。极目彤云沙塞远，荒城落日太行高。晋祠过我留题处，难老泉头罄浊醪。
寄怀冯青门次陇客弟韵（清·周在浚）　　七言律诗　押元韵	传家清白有渊源，百卷残书拥一轩。论少绝交讥到溉，世无知己叹虞翻。英雄埋没归黄土，壮士萧条掩席门。万事无如杯酒好，桔槔亭畔自锄园。
将归青齐先送云岩兄返大梁（清·周在浚）　　七言律诗　押尤韵	太行南接黄河岸，一片帆开古汴州。欲去空劳亲串望，将归翻使弟兄愁。乱云碛里驱羸马，落日城边拥敝裘。叹息故园多难后，洪涛又报决商丘。
秦淮竹枝词（清·周在浚）　　押尤韵	布幔朱阑饰彩舟，少年箕踞放中流。三弦拨动《凉州》调，故老听来尽白头。
