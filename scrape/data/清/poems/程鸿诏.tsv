怀叶润臣却寄（清·程鸿诏）　　五言律诗　押侵韵	忽听楚人语，思君情自深。新诗又几卷，近日共谁吟。鲤对有真乐，雁行传远音。长沙波渺渺，怅抚独弦琴。
滕县见陈抱潜题名（清·程鸿诏）　　五言律诗　押支韵	抱潜吾执友，到处不题诗。此意岂难解，相思无已时。上宫君子馆，画井古人知。欲共论为国，征途合语谁。
子陵台（清·程鸿诏）　　七言绝句　押灰韵	鼓枻沿缘波未定，横塘风晚野花开。一钩新月钓江水，正向严陵滩上来。
登金焦二山寄故园兄弟（清·程鸿诏）　　七言绝句　押寒韵	东屋西屋人已远，名山也作弟兄看。金焦好处多于画，少个雁声江上寒。
淮阴钓台歌（清·程鸿诏）	汉家垂钓两男子，鸿飞冥冥功狗死。同有高台凌清沚，咄咄狂奴呼不起。漂母一饭酬金千，解推之恩宁轻捐。钟室覆盆难见天，泗上亭长喜且怜。冢前万人早矜诩，晚余斯台峙淮浦。不幸乃与哙等伍，胡弗一竿自终古。
东阿后歌（清·程鸿诏）	南去见山自此始，南来见山自此止。出山入山皆艰难，连朝山色愁中看。我欲移之著何处，恐碍天下行人路。愚心惟祝在山泉，绕山飞流成长川。一苇可航一帆送，轻舟竟渡免尘閧。东阿况亦吾宗邦，千年虽久安能忘。八斗才高今不见，一心捧日山难限。昊天自昔鉴孤忠，峰峦倏忽移愚公。崎岖化尽得平易，辙端蜿蜒痕在地。从此大道无偏颇，青山回首梦中多。
孙琴西廉访次唐端夫东坡生日诗韵追念湘乡师相属和奉呈并怀钱子密（清·程鸿诏）　　押屑韵	校书正苦扫落叶，谁唱阳春和白雪。天台掷赋声忽闻，广桑证道路云绝。犹幸坡公在眼前，曾见醉翁为心折。冶城山阁昔游宴，桂管妖氛刚破灭。昨年公持使节至，迩来我恰间身掣。许从芸笈借缇油，莫陪花坞吟宫缬。安昌旧客盟石交，建章群仙饮玉屑。千里命驾病未能，八载流光去如瞥。何时更共阿戎语，新诗且与黄九说。明当踏春大观亭，健行不藉拄杖铁。
