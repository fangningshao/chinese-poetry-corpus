踏莎行（清·戴珊）	绣倦凭栏，槐阴正午。榴花窗外飘红雨。闲将彩线绾离愁，谁怜枉结同心缕。竹影摇凉，荷风拂暑。年年此日偏羁旅。旧时飞燕到帘西，含愁祗对愁人语。
忆旧游 寄怀宝芬女史（清·戴珊）	记海棠树底，芍药栏边，红豆联吟。傍晚妆初卸，更西窗剪烛，东阁谈心。怜予鸿爪无定，几日便分襟。正社燕辞巢，子规啼恨，来往花阴。遥岑。频眺处，祗竹院摊书，松径捶琴。许我新诗寄，从别时凝望，直到而今。鸾笺一幅遥递，珍重等南金。愧报乏琼琚，缠绵枉自怀好音。
泛清波摘遍 采菱（清·戴珊）	烟迷荻浦，风乱荷塘，剩有菱湖秋色好。清歌徐引，唱入湖心更幽悄。邻船少。茎柔涩桨，角刺牵衣，十里澄烟寒碧袅。为爱鲜妍，行过前汀未回棹。秋渐老。凉欺鸭脚根浮，嫩压鸡头实小。多少莲房菰米，总输莹皎。凭谁道。莫更采向中流，惊他并飞沙鸟。好摘馀花归去，镜台同照。
一萼红 秋海棠（清·戴珊）	怪啼痕。甚无端幻出，寒绿闲晴红。艳影迷离，仙姿绰约，西风认做东风。斜阳外、翩然漫舞，渐轻盈、欲睡眼朦胧。杨柳烟残，梧桐叶落，蟋蟀堂空。暗把曲栏倚遍，看檀痕脂晕，无限惺忪。怕染新霜，爱依凉月，愔愔静掩帘栊。休更说、春前断梦，问何人、银烛夜高笼。且与黄花同醉，莫管征鸿。
