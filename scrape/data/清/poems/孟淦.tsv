苦雨（清·孟淦）　　五言律诗　押青韵	一声声断续，谁与对床听。屋角鸠媒雨，阶头草孕萤。苔痕封竹磴，水气上罗屏。一夜凄无寐，何人叩我扃。
兴济守风寄沧州分司钱梅簃（清·孟淦）　　五言律诗　押尤韵	已入长芦境，摇摇驻远舟。空林风力壮，拍岸水声遒。中酒三更月，怀人一枕秋。天涯同有梦，曾倚笛床不？
过万柳堂有感（清·孟淦）　　七言律诗　押灰韵	当年万柳壮金台，此日空堂遍草莱。偶有客从三径过，绝无人处一花开。莺啼杂树春将暮，风满危楼雨欲来。不尽深情凭吊里，鞭丝帽影暂徘徊。
长生口即事（清·孟淦）　　七言绝句　押青韵	一溪碧玉一茅亭，谁戴黄冠读道经。却上层楼凭短槛，淡烟寥廓数峰青。
立秋前三日龙门口观水（清·孟淦）	黄河之源不可穷，苍莽莽腾自天上。千里一曲趋巽隅，真见禹门叠层浪。滔滔万派争一门，一门一落几千丈。怒流忽抵秦雍间，上有双峡扼其吭。屹然岳势分东西，怪石崚嶒怒相向。我闻此间龙所宫，尺木欲借洪涛壮。中流飙忽涌骊珠，千瀑万瀑势悬放。水华的烁犯斗牛，水势崩奔裂崖嶂。日脚倒射电光寒，风霆白昼惊寥恍。汹如巨石忽推颓，轰若奔车斗万两。又如鼓战争强雄，万马骧腾不相让。忽忆鸿濛象帝先，龙门突兀始谁创。伟哉微禹吾其鱼，疏凿鸿功谁与抗。豁然一洗平生胸，鹳雀楼头恣遥望。今朝发兴登龙门，苍茫百顷如沈瘴。山气凛凛随阴风，却令耳目得清旷。始知秋气横太虚，豪吟对此空惆怅。
薰风楼怀古（清·孟淦）	我登薰风楼，楼高一千尺。仰造青云端，俯瞰雷电泽。隐隐山四围，何处扳峭壁。翔者古鸾凰，荫者古松柏。远望鸿濛天，时代阻今昔。有时风雨来，俄倾水云积。水云积复散，落照天将夕。壮哉古帝京，图大中斯宅。击壤溯遗风，讴思遍左僻。上下已千古，兴废感棋弈。相传五弦琴，兹楼乃遗迹。袅袅动余音，引手异常拍。此调久不弹，解阜眷帝力。薰风名其楼，弹琴颜其额。遥吟薰风歌，风吹陇头麦。麦熟雉朝飞，凭吊何乡客。
