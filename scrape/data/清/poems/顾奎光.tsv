自山前步入草庵（清·顾奎光）　　五言律诗　押元韵	山外多兰若，无从避俗喧。谁知翠微里，别有桃花源。细石丛峰径，长松隐寺垣。绿阴秋意好，吾欲卧云根。
六月朔得谔斋弟书（清·顾奎光）　　五言律诗	闻道慈闱健，平安得汝书。别来儿女大，深忆弟兄孤。边徼犹羁宦，家山未定居。今宵归梦好，暂遣旅愁除。
雨中泊朱红溪（清·顾奎光）　　五言排律	白雨冒千山，清泉散万壑。云岚互冥濛，雷电辄间作。祫衣生微寒，蓬窗坐萧邈。书卷陈古今，抗心良有托。物役谁能辞，尘缨由自缚。绕林姑恶鸣，侧岸藤花落。
凤滩（清·顾奎光）　　押药韵	楚江多危滩，急涧束岩崿。水流本不竞，有激怒而作。风声增飕飗，雪点飞喷薄。篙工用力齐，勇进竟前却。当时五溪地，神禹遗疏瀹。胡然劳后人，小智事锤凿。吴侬便舟楫，习险无惊愕。须臾即安澜，徙倚拾蘅若。
舟行杂咏（清·顾奎光）　　押东韵	山中多赤杨，江上多丹枫。爱其摇落晚，秋尽犹青葱。岂系雨露偏，正恃坚贞功。处瘠苦外癯，閟塞乃内充。所以延年者，常栖岩壑中。
