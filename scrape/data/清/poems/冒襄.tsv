和阮亭《秋柳》诗原韵（清·冒襄）　　七言律诗　押元韵	南浦西风合断魂，数枝清影立朱门。可知春去浑无迹，忽地霜来渐有痕。家世凄凉灵武殿，腰肢憔悴莫愁村。曲中旧侣如相忆，急管哀筝与细论。
无大师掩关高座客秋相见以诗示余今夏无忝重过白下因倚韵和寄（清·冒襄）　　七言律诗　押真韵	历尽中原破衲身，竹关坚键识前因。更生至再留今我，万死濒仍见古人。朱岳有怀煨茧芋，青林无发岸纶巾。齐年当日称联璧，犹记来游共抚尘。
戊戌仲冬九日陈其年初过塞庐宴集即席限韵（清·冒襄）　　七言律诗　押寒韵	异代论交风雪寒，飘然书剑泪痕看。楼松化石今余几，风雨如期古所难。对尔须眉堪共照，问他薇蕨许谁餐。霜天片月当年白，萧飒西风夜未残。
小秦淮曲（清·冒襄）　　七言绝句　押萧韵	何处能令客思消，沿流出郭到红桥。更无丽瞩堪娱悦，随苑风光是柳条。
昌田洞（清·冒襄）　　押养韵	怪石大小立，冲激发高响。偃仰适所乐，苍莽结幽党。一望古参横，位置各有像。绿雪拄波帘，喷珠上余颡。水石角异观，万态堪奇赏。游鱼吹雨丝，俊鸟洗翠氅。薄舟袅娜行，{氵众}然滞双桨。榜人嗟蹇涩，余意怅遄往。
宣德铜炉歌为方坦庵年伯赋（清·冒襄）　　押歌韵	龙眠先生须鬓皤，两朝鼎贵称鸣珂。丝纶世掌遭迁播，邗江卖字书擘窠。生平嗜古入骨髓，玩好不惜三婆娑。有炉光怪真异绝，肌腻肉好神清和。窄边蚰耳藏经色，黄云隐跃穷雕磨。洼隆丰杀中规矩，红榴甘黛粉雷蝌。我时捧视惊未有，精光迸出呼奈何。恭闻此炉始宣庙，制器尚象勤搜罗。宫闺风雅厌奇巧，炉煹精妙无偏颇。或云流乌一夜镕宝藏，首阳铜枯汁流酡。或云炼铜十二取轻液，式仿官瓷非鬲牺。彝乳花边称最上，鱼蚰诸耳无相过。博山睡鸭真俗丑，宋烧江制咸差讹。工倕拨腊昭千古，香龙火暖浮金波。宜香宜火宜几席，宁惟鉴赏堪吟哦。百金重购拟和璧，旃檀函贮文犀驮。后来北铸并南铸，道南施蔡皆幺魔。乱真火色终枯槁，磨治雕凿蛟龙呵。平生真赏惟忏阁，同我最好沈江河。抚今追昔再三叹，怜汝不异诸铜驼。一炉非小关一代，列圣德泽相渐摩。我今为公作此歌，万事一往何其多。歌成乞公书大字，明日且换山阴鹅。
送别程明士（清·冒襄）	程君一生湖海客，慷慨悲歌古无匹。当代谁人更游侠，意气纵横称第一。余也愁病隋堤别，片言相托成胶漆。忆昔君家蜚语连，竹林大阮真可怜。孤身七入蜚狐塞，独夜长歌《猛虎》篇。保孤全宗果不易，此事已有千人传。月明跌荡旗亭肆，握手秋宵论往事。阙下将为汗漫游，座间不露英雄气。余也有子趋燕台，何时振融还归来。托君之语语何骤，此意敢望常人哉。西风萧萧日将夕，满目骊歌留不得。为我须乾白玉壶，因君一拓黄金戟。
