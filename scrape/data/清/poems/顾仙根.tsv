秋柳和云涧韵（清·顾仙根）　　五言律诗　押侵韵	青春泽亦久，弱质岂堪任。顿觉形俱减，何曾秋已深。影摇既竭力，丝系不枯心。谁惜芳时叶，纷飞散满林。
游宏济寺（清·顾仙根）	下山履平陆，山转寺门静。屋上石势险，屋里人心正。佛镫常不灭，僧容不离病。前山与后山，登楼江光映。何必入深山，山深得真性。
郡馆作（清·顾仙根）	我行复至郡，舍馆临官市。市言虽杂乱，亦复有至理。诤词何纷纷，半是村农子。懦拙易成忿，忿息讼方始。云从去岁来，日日向城里。良田半已典，岂不思秉耒。今春多夜雨，农事家家起。未得见长官，胥吏来无已。
冬菊和唐竹虚韵（清·顾仙根）	映月非秋影，晚香直至今。人情仍旧向，篱落故相亲。入目似余傲，此君无是心。摧残霜又雪，根底得春深。
水乐洞（清·顾仙根）　　押尤韵	入洞畏仰视，峭石高于头。暗步蹑滑径，晴昼忽夜幽。石空泉愈响，澎湃水四流。我友发狂兴，大笑声不休。手掬一勺水，为我澄双眸。洞外方畏暑，洞内疑清秋。垣倾乱草荒，披拂登层丘。石上更有池，天巧非人锼。贾氏曾构园，盛事遗灵羞。造化本无心，安用区薰莸。我自出奇幻，人自恣冥搜。
南屏（清·顾仙根）　　押支韵	摩天石为屏，结构因嵚崎。绿树各争长，山高树亦随。入门不数武，积阴凉阶墀。缘径登愈高，俯楼眺且危。苍苔隐古迹，涑水留遗姿。空际鸾凤翔，手摩心仪之。丹崖不可见，琴台犹有基。湖光忽掩映，天风吹纷披。寻幽贵奥窍，固不厌险巇。牵衣陟绝顶，最下那敢窥。少立喘稍息，挥汗神未夷。涧底见茅屋，四面流清漪。林深日易昏，安得久留兹。一步一回顾，暮霭滋漫瀰。终日一园闭，万壑千岩奇。
晚步偶然作（清·顾仙根）	既饱忽自得，不觉心神舒。举目皆可爱，举步皆自如。何以一日内，或戚又或愉。戚时怒所触，愉时喜有余。愉戚本无端，在我不可诬。何况我与人，安得不相殊。但于此理得，人我无龃龉。出门有大道，新月盈通衢。与人共往来，忘我为羁孤。
