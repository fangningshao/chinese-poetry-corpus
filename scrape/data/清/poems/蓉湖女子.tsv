画堂春（清·蓉湖女子）	冷莎铺月树穿星。秋棠褪尽红英。鹭鸶两两浴兰汀。湿浪吹萍。雾气捲开山色，云光流出溪声。湘帘斜捲绿烟凝，人倚银屏。
菩萨蛮 仿王修微回文（清·蓉湖女子）	镜开羞学新妆靓。靓妆新学羞开镜。离别怕迟归。归迟怕别离。绿痕螺黛促。促黛螺痕绿。千万约来年。年来约万千。
卜算子（清·蓉湖女子）	刬袜坠金菱，髻溜琼妆亸。为爱鹦哥红豆抛，莫认车边果。曲槛小屏山，月淡花如雾。倦倚檀肩数乱星，数到牵牛住。
少年游（清·蓉湖女子）	斜风捲水，平芜吹侧，波面细于丝。杨柳烟中，蓼花影里，密树度云迟。藤床八尺龙须席，卧听晚蟾嘶。携却楸枰，沉吟应劫，抛局数残棋。
