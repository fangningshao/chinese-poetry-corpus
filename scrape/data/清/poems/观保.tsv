界亭（清·观保）　　五言律诗　押齐韵	初识沅陵路，盘陀费马蹄。寒泉湔石出，峻岭划云齐。树底窥松鼠，花间听竹鸡。连朝多细雨，磴道不成泥。
宋徽宗画鹦鹉（清·观保）　　七言律诗　押阳韵	艮岳工成殿宇凉，珠帘深护海南香。闲情却试珊瑚笔，解语远胜翡翠妆。毛羽至今犹郑重，衣冠当日太仓黄。可怜家法惟书画，南渡多才有寿皇。
荆门晓霁（清·观保）　　七言律诗　押删韵	经旬磴道窘跻攀，雨雨风风未暂闲。一径遥连鱼腹国，群峰环赴虎牙关。承平戍卒投戈戟，丰稔村姑高髻鬟。偶向荆门回首望，不知身入万重山。
山居（清·观保）　　七言绝句　押冬韵	苔磴萦纡石径封，断崖何处饭僧钟。乱云满壑不归去，知在山前第几峰。
