水亭夜望（清·陶邵学）　　五言律诗　押尤韵	野气日沈夕，清光照独游。萤专草阁夜，蛙王野棠秋。残月犹明水，疏星欲倚楼。苍茫云壑外，何处隐灵虬。
孤云（清·陶邵学）　　七言律诗　押微韵	一片孤云出岫微，空中蔼蔼惜馀辉。九原可作吾谁与，万事相看昨已非。家擅雕龙新学贵，市无屠狗故人稀。年来世态堪惊绝，岂独平生叹志违。
鞠坡精舍探梅致跂惠（清·陶邵学）	朝闻百鸟鸣相呼，春风几日来庭除。闭门病客一事无，强起寻花破羁孤。城北十亩开精庐，野塘石磴相萦纡。入门一笑回清矑，青枝红萼千万株，繁英乱蕊密复疏。横斜偃蹇各有态，堕落荒寒谁与娱。我来手把青珊瑚，天风习习吹五铢。罗袂无声侵玉肤，绰约㛹娟仙藐姑，餐霞吸露清而姝。无言独立意有馀，令我绮念无由除。一朝宿痼如亡逋，忆昔看花与子俱。锦茵醉倒还相扶，赋诗彩笔追吴歈。越才蜀隽联襟裾，五年坐惜风烟徂。故人流落天一隅，今来对花意踟蹰。恨无玉斝相斟，安得千里邮君书，扁舟归来沽玉壶。春风唤起花魂苏，莫遣烟雨堆寒芜。
秋夜读苏文忠集（清·陶邵学）	一镫微荧照孤檠，坐倚陈编发高咏。平生颠倒为公诗，冷玉寒泉秀相映。忆昔真仁符道泰，相从京洛风流盛。好士朝逢六一贤，奇才老识宫中圣。岂意宸谟一朝变，天启谗人干国柄。名成高众亦何益，用已得时嗟未竟。世事苍茫难可料，纷华百战犹能胜。至今一字如琼瑰，当时片语伤机阱。流谪蛮荒赊一死，历将艰阨试豪横。歌侪同谷意犹放，表谢韩公语无佞。十年尘劫扫空华，万里江山助清夐。磨砻或者天有意，忠謇直为神所敬。百回不厌整襟读，再拜敢持轻语评。诗成月落星斗稀，门外寒虫不堪听。
院中多蛇时复入室作驱蛇行（清·陶邵学）	百年灌木荒江宅，币地蓬麻少行迹。门外千崖积石高，中有虺蛇长挂壁。朝来入室惊始见，驱吓儿童愁婉娈。小蛇扑杀三四馀，大蛇奔窜犹睢盱。我今寄食走穷谷，常恐失身为汝狙。人言此物足奸诡，伺影闻声巧莫比。过首容身吾未能，草动风摇尔何喜。妻孥爱我劝我还，我笑不顾心悢然。丈夫一举动寥廓，骑龙刺兕当攀天。纵无三尺追汉祖，笏击犹期孔道辅。扫除奸凶净六合，幺么岂足污砧斧。深山自是多魑魅，道路仍闻足豺狼。手中利剑思一鸣，天上威弧会须怒。蛇乎蛇乎当远去，草间窃活吾羞汝，明日九关诛猰貐。
妖鸟篇（清·陶邵学）　　押尤韵	有鸟生炎海，飞鸣历中洲。似鵩形不祥，况乃恶声如鸺鹠。朝鸣但䀨耳，暮鸣增人忧。霜凝日落百草死，更闻此鸟鸣啾啾。纵横四野间，历乱呼其俦。嗟汝身虽微，厉欲凌九州。老鹤知时寒，低飞尚垂头。汝独声呀呀，妄语丛愆尤。道傍苍应应秋始习，一击不中为尔羞。居然声气彻阆苑，造作百怪无时休。百鸟奔春阳，汝独凛凛催穷秋。成形受气安可化，汝谁有口不自由。周公诛妖鸟，遗教不可求。千年遗孽死不尽，坐令日月惨黩、天地为悲愁。我欲请王母，天网忽下收。东海求凤凰，西山鸾鹫鸣相酬。翛然六合间，众声和且稠。此鸟闻之大恨死，馀者惊窜，一日卷舌尽入喉。
