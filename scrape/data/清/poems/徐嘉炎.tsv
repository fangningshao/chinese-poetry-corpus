登鹰窠顶望海中夏盖诸山（清·徐嘉炎）　　五言律诗　押冬韵	兹山展武地，海上得朝宗。梵刹驯归鸟，深潭隐毒龙。朱霞连越峤，翠盖偃秦松。南望诸峰在，参差雾几重。
玉宸观（清·徐嘉炎）　　七言律诗　押寒韵	深山楼阁拥仙官，桧柏苍苍入殿寒。废井但从沙际识，残碑多半雨中看。炉烟半拂黄金座，云气晴低白玉坛。福地久传人不到，遗踪何处觅真丹。
丁巳新秋宴集李客部园亭送李南枝分符之武林（清·徐嘉炎）　　七言律诗　押尤韵	水精帘卷夜光浮，莲叶田田梧叶愁。燕市离筵南浦月，吴山归路驿亭秋。客星已见双辞阙，乡梦还惊独倚楼。醉踏轩辕台畔草，丁香可解结绸缪？
昭化寺古罗汉松歌赠苍岩沈师（清·徐嘉炎）	古松千年物，寄迹空桑门。仙人手携绿玉杖，飞来天际盘云根。高台苍茫连昆仑，紫烟青嶂浮黄昏。湖山四望杳冥邈，亭亭翠盖沈心魂。我来披拂松上月，涛声万壑何超忽。鸣弦响瀑来九天，空中仙乐疑喧阗。五城风雨欻而至，翛然欲拍洪崖肩。春潭琼草草色连，冠霞裛露横山巅。人间甲子几沧海，谁与草木齐长年。奇峰飘飘层云烟，清晖娱人憺忘旋。深林霏霏敝日月，交柯杂沓回芊绵。松阴列坐有道者，吴门羁客人中仙。神仙中人沈夫子，当年廓落青云士。五月披裘吴市中，孤标迥出尘埃里。此地婆娑乐吾真，偶然相对足相亲。功名若胜杯中酒，越水吴山亦笑人。
