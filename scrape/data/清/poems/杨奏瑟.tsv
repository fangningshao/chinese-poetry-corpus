登玉山县城楼（清·杨奏瑟）　　五言律诗　押删韵	地扼东南隘，无关亦号关。楼当三面水，城割半边山。天马澄江外，虹桥落照间。骡车纷络绎，早晚不曾闲。
官溪春兴（清·杨奏瑟）　　五言律诗　押元韵	杨柳东西岸，桃花里外村。板桥春雨滑，林屋午鸡喧。地僻无车马，风淳长子孙。胜游吾已遍，此是武陵源。
山行（清·杨奏瑟）	登山蹴云飞，便欲乘云去。白云不相待，先出岩巅树。云行但向风，我行犹窘步。独立倚半山，缓缓江村暮。
