题钱清溪少参遗册（清·万斯选）	清溪钱先生，年少登仕籍。上陈八事疏，嘉谟尽硕画。毁撤魏监祠，书院开讲席。从游南皋子，正学重名节。历官之所至，义声夺人魄。衡文斋鲁邦，多士手加额。至今朝宇间，彩凤奋逸翮。虽然遭疑谤，微云掩曦赫。至诚能动人，贤者腕为扼。风驰云影过，天清日复白。义熙有全人，奄然归窀穸。人亡四十年，流芳动九陌。遗文金玉伦，含辉光四射。抚卷诵琳琅，声色雅可摘。其人邈千古，其心通一脉。我生在后时，丰采未亲炙。苍茫潦水尽，坐见寒潭碧。
