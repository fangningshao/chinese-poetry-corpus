送陈颂南罢官归闽（清·沈维鐈）　　七言律诗　押寒韵	太丘一疏重朝端，天语亲褒真谏官。恋阙未宜投劾早，筹时弥觉直言难。归装千卷添行色，胜地重阳结古欢。我亦鸳湖垂钓客，南天极望暮云寒。
谒陆清献公祠（清·沈维鐈）　　押庚韵	昭代论儒术，当湖孰并衡。庙庭崇秩祀，峰泖蔚精英。大道闻原早，斯文任独宏。薪传寻孔孟，统系绍周程。素志惟希圣，中年获代耕。循良敷海表，抚导遍疁城。未竟鸣弦化，偏教补被行。归装书数卷，讲舍屋三楹。再迫牵丝起，多应荐牍呈。旁咨廉惠爱，破格擢贤明。自拜言官责，频闻抗疏争。臣心孚帝简，朝议顺舆评。考绩时终忤，归田愿竟成。从违皆澹虑，义利最研精。督学虚明诏，遗编迪后生。千秋承述作，百氏辟从横。讵见门墙峻，居然俎豆荣。赠阶追向德，赐谥特尊名。世共高山仰，人推止水清。丛祠犹故里，茂典协群情。绝业真能荷，先型莫与京。谈经谁继起，瞻像独摅诚。砌草蜗交篆，庭柯鸟和鸣。然藜光近照，景慕倍心倾。
笛楼前辈静坐澄心图（清·沈维鐈）　　押东韵	先生今之司马公，勿欺为本殚公忠。棠阴三载庇闽浙，公余退省弥谦冲。焚香久已盟夙夜，良工善绘传深衷。平生读书涵泳富，半日静坐端倪充。方其致虚守之笃，渊然养出蒙泉蒙。秋水藏珠众妙具，大炉点雪纤尘融。静极而动感即应，八窗四达开𤫩珑。坚持一心驭万变，如把稳舵帆江风。乃知静坐非守寂，洗心藏密精神通。主静主敬本不二，惟本谨独箴当躬。先生闻道有神契，心经政经握其中。醇儒之心名臣业，海波不扬田禾丰。即今苍洱静斥候，琴鹤移度旌幢红。作霖行且遍方岳，调鼎会见亮天功。繄余捧襼宝良诲，何异顽石加磨砻。元城请事不妄语，从今认取主人翁。
陈忠悯公遗像（清·沈维鐈）	将军龙虎姿，见知李忠毅。驻师吴淞江，东南半壁系。逆锋何狓猖，勇气弥奋厉。古有凿凶门，况已置死地。一朝将星沈，海水烽烟沸。清入胡逍遥，苻离遂惊溃。坐看金缯盟，洒遍英雄泪。我今瞻遗像，余怒犹裂眦。燀赫五雷神，威风震百世。由来生天人，不愧忠孝字。关张岂无命，段颜达其志。咄哉偷生徒，武刚车自卫。
