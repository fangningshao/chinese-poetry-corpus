和雪琴宫保师海南军次秋兴二十四首韵（清·王之春）　　七言律诗　押庚韵	闻道台澎屡调兵，同仇将士励精诚。军家敢说鸿毛重，敌气应看鹿耳清。谁料金牌成破釜，难凭铁舰作坚城。诸公衮衮求援急，义愤如潮夜不平。
和雪琴宫保师海南军次秋兴二十四首韵（清·王之春）　　七言律诗　押寒韵	扁舟已到急流滩，战马登场忍卸鞍。艰钜在肩关大局，寻常袖手肯旁观。岳家军令同秋肃，杜老诗心入夜寒。台北孤城悬海外，相怜同病到更阑。
和雪琴宫保师海南军次秋兴二十四首韵（清·王之春）　　七言律诗　押删韵	瘴乡催老旧容颜，痛切征人涉险艰。汉将烟凌原有阁，秦时月在好当关。齐看节向蕃封仗，冀得师随凯奏班。公尚忧勤群努力，宝山曾入不空还。
和雪琴宫保师海南军次秋兴二十四首韵（清·王之春）　　七言律诗　押先韵	生熟群黎计万千，暗中滋蔓苦年年。黄茅白草人间瘴，密箐深林海外天。五指山迷容窟兔，一林叶落听鸣蝉。道开十字成虚语，安得长鞭策锦鞯。
