同大庾介白朗威茂伦樵水海序小集道树庵（清·朱鹤龄）　　五言律诗　押尤韵	径入荒畦僻，相携支许俦。院凉烟起翠，林净叶惊秋。杞橘浮香细，葴莎向晚幽。绀园淹对久，萝月已如钩。
酬姜如须见寄（清·朱鹤龄）　　七言律诗　押萧韵	支离一病叹无憀，经案绳床对绿蕉。猿鹤化来机渐息，芝兰焚后泪难消。鹿门本自甘遗散，皋里凭谁慰寂寥。泽芷江蓠无限恨，频传莫惜五湖遥。
寄徐昭法（清·朱鹤龄）　　七言律诗　押虞韵	一别精庐岁月徂，比来曾有宿舂无。身穷壑谷能逃忌，隐托文章不厌孤。春院繁英伤锦绣，秋风落叶感菰蒲。稻粱那得縻黄鹄，莫怪长饥化白凫。
湖翻行（清·朱鹤龄）	太湖西来天目源，七十二溪波涛奔。震荡有时溢原野，未闻浩瀚迷乾坤。五月稻秧齐插莳，三旬霖雨水澎濞。方忧漏天移泽国，忽骇狂澜卷平地。飓风猛发神鬼愁，火龙掷火驱潮头。漂砂礐石失垠岸，发屋拔树蟠蛟虬。声如列缺斗霹雳，势如共工倾不周。乘陵城郭塔欲倒，千庐万灶皆洪流。巨浪翻腾高屋过，大鱼拨剌平衢游。更怜人畜死无数，浮轊塞港漂难求。百岁老翁惊叹久，此灾《邑志》从未有。乘船入市何足云，地轴翻天浸星斗。我时惶遽无窜逃，急上高楼守篓薮。竟日鱼釜无炊烟，浇愁何处沽村酒。变不虚生岂偶然，抚时感事心欲呕。盛朝蠲赈久不闻，长吏敲搒肯停否。欲诉真宰天茫茫，九关虎豹狰狞守。吁嗟苍生尔奈何，但见号咷走童叟。
感遇（清·朱鹤龄）　　押元韵	吾生本天植，廓然栖灵根。神明坐摇荡，遂与狂流奔。风波得深警，万感寒心魂。贱贫生易达，寂寞吾道存。庶几屏形累，出入无穷门。
苦寒行（清·朱鹤龄）	顼帝寒威何酷烈，东南地维迸将裂。太湖坚冰百丈深，鱼龙潜窜重阴穴。千村惟见冻凝云，万顷不闻涛喷雪。西风日吼天地昏，估客渔翁往来绝。瘦日隐见无晶辉，钟山烛龙光欲歇。虽然阴气终回旋，可忍罢民重酸切。官税榜笞髓已枯，天行严凛骨还折。时闻艇子陷冰围，绝炊陨命鼋鼍窟。兼之茆屋僵赤肤，妻儿号寒忍呜咽。嗟乎彼苍何梦梦，水旱频仍不堪说。复见杀气东南行，灾沴荆吴恐仍结。君不见千户封五陵侠，软裘快马出京阙。谁信无衣叫寒月。
