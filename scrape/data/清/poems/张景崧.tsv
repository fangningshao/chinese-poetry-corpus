京口（清·张景崧）　　五言律诗　押尤韵	身外茫无际，横江老雁秋。芙蓉皆别思，风雨独归舟。断岸随烟合，奇峦破浪浮。自从南北限，万古逐东流。
和途中即事韵限高字（清·张景崧）　　五言律诗　押豪韵	愁起疲驴背，吟声入楚《骚》。江湖萦别梦，风雨恋征袍。驿草秋先歇，边云晚更高。时平多设险，旅夜看《龙韬①》。
饯雁（清·张景崧）　　七言律诗　押文韵	数声哀怨客楼闻，九月相逢三月分。缯缴伺多难避地，关山历尽怅孤群。离肠曲曲湘潭水，行色重重楚峡云。此去岂无留别字，一行空际自成文。
晚渡平望湖同舟话旧（清·张景崧）　　七言律诗　押文韵	稻粱谋已拙耕耘，越水吴山逐雁群。细雨残钟荒驿梦，斜阳衰草故人坟。空江鸦散遥冲雾，绝巘樵归尽蹑云。吟得小诗留蠹箧，也当麟阁记殊勋①。
弄潮儿歌（清·张景崧）	钱塘江上弄潮儿，放船拉桨乘流澌。短布单衫不盖膝，科头跣足暄朝曦。自言大父官蓝田，堆金不计万与千。阿侯年少邯郸侠，貂衣骏马珊瑚鞭。儿年七八掌上珠，逢人称是千里驹。双鬟左右列屏障，不教风著千金躯。大僚特疏上天子，克剥脂膏饰罗绮。坐辞华屋入囹圄，一家夜哭长安市。当时珠履客三千，至今漂泊谁堪倚？洪涛江上高于天，性命换得青铜钱①。
