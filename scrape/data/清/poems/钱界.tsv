宿此庵闻愚上人归自庐山次日访之遇于龙须山中次壁间诗韵（清·钱界）　　七言律诗　押阳韵	一粟堪将世界藏，忽从飞锡恣徜徉。寒鸦向晚黏天黑，破叶随风糁地黄。来日何人同此会，去年过我是重阳。亦知泛泛鸥无迹，且喜相逢到上方。
宿屈家渡（清·钱界）　　七言律诗　押庚韵	灵均久逐江波逝，此地犹传古渡名。众壑分流归一水，悲笳无次逼三更。半生劳役老将至，千载怀人心未平。莫问高阳旧行迹，梦中风露采芳蘅。
