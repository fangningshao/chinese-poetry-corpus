舟泊扬子桥（清·王猷定）　　五言律诗　押萧韵	韎韐风涛外，闲心寄泬寥。马嘶黄草岸，人急暮江潮。塔影眠寒水，溪声走断桥。梦中敲古缶，长忆广陵箫。
舟行（清·王猷定）　　五言律诗　押东韵	海陵城忽过，四望远濛濛。布被经斜雨，蒲帆饱大风。惊鸥飞不定，初柳意无穷。三月今朝是，扁舟东复东。
返扬州喜晤孙无言（清·王猷定）　　五言律诗　押微韵	却讶秋还在，萧条满目非。江山千骑暗，城郭一人归。见子南冠泪，犹惊楚客衣。庭花何烂缦，寂寂伴伊威。
宿白云庵（清·王猷定）　　七言律诗　押庚韵	寒镫寂照梦难成，但觉逢僧尚有情。关外客船喧野岸，枕边官马踏残更。两淮烽火人初静，千里星霜雁独征。为吊汉家辛苦月，夜深犹傍钓台明。
访陈师黄绝句师黄为靖南参军（清·王猷定）　　七言绝句　押文韵	北狩当年事忍闻，至今惆怅靖南军。可怜血战残衣在，板子矶头几片云。
中元前一夕泊石门闻岸上作浮屠事泫然有感（清·王猷定）　　七言绝句　押青韵	石门陌巷柳青青，旧日铙声此夜听。枕上有魂招不得，秋风肠断语儿亭。
看月（清·王猷定）	日见海天低，夜见海风苦。海水浴天时，星辰皆作雨。惟月下海中，百道金光聚。波响月可听，波来月可取。试问山中人，月来几寒暑。
