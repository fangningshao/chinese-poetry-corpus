新晴（清·孙麟）　　五言律诗　押微韵	斜照拂帘影，清风度槛微。落红不忍扫，春色上罗衣。沽酒出山市，卖花人未归。回看芳草绿，蝴蝶满园飞。
初夏杂咏（清·孙麟）　　五言律诗　押侵韵	不觉红英尽，还看碧藓侵。方塘生水气，斜日转庭阴。俯仰惬天趣，清虚涵道心。几竿新竹长，烟雨护深深。
落梅（清·孙麟）　　七言律诗　押东韵	谁家一笛怨东风，春远孤山鹤唳空。残雪蹇驴人去后，小桥流水月明中。缟衣梦断沈沈夜，粉壁香消九九红。曾说当年修不到，又看桃李斗春工。
