今日何日行（清·阚凤楼）	今日何日江水长，波平溟渤山苍苍。黄云酿雨天欲霜，月躔箕毕星垂芒。青枫叶赤彫猗桑，群欣魄兔忘商羊。美人珠箔调青商，一弹两鼓仙灵翔。低集鹓鸾高凤凰，斗宫之侧薇垣傍。萝披荔拂骄虎伥，磨牙拇血思截舫。日测银汉排津梁，星君笑视狎且狂。疑通土伯幽都望，丛菅湿食如餦餭。颂则降福违不祥，横横太白精凝光。作彗西指纷旗枪，倒行不顾经躔伤。群仙嬉游旌麾飏，俯首杂沓逐队行。句陈奎壁圜徜徉，晖台黯黯豸化装。湔涤尘末倾杓浆，美人内顾依象床。白雪失和空云襄，朱弦胶柱殊笙簧。安得奔月亲天香，群真谐乐嘉清扬，履舄戋戋视八荒。
