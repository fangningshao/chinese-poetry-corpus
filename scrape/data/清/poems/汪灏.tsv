忆奉符开山寺（清·汪灏）　　五言律诗　押灰韵	最爱开山寺，闲庭半老梅。隔峰通水响，对酒及花开。樵路入云去，经声过竹来。风尘十载梦，蝴蝶几飞回。
拜杨伯起墓（清·汪灏）　　五言律诗　押侵韵	蟠龙关塞近，大鸟墓门深。万古长河水，千秋暮夜心。衣冠朝岳麓，蘋藻荐桃林。夫子应知己，囊无陆贾金①。
送侍讲李渔村前辈改官归里（清·汪灏）　　七言律诗　押豪韵	瀛海曾收百丈涛，浮云又见万峰高。久拌圭组同鸡肋，岂有功名识马曹。玉署自难留永叔，青山未解负张褒。仲宣近许论诗律，缥缈云门别梦劳。
送谢方山郎中告归（清·汪灏）　　七言律诗　押庚韵	孤心霜月迥秋清，三十年来玩世情。真得意时惟啸咏，不如人处是功名。三台后辈多回席，五字偏师尽却兵。舒卷从心难系緤，白云天际任纵横①。
黄金篇（清·汪灏）　　押真韵	神龙乘云雨，利泽始及人。壮士有黄金，颜色乃得伸。郭穴安足慕，结念在所亲。冰雪闭双扉，饥寒扣凌晨。入座下声气，辞出难重陈。不待言覼缕，已知情苦辛。安得探床头，持赠无逡巡。一笑送客去，独坐怡心神。
灞桥（清·汪灏）　　押庚韵	长乐坡上秋风清，销魂桥畔班马鸣。颓梁欹柱虹断续，沙碛隰畔水纵横。离人酒照杨柳泪，骚客鞭敲风雪情。无花古树不复见，伤心春草年年生。
