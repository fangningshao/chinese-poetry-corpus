柏乡雨花庵口占（清·吴襄）　　五言律诗　押麻韵	雨花亭子上，坐饮赵州茶。古寺木初落，疏林日已斜。黄花应笑客，白发未还家。老衲若南去，乡山问九华①。
送徐澄斋先辈奏使琉球（清·吴襄）　　七言律诗　押尤韵	浩渺沧波隶九州，贡航不绝大琉球。嗣王册命今三锡①，使者才名第一流。龙节高擎天北极，星槎直泛海东头。书生报国宣威德，敢诧乘风万里游②。
秋吟（清·吴襄）　　五言绝句　押删韵	落叶满秋山，征人久不还。一声何处雁，应向玉门关①。
题黄山蒲团石（清·吴襄）　　七言绝句　押寒韵	小心坡上得心安，鹘落猿飞路不难。百步云梯谁撒手，九年空坐石蒲团。
