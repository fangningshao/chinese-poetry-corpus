张湾登车偶成（清·曹文埴）	南人爱舟畏乘马，匪惟畏马兼畏车。车轮触石声轣{车彖}，震耳奚啻晴雷驱。不如一叶任掀簸，银涛雪浪冲江湖。繄予北行四千里，今日舣棹登车初。平生经历所未惯，童仆蹙缩吾洒如。物情世态看烂熟，遭际随分足以娱。红尘茫茫陆亦海，风波欲作何地无。心空不涉分别想，九折之坂皆坦途。试观舴艋日随海鸥泛，薄笨亦驾吴牛趋。扣舷执靷各有适，燕歌越唱互答安有殊。
观音岩（清·曹文埴）　　押麻韵	神工不沿袭，生面开㟏岈。弹子矶已险，狡狯斯有加。巨石插江表，屹立凌云霞。幻作倒垂势，弥望何槎丫。蟠虬露首尾，渴虎张爪牙。寒光偶一闪，凛凛悬镆铘。猿猱所不及，半壁苍穹遮。古洞复谁凿，黯淡临江涯。冉冉蒸水气，幂轻烟斜。或恐匿魍魉，亦虑藏虺蛇。飞仙庶能度，风马云为车。如何峙层构，中有山僧家。仿佛普陀石，海上横孤槎。快游试新险，打桨乘短艖。飘忽到岩麓，曲磴通幽遐。洞口已昏黑，欲入空嗟呀。山僧解爱客，夹径燃烛花。天光漏一线，西向穿窗纱。楼阁半无地，支以枯木丫。有槛不敢倚，侧足双手叉。惊泷俯浩渺，石齿纷{齿虘}牙。盘涡与旋沫，咫尺千拗洼。蛟龙此窟宅，毋乃时攫拿。正容戒僮仆，下视声勿哗。须臾暮色起，津鼓闻三挝。篙师理轻楫，荡漾归平沙。隔江骋遥睇，波影殊清嘉。佛镫照明灭，几点盘神鸦。
望麻姑山（清·曹文埴）	临池少习平原书，名山灵迹尊麻姑。关河迢递不可到，蔡经故宅知有无。今年西江奉使节，秋风一棹来仙都。芙蓉万萼插天表，骋睇已觉襟怀舒。傥令策杖踏烟月，快饮玉露餐云腴。一双尘足苦缠缚，咫尺仍复千里如。桥通三峡自矹硉，杉列七星犹盘纡。清音往往下鸾鹤，闻有云马驱风车。仙人讵必吝麟脯，俗子自欲沈泥涂。酒帘竞署麻姑字，一瓮空向街头沽。
题讲梅兄躬耕养亲图（清·曹文埴）	讲梅山中仙，曾逐岫云出。云归人未归，望之心纡郁。邗沟足冶游，毋乃远亲膝。驾彼青骢驰，何如黄犊叱。吁嗟少年场，轻薄狎邪佚。竹西吹琼箫，蜀冈挟瑶瑟。座中歌舞欢，堂上甘旨缺。往往朱门家，不及五亩室。
