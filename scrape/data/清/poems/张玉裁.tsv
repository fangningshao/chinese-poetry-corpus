七夕立秋（清·张玉裁）　　五言律诗　押寒韵	旅榻当筵卧，西风拂小栏。秋从今夕到，月向异乡看。有巧输人乞，因贫得梦安。曝衣问僮仆，预戒早霜寒①。
忆橘（清·张玉裁）　　七言绝句　押青韵	朱实垂垂叶尚青，故山千树未凋零。相思不隔长淮水，一夜乡心落洞庭。
寄题八公洞（清·张玉裁）　　押药韵	苍崖四围合，古寺中峰凿。径窄飞鸟穿，石阴虬龙攫。蹑蹻恣野游，一步一盘错。言寻最佳境，修竹荫幽壑。倦卧当夕阳，微风暗相薄。别来经十载，烟霭应如昨。惆怅复春深，无人自花落。
