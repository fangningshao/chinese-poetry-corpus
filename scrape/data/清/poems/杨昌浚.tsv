侯桂舲军门以《疏勒望云图》属题，赋五言四章 其一（清·杨昌浚）　　五言律诗　押文韵	莽莽万重云，天低日易曛。楚江杳何许，葱岭黯难分。良马因时出，慈乌返哺闻。高台真独立，谁写李将军。
侯桂舲军门以《疏勒望云图》属题，赋五言四章 其二（清·杨昌浚）　　五言律诗　押庚韵	誓扫龙庭日，男儿万里征。短衣随汉将，长剑出秦城。红柳迷乡邑，黄沙决死生。楼兰方未斩，敢恤倚闾情。
侯桂舲军门以《疏勒望云图》属题，赋五言四章 其三（清·杨昌浚）　　五言律诗	快睹旄头落，中兴建武功。栖身千里外，锡类八荒同。弓挂天山雪，笳吹瀚海风。归来将母念，犹认去时容。
侯桂舲军门以《疏勒望云图》属题，赋五言四章 其四（清·杨昌浚）　　五言律诗　押阳韵	专阃开南服，斑衣慰北堂。承欢陔草茂，回首阵云凉。忠孝一生事，艰难百战场。披图期努力，爱日报正长。
龙游大营重九和许雪门（清·杨昌浚）　　七言律诗　押阳韵	频年马上作重阳，幕府秋风老战场。白水初回汉家厄，青山仍对楚人狂。隔溪红树殷千嶂，故国黄花阻十霜。却喜生辰逢令节，题糕聊减簿书忙。
恭诵左公西行甘棠（清·杨昌浚）　　七言绝句　押尤韵	第一雄关枕肃州，也分中外此咽喉。朅来跃马城西望，落日荒山拥戍楼。
