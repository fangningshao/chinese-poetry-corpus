感事后四首（清·赖承裕）　　七言律诗　押豪韵	蜃云瀰漫首重搔，城郭隳残落羽旄①。却敌总戎都免冑，拍张诸将孰衔刀。空劳豹略占风角，唯见龙旗逐海涛。要塞连朝齐失险，却将砥柱仗灵鳌。
感事后四首（清·赖承裕）　　七言律诗　押灰韵	么么坐大误迟回，未戮鲸鲵剖祸胎。碧海新图翻战斗①，苍生残劫到霆雷②。秉钧谁挽艰难局，泛驾思求跅弛才③。旌节联翩开幕府，重臣仗钺已东来④。
感事后四首（清·赖承裕）　　七言律诗　押删韵	连鸡形势本相关，海上楼船自往还。孰御长风擒颉利，岂容割地畀完颜①。赡军夜听钱神啸，重赏朝辞勇爵颁。知否东南苦徵调，深闺嫠也泣刀环。
感事后四首（清·赖承裕）　　七言律诗　押庚韵	穷檐涂炭坐吞声，愁绝台澎半壁倾。裹革未闻谁报国，投鞭翻诩又翻营。六州铸铁难成错，五利和戎望罢兵。寄语伤心诸父老，中原早自坏长城。
