霍山（清·王锡九）　　五言律诗　押尤韵	作镇雄三晋，苍茫最上头。千寻开巨嶂，一气拱神州。雨蚀残碑古，苔荒故垒秋。山形依旧在，霸业付东流。
豫让桥（清·王锡九）　　七言律诗　押萧韵	一溪烟树冷萧萧，残魄凭谁唱《大招》。终古英雄无片壤，祇今国士有遗桥。生逢知己身何惜，死为酬恩泪不消。千载汾河呜咽水，西风吹作越江潮。
蔺相如墓（清·王锡九）　　七言律诗　押阳韵	全凭肝胆固金汤，豪气真堪慑虎狼。完璧终教归赵国，奉盆那肯屈秦王。威加函谷风云壮，功在常山日月光。叱咤余音听未歇，河声呜咽送斜阳。
题吴县叶渔庄司马承桂五湖渔庄图（清·王锡九）　　七言绝句　押鱼韵	万顷湖光照读书，四围碧柳更萧疏。平生领略烟波趣，渔弟渔兄共结庐。
樊哙墓（清·王锡九）	不读兵书不学剑，狗屠别创英雄传。如何耳食纷纷者，论功但说鸿门宴。忆昔沛公入关中，留居几作富家翁。威加海内志乃尔，真人亦与项籍同。贤如萧曹皆噤口，孤忠独奋批鳞手。炎刘得失争毫釐，一言悟主功不朽。秦任赵高咸阳亡，卧枕宦者宜预防。鹿马之祸前车鉴，排闼直入何轩昂。留得河山四百载，将军虽死今尚在。汉家本自薄功臣，全躯不共韩彭醢。区区勇力安足论，祇有忠义能常存。至今汾上西风咽，犹是当年壮士魂。
