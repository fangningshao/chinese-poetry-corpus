夹山竹林寺（清·鲍珍）　　五言律诗　押侵韵	谽谺通积翠，一径抱幽岑。白日下松杪，清风满竹林。山空奇奴迹，泉响戴颙琴。茶话忘归去，沧江暮霭深。
张文献公祠（清·鲍珍）　　五言律诗　押微韵	唐相经营地，灵祠灌木围。笏囊人共羡，羽扇恨偏违。望祭神雅集，焚香海燕飞。千秋金鉴录，风度想依稀。
惶恐滩（清·鲍珍）　　五言律诗　押阳韵	江雾失山晓，乾坤一混茫。高滩荻苗冷，微雨豆花凉。牛马渺难辨，鱼龙深自藏。不须说惶恐，前度已神伤。
范忠贞公祠（清·鲍珍）　　七言律诗　押冬韵	当年闽海见传烽，犀兕空多弃甲重。大节并推颜鲁国，孤忠直继段司农。碑题岘首留残碣，世握兵符踵旧封。应与睢阳①同庙食，堂堂授命尽从容②。
宿楼贤寺（清·鲍珍）	三日游庐南，遍历诸中寺。虽未造其巅，亦颇称快意。栖贤剧幽遐，李渤读书地。五老翼然临，石人①宛相企。秋深叶缀红，林密烟含翠。坐卧云绕衣，溪声裂檐际。冰霜冷衾裯，钟磬清梦寐。凌晨礼世尊，一探珠阁秘。老僧启塔函，示我佛舍利。玉瓶托金盘，光芒骇魑魅。日精与月华，不可以思议。膜拜袒右肩，白椎参妙义。我抱禽向情，未脱周何累。每耽方外游，依依不能置。何时遂初心，料理出世事。作佛似可图，勇迈何骠骑。
春日有事学宫同冯校官登尊经阁次日雨中奉寄（清·鲍珍）　　押微韵	春阴日日涵朝晖，山城睥睨如重围。匆匆已过二月半，暖风扑鼻香馡馡。讼牒台符厌遮眼，赏心乐事殊疏稀。偶尔间过矍相圃，广文馆静忘尘机。梓红主人最心契①，舟旋无厌相依依。踏阁攀林兴不浅，凭陵百尺穷纤微。五峰绵延互钩带，长松野竹连渔矶。溪水靴纹蘸新柳，梨花傅粉桃施绯。指顾胸眸坐开豁，如蚕出茧马脱鞿。俄晷留连日卓午，归来逸兴犹遄飞。懊恼春工裂风景，昨朝物态今全非。无事垂帘听疏雨，陌头狼藉愁芳菲。数盎幽兰作清供，思君闭户摩编韦。《五经》纷纶较同异，门生蓝舆应多违。拟从渔父借龙具，五湖长往毋庸归。
晓坐还元阁望渔洋山（清·鲍珍）	僧楼借床眠，宵残听粥鼓。清盥据梧坐，山翠飞入户。夙慕渔洋名，常如梦天姥。夜来看不足，朝窗笏更拄。宛将螺子黛，镜中画眉妩。《法华》虽附丽，卑之奚足数。忆昔王尚书，好事鲁掠取。至今竟属公，湖山号宗主。譬诸冶城墩，风流擅千古。自来称王谢，后先堪接武。平山一瓣香，敬为先生许。典型犹在望，苍茫云缕缕。
雁门太守行（清·鲍珍）	不见雁门高，安知太守骄。雁门高雁不可度，太守骄新不如故。堂堂复堂堂，汉家重循良。几人考上上，承恩奏明光。几人考下下，贬窜之他邦。五马煌煌二千石，河间姹女同朝夕。徒手相将拜路尘，清寒逼人太守嗔①。
