秋怀（清·周淑履）　　五言律诗　押阳韵	残暑方销歇，西风已渐凉。高柯怜坠叶，疏雨咽寒螀。入梦新愁积，思家旧恨长。百年应几许，端的为谁忙。
独坐思诸弟（清·周淑履）　　七言绝句　押微韵	含愁寂寂掩柴扉，疏柳横窗映绣帏。鸿雁几行声呖呖，可能一夜向西飞。
冬日送别表妹（清·周淑履）　　七言绝句　押寒韵	萧萧风雪逼人寒，欲整行装忍泪看。珍重送君无别语，高堂代我问平安。
述怀（清·周淑履）　　押屑韵	轧轧机杼声，漠漠空天雪。操作入中宵，十指皆皴裂。积丝匹难成，不忍中道绝。著此缟素裳，怡然矢同穴。
