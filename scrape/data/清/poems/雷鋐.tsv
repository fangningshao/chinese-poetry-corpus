游百丈岩（清·雷鋐）　　七言律诗　押灰韵	桃源洞口问津来，石磴盘旋异境开。峰入半天摩日月，泉飞绝壑转风雷。欲招白鹤空中下，乍瞰红云岭上堆。傍晚未遑他胜处，桂花香里掉舟回。
婺州道中野望（清·雷鋐）　　七言律诗　押麻韵	校士扃门草满衙，出郊极目意无涯。枫林浥露煊红叶，荞麦冲寒吐白花。时到三秋应望雨，月当初上正思家。行行山路忘欹险，赖有同心手共叉。
游临江阁（清·雷鋐）　　七言绝句　押尤韵	临江一阁影空浮，山自青青水自流。说向老僧参未了，木樨香里又三秋。
怀五布衣并及石东村（清·雷鋐）　　押纸韵	我获布衣交，邂逅五君子。久知廌青山，幽芳殊凡蘤。愿言采其英，潜见不殊旨。因之访石闾，矮屋拥书史。落落谈古今，贫哉病以死。更有抱光君，被褐远金紫。一室抱微尚，古琴自悦耳。三子臭如兰，何幸不我鄙。且得两陈君，考槃各永矢。一在北之廛，一在南之涘。北学宗洛闽，屡空道可企。南学共源流，贫亦正同轨。老矣均无儿，弟子供滫瀡。我造北陈庐，床灶杂杖几。南陈会鸳湖，答拜人扶起。合之以石闾，三陈堪并峙。三君未盍簪，我乃得蹑履。抱光云近朱，廌青曰御李。廌青与南陈，神交频托鲤。试问与北陈，握手当何似。爰有石东村，廌青忘彼己。石闾与抱光，东村辄倒屣。东村以子贵，不获布衣比。我怀五布衣，并作东村诔。亡者杳莫追，存者劳予跂。洁身各有归，相期唯一是。以此志知心，石交亦足喜。天下岂无人，渺然思彼美。
