卖花声 雨夜独坐（清·郑莲孙）	恼煞落梅天。细雨连绵。通宵不住洒连纤。罗帐低垂屏半掩，独坐灯前。香饼鸭炉添。倦倚疏帘。芭蕉敲碎绿窗烟。迟漏疏钟闻断续，恐不成眠。
减字木兰花 题桐院听琴图（清·郑莲孙）	苍苔雨歇。石上琴声清欲绝。伫立空庭，秋露微微暗染襟。碧梧写影。明月穿帘人语静。湘水湘云。一曲和风静夜听。
