虎牙关坐月（清·吴元龙）　　五言律诗　押寒韵	雨后来残月，江潭落影寒。乱山同一照，险路几回看。客泪惊秋老，哀虫絮夜阑。柝声常不寐，未许旅魂安。
赐缎绢恭纪（清·吴元龙）　　五言律诗　押支韵	为郎冰署客，亦得荷恩私。恐负《缁衣》好，惭无《黄绢》词。称身安且吉，出笥卷还披。机杼需民力，艰难二月丝。
九日偕贵阳诸使君东山登高得初字（清·吴元龙）　　五言律诗	万里登高日，千峰纵目初。天长迷近远，云合失崎岖。边徼蛮歌起，荒城落木疏。乡心付征雁，可许达音书①？
