题周青在先生筤谷图用昌黎石鼓歌韵（清·仓景愉）　　押歌韵	周子示我《筤谷图》，命我试作《筤谷歌》。开卷琳琅照四壁，先辈名篇尽阴何。亦欲续貂勉题句，苦吟愿驻鲁阳戈。筤谷先生古循史，治无操切有渐磨。长厌食肉令人俗，渭川千亩胸中罗。何可一日居无竹，绕屋扶疏绿云峨。劲节岂与时低昂，生平结契在岩阿。魏塘卜筑开灵境，谁欤图者执笔呵。东海徐君精绘事，胸有成竹写无讹。能以书法兼画理，遒古犹如隶与蝌。森森老树栖鸾凤，郁郁长桥驾鼋鼍。叠嶂中有竹数丛，乱者为叶交者柯。源泉在左淇水右，千竿万竿密如梭。幽人坐啸幽篁里，从容自得咏委蛇。图以人传夸纸贵，云烟过眼几羲娥。恨多生晚不及见，江汉何从导潜沱。披图想像高标致，刚健而说决而和。先生种德如种竹，孙枝联翩擢巍科。扬历中外各著绩，人人磊落复英多。手泽什袭佰余年，宝贵有逾独峰驼。忆昔获见农部公，长孝许我屡经过。为我挥毫作细楷，摘写格言相切磋。鸿爪雪泥忽孙迹，屈指流光感逝波。卓哉方伯两昆弟，昶顗双珠无偏颇。明德之后有达人，渊源家学良匪他。盘根错节别利器，挺然直干肯媕娿。暇日宴客出此图，满座传观争摩挲。宝意小词覃溪句，使人不厌百回哦。吾师椒叟有真迹，妙墨不数右军鹅。还君此画为君祝，世德允宜受福那。乃者暂息垂天翼，养晦何须怅轗轲。国家需才今孔急，洗兵甫见挽天河。会当凌霄承雨露，经纶待展休蹉跎。
