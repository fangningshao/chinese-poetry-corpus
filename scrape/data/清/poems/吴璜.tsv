塞下曲（清·吴璜）　　五言律诗　押歌韵	万里纷飞檄，千军正荷戈。重阴藏白日，浊浪渡黄河。烽火燉煌部，牛羊《敕勒歌》。汉家威德远，未许郅支和。
寄怀商凤池都中（清·吴璜）　　七言律诗　押寒韵	去年风雪上长安，节序惊心又岁寒。共道此间居不易，须知我辈事尤难。怀珍举世轻和璧，纫佩何人撷楚兰。同是天涯沦落客，尺书郑重劝加餐。
岁暮书怀次宝意舅氏韵（清·吴璜）　　七言律诗　押佳韵	随风衮衮软尘埋，懒上摩肩十二街。故里何堪长作别，残年且住亦为佳。寻巢那省禽思越，失性真同橘渡淮。惟有东皇如旧识，探春先制两芒鞋。
