立春内江即事（清·胡期恒）　　七言律诗　押灰韵	玉垒峰晴翠作堆，金堂水暖碧波洄。寒从昨夜三更减①，人与春风一日来。紫陌未飘京兆柳，红妆争插寿阳梅。酒炉依样临邛好，只少雍容车骑才。
九日南楼留别（清·胡期恒）　　七言律诗　押侵韵	不为悲秋感不禁，朝来怅别倍萧森。望云空下思亲泪，饮水犹存报主心。风雅凭谁传爵里，江山此日惜登临。伐檀深愧诗人意，剩有楼头几醉吟。
滟滪堆（清·胡期恒）	大江西来四千里，争入一线夔门天。夔门偪仄不肯受，回波卷浪青云巅。白盐赤甲互掎角，日与水斗寻戈鋋。巴蜀雪消春涨发，何人敢放东吴船。奇哉峡口滟滪石，巍然独立江中间。白帝逶迤作屏幛，瞿塘环绕如晶盘。千溪万壑雷电激，中流一柱来当前。有时如象又如马，出没变化难言诠。江流纵强亦退听，势穷力竭翻求怜。步依滟滪不敢肆，安流而下生洄澜。夔门巫峡二百里，本为险地今平川。乃知天意畏倾覆，留此要令江无权。共传禹功费镌凿，巨灵神斧开烟峦。至今百神递呵护，绝顶不敢停鹰鹯。朝宗万派必经此，好与嵩岳名俱传。
