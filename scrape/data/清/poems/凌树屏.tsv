重寓陆氏是亦山房有感（清·凌树屏）　　七言律诗　押齐韵	苔衣绣槛绿初齐，曲曲闲寻路未迷。清供居然鲑廿七，故人依旧屋东西。襟怀聊复同沂水，笺注何妨到玉溪。一卷《尚书》全部论，古来不少树鸡栖。
行路难（清·凌树屏）	莫恃颜色好，颜色易成暮。莫恃君恩深，君恩易成故。色衰爱移会有期，金屋长门无几时。君不见骏马折股车折轴，寻常平地有翻覆，何况孟门之巅太行麓。
