立夏日雪（清·戴望）　　五言律诗　押微韵	天意吁可怪，无端夏雪飞。纷纷断江路，片片送春归。愁说临安事，忧闻溧水围。无憀还对此，默坐念庭闱。
避兵东林山赋赠程大（清·戴望）　　五言律诗　押庚韵	急难重逢日，相怜似弟兄。家山仍梦寐，烽火又清明。叹息鱼虾市，频惊草木兵。荷锄知计拙，应悔作书生。
一昔（清·戴望）　　七言律诗　押尤韵	一昔繁霜四海秋，端居终日抱离忧。徒怀阮籍登临叹，长作卢敖汗漫游。乱世谁能谋禄隐，全生终愧客诸侯。越王台上思乡处，一片笳声动地愁。
度云砌关（清·戴望）　　七言律诗　押东韵	高枕闽江势转东，当关一敌万夫雄。倒悬瀑布青天上，乱激危涛怒石中。当日北门亡筦钥，至今南国怨沙虫。谁怜匹马秋风客，望里苍茫似断蓬。
