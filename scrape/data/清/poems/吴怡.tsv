七夕示翰君（清·吴怡）　　七言律诗　押阳韵	画屏无睡怯新凉，秋点听残夜未央。耿耿银河望灵匹，娟娟素月照流黄。星盟钿盒应珍重，石赠支机事渺茫。为恐良时容易尽，绿章愿乞此宵长。
答姊病中秋感示扁善（清·吴怡）　　七言律诗　押尤韵	小山丛桂暗香浮，极目平芜起莫愁。示疾维摩时恋榻，倦游王粲怯登楼。身如客燕仍为客，心似秋桐易感秋。何日莼鲈遂归思，五湖偕隐狎閒鸥。
七夕前一日独坐简扁善（清·吴怡）　　七言律诗　押萧韵	月影移花度绮寮，帘垂银蒜夜迢迢。秋萤吸雾栖烟叶，凉露侵人湿翠翘。小别漫栽红豆子，閒情且倚紫琼箫。双星漠漠秋河澹，睡鸭馀薰已半消。
和家大人上巳日作（清·吴怡）　　七言律诗　押麻韵	微雨帘笼燕影斜，博山香细透轻纱。春阴十日朱成碧，幽恨频年鬓欲华。漫学参军作蛮语，且持樽酒饯飞花。比来客思颓唐甚，懒逐游人斗钿车。
九日登越秀山和家大人步东坡惠州韵（清·吴怡）　　七言律诗　押阳韵	海门日落角声凉，庾岭霜清橘柚香。几处寒砧催木叶，频年倦旅怯秋光。登临朝汉荒台畔，凭吊降王废苑傍。莫问当时歌舞地，暮云愁锁绿芜长。
和沈季文壬子除夕感怀诗元韵同翰君作（清·吴怡）　　七言律诗　押侵韵	岁去无踪杳莫寻，百壶春酒且重斟。丹颜绿鬓随年改，密咏恬吟坐夜深。六合之中皆寄旅，一杯以外听浮沈。纷纷时局方争鹿，漫诩河山似带襟。
秋日越秀山怀古（清·吴怡）　　七言律诗	苍茫吊古独登台，极目天南瘴雾开。一代兴亡悲黍麦，千秋霸业剩蒿莱。塍荒禁苑耕残瓦，潮落珠江冷劫灰。回首玉钩斜畔路，素馨寂寞销寒晖。
游山同翰君作（清·吴怡）	落日陀台畔，晴空一雁飞。平芜迷望远，野鸟向人低。金井凄寒缏，秋砧捣客衣。故园松菊好，三径愿同归。
