金山寺和崔石樵上舍（清·姜玮）　　七言律诗　押先韵	试觅铜瓴第一泉，金焦宛在洞中天。谁携《贝叶》六千卷，独住精蓝五百年。孤磬寥寥云际落，华镫的的夜深悬。商量起灭人间相，多爇风炉一炷圆。
黄梅道中怀独悟上人（清·姜玮）　　七言律诗　押庚韵	水木清华洞府明，坐怜衣袂白云生。僛僛过鹿如相唤，策策游鱼亦不惊。清绝湖山今夜梦，冷来风雨十年盟。云游妙伴栖何处，头白人间旧向平。
自日本东京拟回国至赤马关闻国中有变诣山寺恸哭遂为缟服有遐举之志（清·姜玮）　　七言律诗　押庚韵	日边消息使人惊，遥倚西风涕泪倾。家室苍茫何足问，宫闱震荡若为情。匡时未任夷吾责，避世空怀仲子清。筇竹一枝芦一叶，栈云阁雨且孤征。
