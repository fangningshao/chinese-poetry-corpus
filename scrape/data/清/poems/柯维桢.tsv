夜发吴江（清·柯维桢）　　五言律诗　押东韵	枫叶晚秋红，平江驿路通。夕阳余野渡，衰草战凉风。鸟落寒山外，镫明古寺中。扁舟一樽酒，邀月与谁同。
望仙亭和韵（清·柯维桢）　　五言律诗　押东韵	峻岭落天风，遥凝碧汉通。钟鸣高树杪，人语乱山中。雨过奔泉白，云开射日红。从怜巢鹤去，丹灶久应空。
春暮送周青士（清·柯维桢）　　七言律诗　押灰韵	入春春半百花开，良友乘春放棹来。花为春归偏早落，人当春去却同回。三千远道他时梦，九十韶光此日哀。把酒送春兼送别，劝君且尽故人杯。
途中杂咏（清·柯维桢）　　七言绝句　押萧韵	山开隆虑容驰马，路入韩陵好射雕。满饮酡酥人不醉，邺城东望正萧条。
