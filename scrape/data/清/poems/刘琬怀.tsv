浣溪沙 看花（清·刘琬怀）	消遣闲愁百卉中。金铃小宕语丁冬。海棠红暖一帘风。漫学唐宫传鼓促，未烦隋院剪刀工。轻衫薄袖倚栏东。
浣溪沙 听雨（清·刘琬怀）	坐对银釭细细挑。停针忽听响萧萧。几声风骤打窗寮。多事檐前悬铁马，无端庭畔种红蕉。总拼不寐到明朝。
沁园春（清·刘琬怀）	□□□□，□□□□，□□□□。□□□□□，□□□□，林端隐隐，远逗晴岚。鸟语清幽，人踪阒寂，冷逼名园整日关。缘溪转，老梅一树，已破橘颜。二泉胜景全探。更何必、奇峰高处攀。看九龙塔耸，铃声摇荡，六朝松古，黛色斑斓。淮海祠边，香花桥畔，记否年前三月三。红裙遍，讶如云缭绕，如蚁回环。
沁园春（清·刘琬怀）　　押阳韵	大树园林，半茧分开，丝牵寸肠。剩平泉花木，未曾摧折，辋川书画，依旧收藏。竹圃荷亭，药栏松牖，不改吟窝聚集场。春秋日，溪边垂钓，阁上飞觞。追思往事茫茫。记卅载、烟峦绿堂。有求羊往返，扫除曲径，周张相接，环堵银墙。鹤迹盘旋，禽言互答，顿觉人间俗虑忘。它年里、待完全璧返，丛桂添香。
沁园春 池上钓鱼同人分作（清·刘琬怀）　　押尤韵	不著烟蓑，小坐溪边，持竿自由。破青萍万点，锦鳞作对，翠蘅几片，银沫喷沤。立上蜻蜓，掠过燕子，镜面波平漾直钩。须相待、翣时连贯，绕涧深游。濠梁乐意成愁。听唼唼、无声动碧流。笑富贵鸂畔，千秋避迹，淮阴台下，一旦封侯。香饵频添，垂丝稳宕，浪影圆时双尾投。居然得、胜临渊暗羡，缘木长求。
沁园春 同诸嫂斗马吊戏作（清·刘琬怀）　　押阳韵	净几明窗，吊谱频翻，南唐韵长。每秋宵庭畔，悄闻叶落，春风座上，围试茶香。蝴蝶双飞，麒麟独获，顷散仙花佛顶光。无言处、沉吟计算，次第移庄。岂同庐雉清狂。更不比、弹棋生杀忙。爱珠帘倒卷，天然趣美，龙门乍跃，夺锦飞扬。拖逗间情，展舒逸兴，多谢湘兰曾细商。循环久，将牙签检点，且作收场。
临江仙 咏蕉扇（清·刘琬怀）	质润光溶骨秀，剪成小样玲珑。九华六角总输工。遥侵鬟影绿，暗洒汗斑红。记得梦中覆鹿，炎凉悟彻空空。伴人闲倚曲栏东。挥开杨柳月，摇散藕丝风。
临江仙（清·刘琬怀）	犹忆西窗听雨，绿阴乍展如云。生憎修竹上弹文。移来消暑气，扑处净尘氛。别擅清幽风致，行行侧理成纹。蒲葵一任斗纷纷。斜偎蝴蝶袖，低宕石榴裙。
浣溪沙 闻画眉作（清·刘琬怀）	何处清音唤暮春。莺啼燕啭与争新。绿阴如水听来真。惊梦画帘刚寂寂，催妆小院莫频频。天涯犹有未归人。
虞美人 秋夜同舜音姊作（清·刘琬怀）	闲谈坐尽梧桐影。微觉吟肩冷。谁家玉笛忽飞声。顷见云开月色、倍分明。咿哑几阵宾鸿语。报道秋如许。怪它青女太无情。惯逼一天霜气、转三更。
虞美人 舟行即目（清·刘琬怀）	船窗不掩云波冷。面面秋山影。鸂头几处卖鱼虾。半幅轻帆低落、夕阳斜。绿阴隐隐茅檐结。邻舍家家接。门前开遍水荭花。瞥见一行女伴、浣溪沙。
金缕曲 菊影（清·刘琬怀）	帘捲秋光里。正黄花、亭亭冉冉，移来眼底。超出红尘如此淡，始信陶潜归矣。为料理、明窗净几。醉后几回难采摘，费参详、幻迹知谁寄。倩窄袖，欲扶起。萧疏骨格烟云气。尽抛辞、蜂忙蝶闹，香清色腻。彷佛骚人成落魄，瘦到十分难比。剩一片、凄凉滋味。要向西风留小像，傍阑干、月冷霜华细。写不尽，个中意。
金缕曲 竹影（清·刘琬怀）	曲径停云黑。绕栏前、几竿依约，助人凄切。裁得鹅溪三尺绢，难仿此中孤洁。又移上、半庭明月。只合天寒来薄袖，倚西风、弄翠摇晴碧。比清瘦，夜深立。凌虚自写凌霜节。展潇湘、画图一幅，参差圆活。中有闲愁题不尽，点滴英皇啼血。都分付、萧萧瑟瑟。莫道梅花枝干好，总输它、怀抱亭亭直。尘不染，独幽绝。
金缕曲 见新燕作（清·刘琬怀）	也占楼居福。借清幽、卢家堂畔，香巢小筑。翠剪红襟多点染，毛羽不堪谐俗。总一例、东风拘束。九陌尘高春渐老，蹴飞花、惯向琼筵落。妨新睡，避银烛。喃喃若个知心曲。最思量、旧时烟雨，几番栖宿。莫入乌衣门巷里，回首易添枨触。终输与、疏篱茅屋。结伴差池随上下，傍春城、消受阴阴绿。帘捲未，一钩玉。
金缕曲 题嫂汪玉英拈花倚鹿小照并挽之（清·刘琬怀）	画里添呜咽。记茫茫、几番欢聚，几番离别。十数年来浑似梦，愁绪那堪细说。剩幼女、情怀难割。何事天公耽播弄，起寒灰、滚滚都成劫。盈串泪，向空滴。孤坟母子遥相接。最凄凉、荒烟细雨，白杨萧瑟。料得泉台长夜里，不省伤心欲绝。早悟彻、红尘完缺。一笑拈花芳草地，算今生、疑案先归结。回首处，暮云合。
金缕曲 春日感作（清·刘琬怀）	梦影双丸逐。渐消磨、辋川烟水，平泉花木。龙脑一炉茶七碗，悔不襟期偏俗。分领略、人间清福。漫问禁烟明日事，且瞢腾、闲展离骚读。山鬼笑，湘君哭。也知生世原空谷。太匆匆、隙尘过马，隍阴覆鹿。我是个中参透惯，冷眼花前银烛。独倚遍、碧栏干曲。满径云停门自掩，种琅玕、几树森森玉。听春雨，长新绿。
金缕曲（清·刘琬怀）	结屋东头老。问今生、闲愁种种，几时能扫。赢得吟魂犹淡荡，只绕谢池新草。又阵阵、东风吹早。残梦却随流水断，听莺声、但逐桃花杳。剩杨柳，试试袅。空亭容膝休嫌小。独徘徊、疏帘一桁，半留晴照。收拾春衣从笑取，紫凤天吴颠倒。莫更说、旧针神稿。辛苦工蚕原自分，奈成都、桑树年来少。丝欲吐，食难饱。
天香 秋日憩邹氏园（清·刘琬怀）	一棹才停，双扉乍启，邹阳旧日池馆。三径盘纡，几层湿翠，泉语涔涔成串。亭台曲折，正一带、疏帘尽卷。桂树浓香阁下，飞来恍行天半。最好斜阳红澹。倒遥山、高低影转。仿佛米家图画，座中补满。如此园林偏是，客应约、明春重来玩。输与幽禽，烟峦长伴。
沁园春 鸦（清·刘琬怀）　　押麻韵	寥落晴光，阵阵西风，吹归暮鸦。正小楼晚色，夕阳黯淡，平原远景，老树杈桠。秋燕辞南，宾鸿恋北，毕竟云山何处家。都同调，萧萧索索，如此生涯。天然图画堪夸。宛一幅、倪迂墨笔斜。补柴门流水，半弯新月，孤蓬断岸，几点芦花。漫说凄凉，休悲寂寞，终古垂杨意未赊。苍茫里，看相依翼翼，互语哑哑。
沁园春 中秋后一日夜坐感作（清·刘琬怀）　　押庚韵	才过中秋，几处砧敲，冰轮倍明。忆桂花香满，浓侵庭院，梧桐阴碧，低覆轩楹。无伴飞觞，何人击钵，总有新诗勉强成。空阶畔，暗蛩相答，亦诉难平。嫦娥苦爱长生。也耐尽、琼楼冷淡情。望迢迢银汉，初更已报，茫茫玉宇，万籁无声。枚乘观涛，谢庄赋月，各抱幽怀天地清。沉吟久，正露华如水，斗转参横。
