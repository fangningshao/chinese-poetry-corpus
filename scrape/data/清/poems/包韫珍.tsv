浪淘沙（清·包韫珍）	玉露下泠泠。斜汉无声。风吹砌竹近三更。一带红墙临小院，飞过流萤。寂寞绕廊行。屈戌双扃。往来魂梦不分明。珠泪半干灯半灺，一晌忪惺。
菩萨蛮 庭前绿叶渐浓，计饯春无半月矣，病起有怀，率成短阕（清·包韫珍）	绿阴一地池塘静。翠生一地罗衫影。扶病倚栏杆。箫声起暮寒。日长云鬓亸。不耐熏香坐。斜日下楼西，梦回闻鸟啼。
