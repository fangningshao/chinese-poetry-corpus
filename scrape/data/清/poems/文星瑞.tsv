喜眷属至自广州兼怀咏轩弟高州（清·文星瑞）　　五言律诗　押阳韵	才别已三月，今来又一方。风霜惊岁晚，弱小虑途长。未见情偏切，相逢话转忘。翻思前夕梦，江路月茫茫。
徐孺子亭（清·文星瑞）　　五言律诗　押青韵	东汉党人盛，翛然能独醒。青天何皎皎，一鹤在空冥。高士已长往，南州余此亭。白蘋满湖上，我欲荐芳馨。
率舟师出虎门捕盗（清·文星瑞）　　七言律诗　押阳韵	此地咸称百谷王，虎门东下接重洋。地穷炎徼千峰赭，天混诸蛮一气苍。夜静鱼龙惊鼓角，风高凫雁送帆樯。微躯敢惜垂堂戒，要剪萑苻靖一方。
到廉州始闻秋风用刘随州韵（清·文星瑞）　　七言律诗　押灰韵	海角萍踪千里至，天涯霜信一时回。连山夜火金蛇走，动地秋声铁骑来。羌笛吹残杨柳变，寒砧催报菊花开。呼鹰跃马平生意，落日苍茫上古台。
珠江春泛（清·文星瑞）　　七言绝句　押覃韵	冶游风景似江南，佳节欣逢三月三。千队红妆万枝桨，桃花春水白鹅潭。
自藤县至容县道中书所见（清·文星瑞）　　押养韵	峰峦塞虚空，去天仅盈掌。江流百千折，势束不得放。两崖蔽深丛，烟云色莽苍。日光忽相射，空绿互回荡。轻舠入其中，狭隘若瓮盎。岩隙悬修縆，一发青梯上。十里九回却，颠倒作非想。稍稍露汀洲，豁然境开朗。篷窗澹无事，爱此秋气爽。回睇所来处，转觉袖惝恍。缚茅三两屋，隔树午舂响。忘机沙上禽，无鱼独来往。
