晓过黄叶岭（清·陈毅）　　五言律诗　押文韵	岭头孤店小，一径与山分。晓日明高树，篮舆破白云。野花村妇髻，乱石古人坟。黄叶初飞处，秋声不可闻。
偶作（清·陈毅）　　五言律诗　押虞韵	宁懒方知愤，终狂不自愚。吾身竟何有，斯意岂能无。夜气枯禅得，秋心健隼孤。际天皆肃杀，独信北风苏。
题铜官感旧图（清·陈毅）　　五言律诗	百战中原血，江山一敝袍。艰难军国计，生死布衣交。道以相知重，功为不赏高。咸同诸将在，专阃各旌旄。
哭长沙张文达公（清·陈毅）　　五言律诗　押寒韵	济乱无长策，忧疑日万端。民愚重贫弱，文胜转艰难。蜀洛非师说，权衡有学官。祇今遗疏在，语语见心肝。
中元祭后感书（清·陈毅）　　五言律诗　押侵韵	客病存秋祭，精诚豁此襟。儿孙经乱长，诗礼泽吾深。猿鹤谁家子，鸡牺自惮心。终当际明盛，幸活傥思今。
湖港阻风（清·陈毅）　　七言律诗　押尤韵	刺骨寒风叹石尤，烟波东望迥生愁。早霜红树藏湖岸，残日青山满柁楼。已觉空囊归故里，何因歧路感深秋。思量蹇滞平生事，来去还应笑野鸥。
怀蒋愚谷归吴门（清·陈毅）　　押鱼韵	我闻蒋诩三年余，访之未遇城南居。昨叩松扉问童子，言向岣嵝求神书。苍烟满空暮色澹，红日下江天影虚。太湖七十二峰色，登高不见生踌躇。
