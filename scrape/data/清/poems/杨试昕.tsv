送呈丈澹川（清·杨试昕）　　五言律诗　押先韵	为别亦何遽，残秋细雨天。那能十日住，已见一帆悬。落叶满前渡，归禽下晚烟。看君负奇气，杖策入幽燕。
独坐众绿轩（清·杨试昕）　　五言绝句　押麌韵	空院寂无声，斜日澹檐宇。风细落桐花，叶上如闻雨。
白莲花歌（清·杨试昕）	风清月堕花无力，粉白罗衣澹空碧。冰碾肌肤雪化魂，夜深却向西风泣。不共芙蓉种若邪，不施颜色逞骄奢。欲将罗袜凌波去，怅望伊人隔水涯。水涯香度微风起，和烟散入湘帘底。仙子含愁梦不成，无言独立寒云里。
