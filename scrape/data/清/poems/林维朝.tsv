台湾杂咏（清·林维朝）　　七言律诗	开辟洪荒海外天，延平勋业尚巍然。彽徊无限沧桑感，霸气销沉二百年。斗山妃子祠长在，竹沪王孙冢尚存。不改千秋①亡国恨，声声杜宇总销魂。
玉山远眺（清·林维朝）　　七言律诗　押尤韵	结伴登山作胜游，三峰绝顶雪盈头。四围景色双眸豁，千里风光一览收。列岫蜿蜒云作障，长洋浩淼水如沟。登临泰岱浑无异，眼界真堪隘九州。
吴凤墓（清·林维朝）　　七言律诗　押真韵	英雄立志在成仁，遑惜区区七尺身。生不作伥全汉族，死能为厉靖番尘。海枯石烂威犹烈，地老天荒泽未湮。社口苍凉遗冢在，后人崇拜仰如神。
塞上春草（清·林维朝）　　七言律诗　押冬韵	代州西去雁门东，原上春深草色浓。匝地娇柔迷塞路，连天嫩绿接城墉。马肥苜蓿花千里，人对蘼芜恨万重。一角堠亭斜照外，迷离何处盼归踪。
王勃作滕王阁序（清·林维朝）　　七言律诗　押东韵	髫年颖异号神童，名列初唐四杰中。路出名区逢宴饯，文成末座骋豪雄。明山秀水增佳色，贤主高朋拜下风。传诵千秋长不朽，兰亭一序漫誇工。
祝银婚式（清·林维朝）　　七言律诗　押先韵	紫鸾彩凤影翩翩，双宿双飞廿五年。西伯宫闱乐钟鼓，刘纲夫妇是神仙。歌传麟趾君恩溥，句咏螽斯后德贤。愿祝两宫同日月，恒升长耀九重天。
自转车（清·林维朝）　　七言绝句　押佳韵	周舆殷辂古来誇，争似飞轮自转佳。两足踏翻新日月，风行雷厉遍天涯。
新高山（清·林维朝）	突兀新高山①，可望不可即。屹立万山中，三峰巨灵擘。凌空日月摩，拔地尘寰隔。终岁雪融融，绝顶云幂幂。雾鬓与烟鬟②，微茫难认得。晴冬有时现，刹那仍隐匿。或云岩岫上，茫茫皆玉白。野番不识宝，弃之良可惜。因此玉山名，啧啧传③自昔。至竟是也非，令人费猜臆。洎乎近年间，方来探险客。庐山面目觇，用祛世人惑。山势高若何，依然渺难测。但觉立峰头，星辰手可摘。扶桑第一峰，富士难匹敌。上达九重天，旋得嘉名锡。一自经品题，山灵愈生色。五岳剧崔巍，声称同籍籍。何时鸟道开，一印雪鸿迹。振衣万仞岗，瞰尽神州峄。
依何大令如谨原韵凭吊延平郡王（清·林维朝）	英年决策智如神，报国忠精不顾身。气数朱明嗟已尽，昊天年不假孤臣。同伸大义策群雄，忠勇居然独眼龙。百折不回匡复志，甘辞印敕海澄公。楼船南下冀中兴，滚滚长江杀气腾。独惜骄兵错一著，雄师十万败金陵。腹心旧部忍寒盟，戮力谁扶半壁倾。无限新亭忧国泪，英雄襟上洒纵横。割据弹丸力未优，伤心难复旧神州。更从绝岛开生面，富国强兵立远谋。星陨东宁杰士亡，残棋一局著扶桑。空馀十万横磨剑，遗恨还同宋岳王。未成浴日补天功，瀛岛犹留霸气雄。一缕英魂长不泯，安平海上起悲风。故址荒凉作牧场，彽徊无限感沧桑。祇今庙貌犹如昨，一树寒梅照夕阳。
