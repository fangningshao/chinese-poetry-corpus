浣溪沙 鱼攒花影（清·钱彻）	夹岸芳菲映钓丝。谁传疏影入涟漪。蝶冲返照落青池。似合俄分群鼓鬣，欲疑还信共扬鳍。争看红雨暮春时。
鹧鸪天 咏藕花（清·钱彻）	嫩凉微雨小荷池。菡萏生香斗艳姿。两两文鸯翻荇藻，田田绿叶衬胭脂。挥羽扇，把金卮。六郎底事却输伊。纵教折向军持内，留得缠绵未断丝。
临江仙 绿牡丹（清·钱彻）	始信扶持全赖叶，伊偏借叶为妆。双蛾斜掠鬓云长。月明难辨影，风度始知香。漫说清平才子调，天成一种花王。依稀幺凤挂纱窗。至今新富贵，不数旧琳琅。
