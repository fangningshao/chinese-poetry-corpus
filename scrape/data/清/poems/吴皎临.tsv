醉花阴（清·吴皎临）	绮阁风柔回素袖。斜月帘栊透。罗幌暖翻春，一枕荧光，隐隐花明绣。梦回烛影摇红后。篆冷金猊兽。幽会未成欢，懊恼东风，吹彻残更漏。
齐天乐 游仙（清·吴皎临）	凤凰台上吹箫侣，同伴月明凤舞。十二楼台，三千世界，眼见微尘如许。高寒逼处。浸肃肃肌肤，不胜凉露。桂影摇寒，清辉濯苦更风御。泠泠环佩齐楚，望瑶京缥缈，步虚声下。露湿云鬟，光莹玉臂，遍惹天香衣素。拟身何处。逐神仙侣伴，琼宫玉宇。便欲骖鸾，两两踏云归去。
探春慢 河豚（清·吴皎临）	鲞鹤嫌肥，鲥羹欠脆，江豚未许同族。巧配雌雄，常容妾媵，不仅双双比目。半七西施乳，休忘记、沼吴心毒。厨娘仔细调羹，莫听粉郎催促。命薄说教拚了，恁下箸又停，几遍猜惑。灶扫媒尘，盆倾豆水，更验红丝钗足。黯黯江洲外，问几寸、芦芽抽绿。斟得春醪，重歌摸鱼儿曲。
