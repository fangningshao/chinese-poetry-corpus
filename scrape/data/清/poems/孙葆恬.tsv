晚泊（清·孙葆恬）　　五言律诗　押麻韵	云水平湖阔，苍茫夕照斜。烟轻不著树，浪小未成花。炊火添鱼舍，柴关隐鹿车。推篷间徙倚，乡路望中赊。
过衡山怀罗荆溪（清·孙葆恬）　　五言律诗　押尤韵	柴桑刘子宅，挥手岳云流。别意怜芳草，交情问白鸥。一尊虚夜月，双桨下残秋。何限依依柳，临江绾客舟。
和张晴崖秋夜书怀（清·孙葆恬）　　七言律诗　押庚韵	西风摇落向江城，独卧空堂客易惊。一枕虫声邀月上，四山秋气逼镫生。甘于苜蓿中难热，廉到莱芜梦亦清。想见孤吟清不寐，自携苦茗手亲烹。
舟行野兴（清·孙葆恬）　　七言绝句　押尤韵	草根虫语响啾啁，隔岸晴云晚不收。村落影斜人散乱，一枝轻桨下寒流。
