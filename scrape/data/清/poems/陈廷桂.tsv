聊城怀鲁仲连（清·陈廷桂）　　五言律诗　押庚韵	六国无奇士，先生世所倾。雄谈却秦帝，飞矢下聊城。玉貌千秋重，金章一笑轻。祇今东海水，浩浩有余清。
访李西涯故宅（清·陈廷桂）　　七言律诗　押真韵	相公邸第碧湖滨，千亩红莲间白蘋。一代匠门韩吏部，十年纶阁汉平津。余风蛮布留高唱，遗憾泉台见故人。终古湘江烟草绿，子规啼断楚乡春。
秋夜有怀（清·陈廷桂）　　七言律诗　押虞韵	雨后新凉下碧梧，乡心一夕雁南徂。寒蛩白露秋深浅，破屋青镫梦有无。花萼楼空衾枕寂，竹林人去酒樽孤。买山钱向何人贷，十载春明祇故吾。
枫桥泊舟（清·陈廷桂）　　七言绝句　押庚韵	山寺昏钟隔水清，溪烟渐暝阖闾城。吴波不动酒船出，终夜月明闻橹声。
怀孟莼庵（清·陈廷桂）　　七言绝句　押先韵	岘首云岚汉渚烟，江城景物果堪传。眼中不见襄阳老，钓得槎头一惘然。
郧阳使署古柏为风雨所拔叹（清·陈廷桂）	世间旧物不多在，泰山秦松孔林楷。霜皮铁骨人不如，曾见黄尘起东海。郧阳八柏栽者谁，一一黛色青铜姿。支离偃蹇屹相向，苍然五老森须眉。使署庭前两株立，太阴沈沈白日匿。饥鹰侧翅不敢窥，逡巡却恐蛟龙得。我披绣衣岁一来，造次不踏阶前苔。八窗昼闭坐昏翳，虑惊幽暗精灵猜。崇正年间乱离久，黑山铜马纵横走。城中瓦屋烧作灰，遗黎都成丧家狗。此柏僵立烽火中，似有神鬼呵虚空。苍髯古貌阅人代，至今夭矫排天风。人生有生复有化，已见三株飒崩谢。天精下追雷斧喧，此老摧颓忽霜夜。丑形怪状今已无，耳畔仿佛闻嗟吁。毕宏韦偃不可见，恨不早写苍龙图。
