野宿（清·宋权）　　五言律诗　押庚韵	曲水浮天际，孤村傍废城。农人星卜夜，荒寺磬为更。渔火当空乱，风泉入暮清。欣然如有托，不复念长征。
同郭夔一饮北固山（清·宋权）　　七言律诗　押灰韵	萧瑟秋声涧壑哀，他乡扶病且登台。不知老树何年有，但见长江镇日来。四海烽烟还逆旅，一樽风雨暂徘徊。故人邂逅非容易，烂醉无妨卧碧苔。
