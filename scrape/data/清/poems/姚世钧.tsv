饶州舟次独酌醉后放歌（清·姚世钧）　　押尤韵	东风吹我来饶州，因循又作两日留。乍晴乍雨天气换，一杯聊复消牢愁。寓形宇内一瞬耳，双丸毂转如浮沤。春来秋去陋鹒蟀，朝生暮死嗤蜉蝣。我今头颅欻老大，蹉跎壮志无一酬。寻章摘句守矩矱，廋辞谜语工雕搜。有时随俗恣谐谑，浩歌一歌商声讴。贾生泪忍但暗下，班超笔在仍空投。芸窗俯首历几稔，幽忧之疾无从瘳。莺花三月辞故国，飘然来作南楚游。冲风踏浪无不可，三千里路望阻修。蒲帆十幅钓台转，轻舠一叶钱塘浮。饶州自古称上郡，土地则广人民稠。鄱阳澒洞恰绕郭，瑞芝峭削才当楼。兹游信宿敢易视，湖山暂向笔底收。远涉思入女儿港，近眺拟泛琵琶洲。左挈偏提右不落，狂呼惊动东西舟。遥汀鱼跳刀泼刺，垂杨风卷丝飕飗。水天下上黑如漆，严城俄报三更筹。醒无人劝醉莫管，两行银烛开双眸。丈夫意气贵卓荦，安用狭隘趋时流。周身会须罗千骑，当车只合拥八驺。七尽之躯三寸舌，不取相印终封侯。吟成自笑还自泣，金尊重举浇诗喉。身行万里从此始，浩荡莫让波间鸥①。
