扁舟（清·冯晟）　　五言律诗　押阳韵	扁舟泊深渚，暝色动微茫。一水荡孤月，乱山迎夕阳。江空见飞鸟，人静觉花香。何处棹歌发，荻芦秋已苍。
平定州（清·冯晟）　　七言律诗　押灰韵	终古雄图剩劫灰，晋阳锁钥耸崔嵬。五更鼓角横秋色，四塞河山属霸才。路险直随奔马下，城高都傍乱峰开。从今袖有风云气，曾到天门顶上来。
