秋日园林即景（清·吴宗爱）　　五言律诗　押阳韵	数日无人到，秋风一味凉。虫声疑雨落，蝶翅学花黄。树老依残砌，藤高出坏墙。危阑聊倦倚，竹外又斜阳。
楼眺（清·吴宗爱）　　五言律诗　押齐韵	几天梅雨后，新水正盈堤。閒爱登楼眺，时闻好鸟啼。雄风吹野阔，雌蜺跨山低。只惜光阴速，晴莎入望齐。
春日怀素闻（清·吴宗爱）　　七言律诗　押寒韵	别来愁绪起无端，窄袖轻衫怯晓寒。原上草薰春盎盎，心中人隔路漫漫。疏风小圃宜莺粟，细雨新蔬采马兰。想忆无缘教缩地，芳华不共倚阑看。
舟泊兰江（清·吴宗爱）　　七言律诗　押庚韵	久客归心急远旌，黄昏喜见故乡城。帆樯绕郭人音杂，镫火临江夜市明。斜月女墙寒击柝，秋风官渡远鸣钲。归家刚值黄花节，促换轻舟趁水程。
王驸马园林（清·吴宗爱）　　七言律诗　押微韵	画戟凄凉对落晖，园林有愿竟心违。残花带雨依荒砌，老柏参天守故扉。凤去秦楼池苑在，鹤鸣华表市朝非。春来剩有堂前燕，犹向妆台故址飞。
元宵（清·吴宗爱）　　七言律诗　押先韵	佳节金吾全不禁，鳌山处处斗鲜妍。笙歌地觉春如海，镫火人忘月在天。醉酒欢声闻比户，抛毬雅戏乐韶年。归家姊妹馀喧笑，猜谜传来五色笺。
翠香二姊将以次子为余嗣志感（清·吴宗爱）　　七言律诗　押尤韵	汤饼清欢会九秋，试啼早欲卜英遒。人言似舅夸无忌，我觉生儿羡莫愁。不是悲愉关骨肉，谁能户牖代绸缪。添丁欲向先夫告，好慰苍凉土一抔。
闻琵琶忆九岁时从先君之秀水于江上闻此曲今十二年矣（清·吴宗爱）　　七言绝句	低唱清尊无限情，四弦何处韵凄清。分明暮雨春江上，十二年前倚舫听。
斋居杂咏（清·吴宗爱）	春雨何缠绵，幽闺听不足。昨夜吐明蟾，清光如可掬。晨起览窗纱，灼灼明朝旭。苔色自苍凉，庭柯净如沐。顿复起浓阴，峭寒风断续。乍雨乍晴天，云霞无定局。关心数残红，循阑行屈曲。一鸟忽飞来，啼破晚烟绿。
