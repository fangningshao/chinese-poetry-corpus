寒食日（清·胡传钊）　　七言律诗　押先韵	杨柳楼台尚管弦，几回听曲倍凄然。最怜紫玉沈香阁，曾把黄金结绮筵。芳草夕阳蝴蝶梦，板桥微雨鹧鸪天。明朝又是清明节，落日空山咽杜鹃。
闲行（清·胡传钊）　　七言律诗　押萧韵	闲行村落遣无聊，一水斜通白石桥。秋草绿平官渡口，野花黄过女墙腰。虫声络绎人何在，客感萧条马不骄。归趁斜阳犹未晚，已看烽火隔林烧。
有感（清·胡传钊）　　七言律诗　押青韵	正气伊谁炳日星，眼前忧乐系生灵。尚无青草愁荒野，尽有闲花落讼庭。恶莠未能留弊政，治蒲原可示宽刑。晨钟暮鼓敲难悟，一梦黄粱竟不醒。
