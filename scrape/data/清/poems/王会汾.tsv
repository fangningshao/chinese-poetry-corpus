雨泊横山（清·王会汾）　　七言律诗　押灰韵	风紧云涛正作堆，忽闻凉雨压轻埃。帆从社酒香中度，人向吴山横处来。组甲团花空列戌，荒榛白月上郊台。可怜伍相浮江后，寂寞千秋少霸才。
札克丹鄂佛浴营观蒙古骑生马歌（清·王会汾）	札克丹营气萧爽，沙坡澶漫连平壤。诸蕃游骑争驱入，雾鬣风鬃恣来往。呼韩晚上羊臛羹，幔城合奏琵琶筝。曲终更呈舞马戏，奚官碧眼虬髭狞。鞭鞘一拂马齐纵，附尾缘鬃不施鞚。千夫疾跃万夫唱，雪花旋卷尘飞霿。注坡蓦涧走侁侁，舞袂交竿捷有神。忽然坠地势惊绝，双如健鹘翻轻身。举后蹶前双制拽，凌虚制变争尾发。马间出入马不知，逸态雄姿转相发。至尊一顾神浺瀜，人马咸资控驭工。少府金钱服官绮，拜恩蹈舞擎归笼。卡轮竞出寻荒垒，筚篥唤风山月起。御营镫火灿华星，万丈烟光夜凝紫。
