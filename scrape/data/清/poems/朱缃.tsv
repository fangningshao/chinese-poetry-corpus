无棣（清·朱缃）　　五言律诗　押支韵	斜日下城角，炎风一骑驰。野花全白后，山果半红时。小袖攀桑妇，方垆卖饼师。我来偶摊饭，树影正离披。
赠别李公晋归恩州（清·朱缃）　　五言律诗　押文韵	经旬亲杖履，游与喜同君。新水鸭王浦，空山扁鹊坟。谈丛推雅量，酒阵策奇勋。挥手来朝别，春风隔暮云。
燕子词（清·朱缃）	翩翩燕子隔花宇，黑剪红襟向花舞。去年将子入高楼，主人爱惜垂帘钩。拂尔毛羽护尔巢，殷勤结纳同良交。岁寒飏去不回首，无需于君从君嘲。今年重来少颜色，巢空泥冷生荆棘。任尔呢喃语纷纷，主人高卧如弗闻。
