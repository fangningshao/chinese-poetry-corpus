纳凉（清·王汝璧）　　五言律诗　押侵韵	蕙风吹暗绿，荷露落轻阴。即此成幽赏，因之寄远心。褰衣看纻缟，仰面数辰参。不觉凉生掖，徘徊月上簪。
七夕和昌谷韵（清·王汝璧）　　五言律诗　押尤韵	果然天外事，茫愡使人愁。纤月不照地，流萤时上楼。暗光零砌草，微响动帘钩。浪喜从儿女，桐风自报秋。
客平昌两次皆苦霖雨拨闷成什（清·王汝璧）　　五言律诗　押文韵	暗雨过亭午，羁愁连夜分。龙钟千个竹，狼藉一山云。冷磷依檠动，奇鸧逼枕闻。晓看旧巾角，又是瘴霾薰。
平昌县滞雨感怀时士会兄归蜀璧将返槜李（清·王汝璧）　　七言律诗　押支韵	一片浮云暗路歧，忽成西笑忽东悲。差池别燕难为语，三匝慈乌更有枝。游子忍能题远志，春风不管怨将离。怀归何处归犹客，一种深情各自思。
雪夜郊行口号（清·王汝璧）　　七言律诗　押庚韵	梦向瑶阶月下行，相逢人是许飞琼。含春笑语空千里，莹骨清寒过一生。定有云归三峡远，那无衣似五铢轻。不知邓尉梅花色，何似燕台柳絮情。
春阴（清·王汝璧）　　七言律诗　押真韵	弱柳愔愔糁麴尘，流云忽忽驻苔茵。凌兢晓色留残梦，料峭余寒勒闰春。细雨暗遮微醉客，好花红近倚楼人。端居莫漫增愁思，待看甘膏润物新。
过车骑关（清·王汝璧）　　七言律诗　押青韵	尽日颠风不肯停，吹花擘絮满郊坰。荒荒野色无边白，黯黯春痕未了青。荦确当关排涧石，蜿蜒引胜接林亭。黄云瘦马邯山道，长笑仙人唤不醒。
青县复雪三叠前韵（清·王汝璧）　　七言律诗　押支韵	粉本重描孰画师，梦中白凤好相随。夙沙揽海天为合，析木扬葩月又离。岂曰无衣思爱日，已占有庆乐耕时。闲情更忆梅梢碟，玉冷香温感鬓丝。
乙酉人日（清·王汝璧）　　押侵韵	晓卧不成梦，空云凝书阴。渐多离别感，不尽去来心。彩胜欹愁鬓，春风秘古琴。情怀只如此，刺促又从今。
同士会兄入南屏山访大恒让山两和尚遂宿让公山舫并读前后诸集同用东坡上巳出游韵索恒公和（清·王汝璧）	走来一路曼陀雨，打包直入南山坞。高颧长鬣两诗僧，对面横讥杂嘲侮。笑看居士衣上花，漫说阇黎斋散午。让公让我山舫眠，天亲兄弟到尔汝。赵州茶熟芋火残，鸾漂凤泊风窗舞。省却伊雅欸乃声，曾无绣被焚香苦。卧游坐穴一榻云，蘧蘧便作蘧庐主。无台明镜涵髻螺，不费金钱看眉妩。可信三生慧业人，亦复清虚亦尘土。平生不读寒山诗，何意踏破蔬荀圃。身不及胆凝于神，羚羊角上卓锡所。笔尖香界众相呈，蛇神牛鬼时花女。讵独支远已赞休，昌黎老子头亦俯。不到圣处吾未能，餔糟更借香厨煮。此心未必如石顽，尚增逢僧作软语。肯将文字缚戒禅，莫负湖光彻天宇。儒臞禅悦同儿嬉，弥勒龛中腹为鼓。结社便呼小辋川，维摩不言已心许。连朝巢饮木不颠，几夜风行坎无阻。不管长鲸与寸莛，急课晨钟来报予。
邀子田过守陂饮即送归兴化（清·王汝璧）	役役劳此生，梦寐积尘坱。兀对多遐思，何缘得欣赏。淮南乐托人，岁费屐几两。每同社燕来，旋与残春往。絷彼江上舟，稍就林屋爽。主人方据梧，跫然一拊掌。颜色似老苍，风骨更嵻崀。深谈移夕阴，古意澹相饷。老藤垂晚花，新篁发疏响。昔年醉歌处，月影自惝恍。散聚一转移，今昔足俯仰。忽焉感晨星，孤思落双桨。月斜情已驰，酒酲意殊惘。掺手话后期，低头费深想。
和昌黎短镫檠歌（清·王汝璧）	短檠何短秋夜长，夜分兀兀凝青光。缘阶射砌候虫发，欲灺不灺生秋凉。桁上无衣盎无粟，有镫著壁花照床。床头太息读书客，不信谋生竟无策。推书起视天宇苍，案户明河大星白。后之视今今视前，繁忧轣辘安得眠。长檠长檠胡自恣，照耀空花乱春翠。仙人烛树吹作烟，区区长檠何足弃。
秋夜同人小集水月亭用昌黎曲江荷花行韵（清·王汝璧）	连天白露秋山净，山光在水天如镜。方亭团坐三五人，案户天河正当正。波心倒映台符六，三朵红云烂盈目。星冠翠盖来娑娑，世间尤物原无多①。吴郎拍遍普庵咒②，张生唱出《西州》歌③。我舞巴歈惭下里，碎玉喷珠落池里。金波杳杳月未来，呼之不出聊举杯。红镫翕赩夜珠泣，莲花欲落镫花开。好待银蟾推驾玉轮出，青天碧海昔昔相趋陪。
偕芍坡绣以游赵州柏林寺用昌黎山石韵（清·王汝璧）　　押微韵	水光定相何精微，咫尺万里洪涛飞。龙腾凤翥永兴笔，率更太瘦常山肥。千秋书画此双绝，吴仙名字还依稀。柏林老佛去已久，茶香尚可疗朝饥。雏僧八十瘦如鹄，坐看冻晷关柴扉。松明活火烧石鼎，满庭柏子香霏霏。曼殊宝地花没膝，诸天龙象纷成围。笑我枯肠自搜索，霅然风雨生裳衣。从游倜傥得二子，如出洼水新受鞿。乘风破浪自兹始，瀛海荡荡相依归。
八蜡庙会歌用昌黎汴泗交流韵（清·王汝璧）	天雄城西晓吹角，黄云扑面风如削。迎年土鼓来迤迤，丛祠古瓦飘灵旗。猫虎踞箕对骋怪，索飨便似神工为。醵金报赛年年定，百货骈罗共辉映。日中列肆光陆离。齐商晋贾连鞍羁。弹筝击筑乐复乐，得钱沽酒相逐驰。俗恬岁美时多暇，慷慨声中民气化。寒飙{纟鼠}飒雪片粗，伥傩百隶交欢呼。阜财待续《货殖传》，乐事写入《豳风》图。穰穰满家洵难得，朝无索逋夜无贼。
雨夜用谢惠连秋怀韵（清·王汝璧）	农功亦既成，霖雨乃无患。忽忽云向阴，耿耿秋未晏。昨宵天宇澄，起视明星烂。碧汉或浮豕，梦雨先滞雁。蟋蟀织虚堂，蟏蛸挂尘幔。音书忧喜杂，气候暄寒半。泥涂浩纵横，期程昧筹算。没车驰不休，日驭行且慢。策勋羡荣名，素食坦薄宦。趋事亟奔走，余情惬眺玩。放怀当秋岑，摅志寄云翰。偶憩花木清，不涉丝竹乱。徙倚足相羊，风雨积昏旦。时序未觉迁，云物一何焕。晨风无近心，鸣鹳有幽叹。独有吹豳人，羔酒乐亲串。
雨后望千佛山（清·王汝璧）　　押麻韵	岩岩神岳开朝霞，冠裳罗列天孙家。曾峦北拱作屏卫，日稽帝力钦重华。山人终古事耕凿，深居时复游麇。题名千佛昧所始，神斤鬼斧谁搜爬。十方刹土不可计，各各会合来无遮。自然师子交露帐，一尘一佛参兜沙。祇洹具足曼陀雨，大地涌出青莲华。我来渴仰一无语，两行古柏森排衙。堂皇愔愔似方丈，指麾灋雨驱药叉。此邦吏敝民亦窳，如一箴艾砭症瘕。刑期无刑辟止辟，我闻如是非毗邪。但咒钵云作甘𩆩，长我黍稷滋桑麻。河灉濋澜各遵轨，毋使赤子为鱼蛙。佛天锡福我弭患，茫茫愿力真无涯。
小除夕大雪（清·王汝璧）　　押麻韵	驱傩趚趚纷踏沙，虎皮四目森排衙。谁将七十二泉水，一夜剪作连天花。雨风飕飗湿鼓震，山坳怪石填人家。冻云沈沈黑如墨，月明霜白惊昏鸦。元亭有客夜吐凤，笔花砚雨何滂葩。枯肠正要酒脯祭，白眼不待金篦爬。旃檀丈室结缪篆，松明石鼎煎苦茶。但看玉屑落麈尾，岂有银杯随马挝。冰壶涸冱春欲透，野田冻雀休啁嗟。舆粻载糗笑多事，短檠吐焰如彤霞。
