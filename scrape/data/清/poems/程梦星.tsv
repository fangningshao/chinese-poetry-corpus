云栖（清·程梦星）　　七言律诗　押先韵	灵山结想十年前，一路穿云许问禅。人绿须眉全是竹，晴暄风雨总因泉。地高偏觉江声近，峰远犹将梵呗传。吟尽夕阳归较晚，清池应爱远公莲。
南坡（清·程梦星）　　押寘韵	杖策过危桥，拾级上空翠。曲塍急春流，前林出高寺。遥见耦耕人，携锄话农事。
饭松庵（清·程梦星）　　押纸韵	山客了无营，提筐拾松子。食之润毛发，清芬味如水。愿与素心友，共此烟霞髓。
红药栏（清·程梦星）　　押麌韵	不见广陵花，一别岁云五。丰台擅奇艳，所惜涴尘土。归吟红药词，移种及春雨。
读史（清·程梦星）　　押尤韵	公孙举贤良，先弃后乃收。巍然置第一，晚封平津侯。陆贽举韩愈，亦以再举售（叶）。其论《不贰过》，即以前文投。一君与一相，取舍岂自由。得失故有命，际会良悠悠①。
老人峰歌（清·程梦星）	山烟作雾朝濛濛，模糊烟外疑远峰。风开日出始破笑，一峰背俯兼头童。何年南极下霄汉，无事僵立空山中。诸峰儿孙并胪列，形体虽具难相同。平生侪辈恐无几，匡庐五老齐高风。世人少壮几时好，等闲倏作鸡皮翁。何如此峰既老常不老，前古后今无始终。浮丘容成每来往，俯视尘世扰扰同鸡虫。
归画行（清·程梦星）　　押先韵	百事过眼如云烟，山林钟鼎皆随缘。一生爱画入骨髓，得丧未免情萦牵。南田草衣赵昌笔，变格忽复穷山川。公孙大娘舞剑器，出自纤手尤轻妍。我初得之我好友，换马但恨无婵娟。牙签付与那顾惜，一时好事人争传。归来几案共晨夕，炉香茗椀相周旋。从来怀宝动遭忌，鼠辈讵肯留青毡。贯休吝未舍莲花，长康痴乃空桓玄。今年令节值首夏，马君招我城西偏。苇间延缘逐渔钓，沽酒不惜青铜钱。晚朝过雨鸭头绿，夕阳挂岫胭脂鲜。抚景忆画忽太息，南田故物来当前。马君闻之叩始末，事有缺陷犹能全。为言前年适买得，归我并不烦陈编。亡羊失马情顿异，喜跃几落红桥船。秦庭忍弃连城璧，齐人竟返龟阴田。物情别后见更好，况复友谊同缠绵。丈夫一饭亦有报，我穷报德惟诗篇。缅怀寓意不留意，珊瑚铁网终弃捐。宣和之谱空想象，古今一吷浮云然。忘情太上不可到，去来无往参枯禅①。
