凌虚阁夜坐（清·张序）　　七言律诗　押删韵	萧然一榻野云湾，缕缕春愁未尽删。祗讶涛翻孤枕上，几忘楼在万松间。渔镫对出东西岸，钟韵周回上下关。为爱沙村新月满，起搴疏箔看苍山。
飞来寺（清·张序）　　七言律诗　押灰韵	千年檐卜四围开，香里悠然上古台。三塔远从烟际出，一帆斜自洱西来。旗亭过雨行人集，梵阁衔杯老衲陪。醉后休谈天宝事，夕阳荒驿野猿哀。
