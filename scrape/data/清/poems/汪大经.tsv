晓雨坐云林方丈（清·汪大经）　　五言律诗　押文韵	一夜不成寐，上方钟又闻。气蒸丛薄雨，寒压乱山云。晓色侵眉冷，秋声到耳分。何妨学弥勒，禅饮坐微醺。
古华以桃核石索题石为阮湘圃封公所贻（清·汪大经）	窃而食之方朔桃，桃核纷向云中抛。铿然堕地化为石，淮上仙翁初拾得。传观一座人咸惊，无人识是衡星精。小石果蓏艮取义，石不能言以形示。磊落中含玉液温，仙翁宝更逾瑶琨。何时莹然入君手，好向西池奉阿母。君先绘有丹荔图，合成双璧图不孤。只恐骊龙夜破梦，错认遗珠爪攫弄。题笺我亦思好春，桃叶桃根半化尘。幻想此核种傥活，劳君咒以生花笔。
