读番禺张南山大令听松庐诗钞服其五言律之妙因题一首以仿佛其诗境云（清·彭蕴章）　　五言律诗　押庚韵	仙山鹤一声，子晋下吹笙。碧月破天出，白云随地生。鸿毛轻太华，杯勺吸沧瀛。采药人间侣，金丹鍊不成。
停车八仙塘（清·彭蕴章）　　七言律诗　押元韵	岚光水色绕孤村，斜日停车傍寺门。雨后秋山蒸雾气，烧余衰草蚀霜痕。沙洲船泊橹声歇，鹫岭人稀鸟语喧。行过板桥红树外，一川碎石野泉吞。
远行篇（清·彭蕴章）	山行偏涉水，肩舆彳亍深。涧里水行若登山，篙师叫号上石滩。行四千里匝两月，一身常在山水窟。山水纠纷眉欲攒，黄尘翻使羡长安。扬鞭九陌平如砥，不识人间行路难。
议恤军营阵亡将士因思酿乱之由慨然有作（清·彭蕴章）	神州一统州县千，牧民所恃守令贤。去其害马群不乱，讽以佩犊善必迁。万户皆得安耕凿，颛蒙何至甘作奸。圣朝神武开王业，康熙戡乱文教宣。乾隆之季世丰盛，大臣黩货民力殚。民贫吏虐邪慝作，异端蜂起名白莲。环攻城邑掠村落，干戈纷扰楚陕川。嘉庆初元始渐息，师劳财匮幸释肩。朝廷特颁宽大诏，胁从罔治多矜全。大慝虽去莠民在，蘖芽旋复生其间。敛财或众亦多术，漫衍宇内五十年。亲民之官如传舍，但幸无事为苟安。岂无一二循良吏，诘奸锄暴不避难。徒搏终遭豺虎噬，无斧安得荆榛芟。请兵既恐坐激变，酿乱不如求罢官。因兹涂饰纲纪坏，甘贻后患忍目前。曹滑赵城乱相继，武冈崇阳复揭竿。削平虽赖施人力，成功得不归之天。其时奸邪犹畏法，王师所至如飞翰。自从言官禁海市，坐看万里鲸波掀。大将无功战士嬉，行军失律国纪干。官吏偷生尽恇怯，兵民无耻何责焉。所赖圣神德泽厚，如培颠木阅岁寒。环瀛十载疮痍复，金粟百万水旱蠲。维持国脉使可继，急苏民困销烽烟。今皇御宇崇名教，褒贤奖善茅如莲。儒臣进讲勤稽古，博士议礼凛奉先。心哀鸿泽逋赋豁，书达象胥番舶还。方期斯世俗淳美，胡图僻壤民梗顽。初闻桂岭啼枭鸟，旋见湘江游毒蟃。欃枪远指斗牛野，氛祲近逼析木躔。元戎屡易功未就，坚城叠破师无完。三年缺斨悯士苦，六月出车望帅旋。运筹帷幄臣无状，揽衣夙夜帝罔愆。良由墨吏养痈久，黄巾妖孽遍九寰。城狐社鼠声相应，诛戮不胜徒实繁。所惜驱来鹅鹳阵，如罴如虎皆桓桓。先轸入狄死犹壮，莫敖荒谷亦可怜。勒名金石吊英魄，极目疆场招断魂。司马旌功兼恤难，皇仁禄及其子孙。公等九京当瞑目，人生一梦如浮云。嗟余窃禄忝九列，委蛇曾无汗马勋。惟愿羽书奏三捷，得见剑戟消八埏。十年生聚邦本固，万方绥靖宪典宽。圣人垂拱民气乐，贤才辅治官勿瘝。倾否济屯在人事，自今以往当思艰。
寿阳相国以华岳图见赠赋谢（清·彭蕴章）　　押尤韵	平生耽林壑，所志止一丘。岱宗曾登眺，四岳皆未游。投我《太华图》，公意在山陬。莲花三峰矗，气象何崒崷。其高五千仞，天半烟云收。下有茅龙躅，一去今千秋。金堂与石室，仙踪不可求。公从政事堂，解组言归休。当著谢公屐，名山胜景搜。蹉跎为恋阙，京国还羁留。我未遂初服，世故当分忧。何时携筇杖，长啸万峰头。披图坐嗟叹，仰望空悠悠。
