蒋伯生入关图（清·顾千里）　　五言律诗　押灰韵	旧雨颜仍接，前尘首屡回。深嗟荷戈去，剧喜入关来。未碍雄谈在，何能壮志摧。归耕宜辍计，世事正需才。
孙武私印为渊如观察作（清·顾千里）　　七言绝句　押先韵	宫中教战事依然，此印沈埋定几年。天与文孙重管领，猩红钤上十三篇。
陈仲鱼孝廉索赋经函诗率成二十韵（清·顾千里）	两宋并注疏，越中出最早。后则蜀有之，沿革例了了。今均无见者，款式讵司晓。惟建附释音，三山别离造。黄唐跋《左传》，其语足参考。流传为十行，一线独绵藐。胜国在南雍，修多元渐少。递变闽监毛，每次加潦草。年来几同人，深欲白丑好。谓此已仅存，究遗乃当抱。寓公得陈髯，志力两夭矫。尽收十一种，鸡蹠食庶饱。閟时玉蕴椟，开处签飞漂。题咏遍名流，善颂子孙保。阿谁负大力，悉举重梨枣。海内家一编，落叶将毋扫。惜哉西湖局，雅志败群小。苦争自痴绝，未障狂澜倒。眼前散云烟，隙里驰騕袅。抚函三叹息，冉冉吾其老。
