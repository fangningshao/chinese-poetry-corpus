固关（清·蒋仁锡）　　五言律诗　押文韵	镵天悬万仞，燕晋此中分。马放清时地，人耕古戍云。青松何郁郁，翠壁故纷纷。日暮哀笳发，征夫不忍闻。
唐谏议刘蕡（清·蒋仁锡）　　七言律诗　押庚韵	只手恩扶皇运倾，《春秋三传》论纵横。生前不售锄奸志，地下何惭谏议名。恶稔北司威正煽，冤衔南国恨难平①。玉溪为写《招魂》句，湓浦书来怆客情②。
渔洋先生以右丞竹里馆作图敬题应命（清·蒋仁锡）　　押梗韵	苍然古时月，下照檀栾影。烟梢一万竿，翠滴衣裳冷。幽兴会孤吟，造此无人境。自非高士怀，于何悟深静。我公有神契，千载遥相领。偶复托岸廊，终焉慕箕颍。妙处故不传，意与瑶琴永。
