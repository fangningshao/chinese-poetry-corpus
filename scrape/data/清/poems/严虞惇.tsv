咸阳怀古（清·严虞惇）　　七言律诗　押东韵	六王毕后霸图空，三百离宫一炬中。八水凄清秋色早，九嵏巀嵲夕阳红。车回博浪沙中客，舟引蓬莱海上风。自料骊山万年计，岂知遗恨在樵童①。
奉和东山对月有怀之作（清·严虞惇）　　七言律诗　押支韵	十年一梦鬓垂丝，禅榻茶烟事最宜。正是空江明月夜，相逢尊酒落花时。伤心暮雨还朝雨，瞥眼桃枝更柳枝。身似荷珠原不著，从今学道未嫌迟①。
秋宵宴集酒阑漫兴得娘字（清·严虞惇）　　七言律诗　押阳韵	客里经秋只自伤，况逢明月倍凄凉。悲歌燕市寻屠狗，寥落江潭解佩攘。天上已归秦弄玉，人间重见杜韦娘。酒阑曲罢浑无寐，疑是维摩证道场。
题试茶图（清·严虞惇）　　七言绝句　押麻韵	谷雨新晴采露芽，清泉活火试瓯华。十年樱笋江南梦，最爱苕溪隐士家。
小重阳日大雨后续城南登高分得千字（清·严虞惇）　　押先韵	重阳风雨古语传，今秋云物何澄鲜。天公怪底号令错，唤醒屏翳丰隆眠。九日更越日有四，以三乘九阳无偏。飞廉先驱号万窍，随以飒拉喷流泉。秋行夏令势浡淈，列缺吐火施其鞭。九衢淙淙注黄潦，泥没一丈车倾蹎。城南高台竦百尺，苍波对面葭苇连。烟光水气相荡潏，岌嶪孰敢登危巅。岂知诗人足好事，偏于造物工雕镌。重寻旧约命俦侣，羸马滑泥冲鞯。入门顿觉檐溜断，升阶忽见云容穿。搴衣陟级试翘首，皓皓晴日长空悬。得非吾侪气陵暴，挥斥八极尘昏湔。不然天公逞狡狯，助我豪兴呈清妍。凭栏遐瞩万顷碧，横云一抹凝如烟。西山新沐神女髻，落霞狐映波苍然。胸襟披豁耳目爽，朝阴夕晖气万千。翻思此景不易得，非此洗涤那娟娟。雄谈四起竞辩囿，谐谑间作飞觥船。官蛙一部当鼓吹，大壑泉赴鸣丝弦。篱边黄菊不改色，茱萸续把怀香荃。牢笼物象入诗态，兴到泼墨霏云烟。韩苏当代大手笔，清怀小缀新诗篇。秦黄却走籍湜汗，聱牙佶屈穷回邅。譬如百谷宗大海，吐纳不让支流涓。良晨美景出苦语，山川笑我愚而孱。苍茫暝色四围合，寒塘雁下乌鸦翾。明朝万口诵诗句，龙山佳会还重编。
甲申中秋澄观堂宴集以昌黎一年明月今宵多为韵分得月字（清·严虞惇）　　押月韵	青天高虚一轮揭，纤云净扫天河没。清光灏溔空寰瀛，人间竞赏今宵月。澄观堂中设高宴，玉斝琼罍错肴核。堂虚帘卷通绮寮，朗朗身疑入西𩨳。涤濯魂魄洗肝肾，昏翳脱落清泠发。百壶浇肠未厌多，兴酣长鲸吸溟渤。分曹射阄角胜负，胜气让呶负含哕。间以雄辩驱波涛，杂出险语破拘橛。吾侪跌宕文字饮，纵使粗疏免俗滑。生平苦爱谢庄句，千里相思共清越。可怜此景不易逢，圆缺阴晴变仓卒。人世那能期上寿，灵药谁教驻华发。举杯矫首问姮娥，何事朝朝守枯𧊸。十年枵腹厌茶堇，三载伤心失鹣蹶。人去瑶台何处寻，我欲乘风诉真阙。对酒当歌倍恓怆，况此良宵思结愲。独立苍茫饮罢时，孤影空阶散林樾。明朝行见挂纤纤，坚守参横不知歇。
