重九前五日西园小饮（清·毕际有）　　七言律诗　押麻韵	漫道重阳期尚赊，东篱黄菊已先花。檐前秋满云笼月，天外星寒客泛槎。高会况逢鸿雁到，豪吟直欲斗牛斜。池亭镫火环如昼，疏柳幽篁醉孟嘉。
秋夕（清·毕际有）　　五言绝句　押未韵	隔户度轻砧，空阶鸣络纬。此处少梧桐，不知落叶未。
和其年即事原韵（清·毕际有）　　七言绝句　押支韵	镫下幽窗读《楚辞》，忽惊秋鹘纵绦丝。竹炉声寂鹦哥语，正是檀槽半咽时。
