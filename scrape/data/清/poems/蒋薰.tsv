望老君山（清·蒋薰）　　五言律诗　押先韵	老君山在眼，日夕起秋烟。翠落孤云外，丹含反照边。鸟飞知去路，鹿过想耕田。应是岩阿里，能容勾漏仙。
金天观感怀（清·蒋薰）　　五言律诗　押先韵	琼宫龙尾北，灏气肃金天。别岛藏槐国①，流霞引隺年。玉棺无墓土，丹灶但寒烟。王子吹笙去，阿千空望仙②。
立秋逢雨不果还羌二首 其二（清·蒋薰）　　七言绝句　押歌韵	老君山上湿云多，小落门西渭水波。秋雨丝丝秋士泪，欲行不得也哥哥。
南山谣（清·蒋薰）	池中有灰，石中无煤。持此镵斧，伐彼崔巍。宁耕渭阳田，不用陇西钱。折我肱，塌我肩。谁为此，老君山。
兰州行（清·蒋薰）　　押豪韵	金城睥睨蔽旌旄，届注黄河深作濠。关门西通沙井曲，塞垣东绕摩云高。汉家防羌赵营平，能逐先零使遁逃。至今皋兰绝毳窟，维舟铁柱铭功劳。河间礼乐真龙种，梁苑词华落凤毛①。炎衰无复灵光殿，金天观外生蓬蒿。设网洪流鲂鱮泣，合围空碛虎狼号。将军已定天山箭，节度从容佩吕刀。五泉不敢来饮马，哥舒休使战临洮②。
