留别亲友（清·傅为詝）　　七言律诗　押青韵	交亲分饯短长亭，未饮情如醉醁醽。都道阳城归帝阙，自知种放愧山灵。岭头猿鸟啼偏苦，眼底风花搅独醒。老去几曾离别惯，夕阳影里玉骢停。
芦沟访张茂先宅（清·傅为詝）　　七言律诗　押灰韵	司空一代一通才，辩屈神狐亦怪哉。得剑尚知终有合，坼星谁道不为灾。荒凉故宅悲禾黍，绮丽余波散草莱。立马桥头空怅望，十三陵外响云雷。
宿板桥驿（清·傅为詝）　　七言绝句　押齐韵	春宵旅馆梦沪溪，缥缈云情往复迷。鸡唱一声人乍醒，晓风残月板桥西。
