春晚野步（清·陈同）　　五言律诗　押麻韵	满地木棉花，空村堆晚霞。敢嫌春事老，偏恋夕阳斜。幽径风前蝶，荒坡雨后蛙。归返值邻叟，絮絮话桑麻。
野步（清·陈同）　　七言律诗　押删韵	蓬蓬春色有无间，白裕青鞋自往还。潮张顿移前日岸，帆迟遮断隔江山。提壶鸟解扶人醉，含笑花能破客颜。瘦耸吟肩聊觅句，炊烟青已袅柴关。
洞庭湖大雪作歌（清·陈同）	天低野阔云堆墨，倒压全湖湖水黑。纷然快雪破空来，上下湖天此飞白。雪轻到水水交融，瞥现昙花本无迹。那知玉戏幻天公，转瞬船头已数尺。平湖皓皓四望空，黛痕碧露三两峰。平时君山满湘竹，冻折琅玕斑不红。此是钱塘破阵舞，组练明光麾白羽。玉龙鏖退搅空飞，败甲残鳞坠如雨。又疑张乐觞百神，琼华岛阔玉雨匀。霓裳队散百花舞，龙堂贝阙霏珠尘。媵予杂遝鱼鳞鳞，珠斿羽节湘夫人。粉泪远洒九疑去，耐寒离立云中君。虚无玉驷骖灵均，招来片片玻璃魂。我时银海光初眩，不暇清吟矜白战。赏奇呼酒岳阳楼，笑拉仙人共狂咽。醉横铁笛吹落梅，六出花飞遍南甸。
过小岭（清·陈同）	此岭九十里，所历颇险恶。两夫舁一兜，袅袅竹竿弱。片篷圆幕天，尺板危垫脚。所见高一头，有美自呈跃。岭转初螺旋，崖断忽瓜削。曲则蚁穿珠，窄作鼠入角。陡则马蓦坡，藏则蛇赴壑。进则鸟道争，退则蚓行却。溪回路已穷，林转山又廓。峰峦递显藏，隐现随起落。肩舆升降间，一一归领略。景色真难名，可喜又可愕。
