拜方正学祠（清·朱厚章）　　五言律诗　押微韵	秋气凛毛发，祠门吊落晖。何人加白帽，大节在麻衣。草乱疑瓜蔓，庭空绝燕飞。景公遗庙近，化鹤并来归。
寄答王千里（清·朱厚章）　　五言律诗　押麻韵	留滞通侯邸，真成客里家。高门贺燕雀，华发吐烟霞。逸士方三拜，才人温八叉。知君怀故里，丘陇有梨花。
题青溪集（清·朱厚章）　　七言律诗　押真韵	黄柳花飞扑醉巾，六朝滚滚马头尘。也知李峤真才子，可但江淹是恨人。淡粉轻烟疑在眼，珠帘甲帐最伤神。倩谁谱入参差玉，诉与无情古月轮。
九日登东城寄南华（清·朱厚章）　　七言律诗　押豪韵	苍烟影里独凭高，瑟瑟寒生薜荔袍。我愿满头常插菊，天生左手为持螯。云随暮鸟归村树，风卷秋钟撼海涛。佳节一杯桑落酒，故人何处斗诗豪？
岁暮杂诗（清·朱厚章）　　七言律诗　押冬韵	吴氓殚力办租庸，霖潦深秋骇老农。信有橧巢师鸟雀，尽抛䆉稏豢鱼龙。漫空水气难为雪，照野阳威未化淞。闻道中丞能入告，便令寒谷转春容。
秦淮绝句（清·朱厚章）　　七言绝句　押歌韵	风花无力扑帘波，佳节偏从客里过。听说儿童挑荠菜，青青只有故宫多。
观柳河东初访半野堂小像（清·朱厚章）　　七言绝句　押鱼韵	蘼芜脉脉柳疏疏，想见文君放诞初。谁识秋风摇落后，独将一死报尚书。
