题孙平叔中丞婆娑洋集（清·赵慎畛）	赤嵌屼嵂东瀛东，金瓯图版恢鸿濛。横海使者令肃风，诏整六师修我戎。梁溪中丞今夔龙，用作霖雨舟楫功。飞符秉节开艨艟，针经直指鲲鹿踪。笔筹寰海镜照空，元精炯炯星罗胸。高张牙纛尊威容，谈笑可却千罴熊。荷兰旧徼南北通，久披障翳疏覭髳。来往程甫三月中，峭帆瞥尔轻于鸿。纲维经纬劳匆匆，余事犹复裁诗筒。瑰玮俶诡摛掞工，光烛海日榑桑红。揽胜蒐奇谁为同，毋乃踵继玉局翁。归装一帙携示侬，如聆仙乐耳忽聪。周回旷若昭发蒙，沧溟历历收双瞳。嗟我犹扶麻中蓬，闽疆附骥疲驽从。何术调御蜃幻虹，官箴民俗省厥躬。读君新诗铿洪钟，匪等小技矜雕虫。蔼如仁言德符充，海熟番荒生计崇。睢盱谁怜穷发穷，花鬘麻达罔不恫。同心善始而一终，他山还借玉以攻。此行此诗嘉惠隆，武库岂仅军威雄。应须刻石垂苍穹，穆如作诵山甫庸。
