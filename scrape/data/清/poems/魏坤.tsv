送徐虹亭检讨南归（清·魏坤）　　五言律诗　押元韵	曾访鸥波叟，为余画水村。平田青接岸，深柳绿当门。百里程非远，三高迹好论。迟君同听雨，浊酒一开尊。
送少司马杨以斋先生予告终养归里次悔馀韵（清·魏坤）　　七言律诗　押真韵	行诣谁从末俗论，陈情今日衮衣人。喜当海宇销兵日，许乞林泉将母身。得失不须分出处，去留总是恋君亲。马蹄笃速行何亟，肯待河流泮早春。
慈仁寺有鬻孤雁者四明万季野购畜于庭作羁雁诗邀予赋之（清·魏坤）　　七言律诗　押微韵	不趁凉云结阵飞，羁孤似尔欲何依。弥天矰缴虽知避，满地江湖却暂违。空守殊乡惊岁晚，难招旧侣待春归。临风无限回翔意，独立闲庭对落晖。
田横岛（清·魏坤）　　七言绝句　押豪韵	蹈海谁能帝汉高，同时一死等鸿毛。只怜五百忠魂散，不及鸱夷有怒涛①。
送王阮亭宫詹祭告南海（清·魏坤）　　押豪韵	海花十丈红棉高，珊瑚倒影翻银涛。空濛不辨万里色，长鱼人立风颾颾。黄木湾头祠最古，东西二庙结构牢。圣世禋宗光祀典，海若欣挟群龙翱。缅维祝融冠溟渤，礼荐币璧羞溪毛。特遣名臣自鹤禁，一路负矢开旌旄。寒梅却当大瘐发，冷香簌簌吹征袍。柁楼晓对岭猿饮，驿鼓暮应潮鸡号。斋庐渐近扶胥口，夙戒执事虔牲醪。奉册陈词答清晏，间以高管张琅璈。百灵秘怪恍毕出，图写疑秃龙眠毫。须臾蜃楼堕海底，四顾鲸鳄都潜逃。先生此行功洵伟，非比金碧求王褒。笔摇青羊砚翡翠，光焰可夺昌黎豪。侧闻岭表足奇士，经岁述作栖蓬蒿。星车往招堪并载，忍使宝玉名士韬。归来藉以报天子，岂拾摇草空盘敖。
练湖题海公禅房（清·魏坤）	轻舟泛澄湖，一篙春水绿。幽篁映碧流，寒影净于沐。中有湖上亭，旁辟数椽屋。海公喜我来，扫径命僮仆。煮茗燃松花，轻烟袅寒谷。引人愈入胜，幽径缭而曲。遗徽幸勿坠，胜地余清馥。往迹企前贤，轩亭新卜筑。湖山足清旷，远扑尘万斛。我欲留茅庵，岩峦逞遐瞩。晨窗千卷书，夕渚一竿竹。于焉卜允臧，即此寄幽躅。
即事（清·魏坤）	薖轴寄间踪，岩峦快凭眺。素性厌嚣尘，林泉若相召。每作蹇驴游，或为秋水钓。逸趣自悠然，情随意所到。溪云与山色，俱足供诗料。吟罢暮天高，松风吹万窍。
寄居虫（清·魏坤）	人生如瓜牛，长负躯壳累。何况外缘假，妄思得久寄。兹物生海壖，乃具周身智。常共水族游，爱此一螺翠。延缘遂迁入，宛转据其内。腥涎吐清波，微风纳凉吹。扬鬐遇钓师，触急辄惊避。两两收霜钳，虚中得静閟。晏然称寓公，久亦渐忘伪。如以物附物，是一即非二。而我辞乡国，岁岁困旅次。结屋少定踪，对之发深喟。暇或笺虫鱼，为汝别种类①。
登黄鹤楼（清·魏坤）	江声已吞大别口，束之不住复东走。怒涛万顷天风号，沙岸日斜鼍欲吼。一叶剪过烟波湾，登楼凭遍十二栏。忽飞凉雨溅衣湿，白浪高于黄鹄山。山川满眼来萧索，吟鬓低垂且孤酌。青莲毕竟非仙才，崔颢题诗不敢作。醉拟横将铁笛吹，归向仙人借黄鹤（何等自负）。
