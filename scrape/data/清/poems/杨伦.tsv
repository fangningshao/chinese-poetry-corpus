芦墅放舟同映川兄弟蕙畴稚存尚之渊如应尾（清·杨伦）　　五言律诗　押蒸韵	为访招提去，轻桡指曲塍。秋风千顷稻，夜雨半湖菱。潦草杯柈具，喧呼涧谷应。回舟防月黑，林际闪疏镫。
题王二秋塍诗稿即送北上（清·杨伦）　　七言绝句　押歌韵	故乡吟伴集羊何，磊落王郎斫地歌。同辈欲归君更出，满天风雪渡黄河。
羚羊峡（清·杨伦）	江流日奔腾，声过如万弩。偪仄惊入峡，程途此艰阻。林篁交蔽黑，不复辨子午。高崖坐群猿，垂臂引客语。稍出向灵山，微阳翳初吐。人家嵌石壁，如蛎未可数。沿塘种木绵，插棘防猛虎。月起听蛮歌，谁知我心苦。
