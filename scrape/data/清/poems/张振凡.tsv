读史（清·张振凡）	东汉尚名节，矫枉或过之。吾观晋王祥，其行何足师。寒冰岂容卧，陟负非其时。不见姜诗妻，诚感天自遗。惟孝本庸行，夫岂事诡奇。良由心好名，姑作不情为。不然临深戒，在彼非不知。守身义孰大，出处偏多疵。扬雄莽大夫，著书拟《论语》。韩偓拒朱温，诗丽若好女。两人使不仕，美恶何由著。必谓佻达流，名教非所与。定论及盖棺，品节悬几许。孰为旋风蓬，孰作中流柱。圣哲固知人，弗由言貌取。奈何后世士，凭文以荐举。
