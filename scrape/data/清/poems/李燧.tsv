九日同李晴轩丛台登高（清·李燧）　　五言律诗　押庚韵	磴道倚荒城，丛台旧有名。河山销霸气，木叶乱秋声。云净千峰瘦，天空一雁横。盍簪逢令节，好结岁寒盟。
宝应道中（清·李燧）　　七言律诗　押支韵	卅载江乡系梦思，风光回首旧游时。溪湾老树晒鱼网，屋角夕阳明酒旗。陈迹已迷鸿印爪，清流空照鬓如丝。行行渐觉维扬近，一带隋堤柳万枝。
平望遇雨（清·李燧）　　七言绝句　押萧韵	匹练横空日气清，菰蒲叶战风萧萧。一声雷送太湖雨，七十二峰云拥潮。
