写怀（清·书山）　　五言律诗　押先韵	残腊看将尽，明春强仕年。青灯仍旧业，白发是新缘。短句敲山月，孤怀淡海天。和风吹鹿耳，准备北归船①。
喜雨（清·书山）　　五言律诗　押先韵	天作及时雨，民番乐有年。景风初布种，解泽已盈田。海壤珍唯谷，神庥瑞应虔。欢情看长养，南北共熙然①。
劝农归路经海会寺与诸同人分赋（清·书山）　　五言律诗　押灰韵	雨后劝农毕，还寻古刹来。钟声飘藓径，衲子出香台。刺竹排檐种，优昙满院开。分题禅榻畔，小憩水云隈①。
衙斋秋兴（清·书山）　　五言律诗　押阳韵	秋半犹炎热，中庭草木香。片云天浅碧，疏叶橘轻黄。不厌虫鸣急，还贪竹影凉。人閒①公事少，无睡夜初长②。
立春（清·书山）　　七言律诗　押真韵	阳和回驭岁更新，人物雍熙岛屿春。澥谷条风吹彩仗，青郊小雨浥纤尘。梅花竹叶閒中味，柑酒辛盘客底身。不效东坡戴幡胜，肯教辜负度良辰①。
弥陀寺（清·书山）　　七言律诗　押庚韵	秀色园林夕照明，浮岚卷尽竹烟清。去来小蝶花间舞，断续秋蝉叶底鸣。几处平台凉影淡，数层敞榭翠涛倾。耽幽衲子应间坐，读罢愣严诗又成①。
雨后和张待御韵（清·书山）　　七言律诗　押东韵	霢霂郊原四月中，麦黄禾碧兆年丰。衙斋拈韵閒星使①，蔀屋腾欢②颂雨工。周③泽已闻沾处处，重云犹为护芃芃。长吟洒润飞甘句，乐意相关尔我同④。
