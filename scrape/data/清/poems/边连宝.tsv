晚吹（清·边连宝）　　五言律诗　押微韵	晚吹荡林薄，凌空一叶飞。天光寒已夕，云影淡何依。岁月有迁递，雪霜无是非。于中觅消息，斟酌可忘机。
古碑（清·边连宝）　　五言律诗	陈入闭永夜，野土化枯骸。表里无青史，婆娑有绿苔。扪心应自愧，谀墓亦堪哀。伊吕真千古，丰碑安在哉。
怀刘司州（清·边连宝）　　五言律诗　押阳韵	抵死仇纨裤，谋生去井疆。或能辞顑颔，直可阅炎凉。砧杵千家月，萧疏两鬓霜。饶君多道力，容易耐回肠。
秋晚寄芥舟（清·边连宝）　　七言律诗　押尤韵	醉倚西风送远眸，碧云尽处是中州。鱼龙水静涧瀍晚，竹柏烟深嵩少秋。贝锦织成应有恨，覆盆揭去可无忧。西园残酌今犹在，月底新吟待尔酬。
寄怀戴通乾（清·边连宝）　　七言律诗　押支韵	十年未见戴辽海，消息传来半可疑。久识鳏鱼愁永夜，又闻老鹤耐长饥。斯人憔悴至于此，大造生成岂不私。万载千秋身后事，荣施落寞复谁知。
秋日杂诗（清·边连宝）　　押纸韵	秋风肃以清，策策鸣窗纸。中有兀坐人，幽忧漫不理。索之无其端，觅之无其委。既同乱茧丝，复似洪河水。浩淼绝垠堮，澒洞少涯涘。何以消遣之，惟有杜康耳。一从断酒来，谁复发我齿。
空城雀（清·边连宝）	不巢人家幕，不穿人家屋。不饮太液水，不啄太仓粟。生长空城里，日暮空城曲。王孙手挟金弹子，上林鸟雀逐弹死。空城从不识金弹，君道何如上林苑。
