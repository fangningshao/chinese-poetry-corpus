春日感怀（清·曹柱林）　　五言律诗　押麻韵	无限春愁积，凭楼景象赊。轻风憨柳絮，微雨醉桃花。樵语晨先动，炊烟午未斜。可堪新燕子，还向野人家。
十月家书当至不至（清·曹柱林）　　七言律诗　押盐韵	客馆初寒画卷帘，阶前又报荚新添。年光转眼三秋尽，岁事关心两地兼。仕路风波艰共济，嫁衣针线倦仍拈。江云漠漠频吟望，为问双鱼底处潜。
月下感怀即贺讷甫弟初第（清·曹柱林）　　七言律诗　押真韵	潇洒襟期迥出尘，主璋特达岂无因。骅骝已见鞭先著，风雨应惊笔有神。数载青灯同砚席，一朝朱鬣跃云津。何堪桂领婵娟月，兼照寒窗失意人。
