五月二日自大浃江出海（清·吴瞻泰）　　五言律诗　押灰韵	威远城边出，苍茫烽火台。鱼真挟浪起，人自御风来。万里孤帆远，三山一夕开。平生怀壮志，击楫兴悠哉。
过虎村上芙蓉岭（清·吴瞻泰）　　五言律诗　押支韵	山深异气候，四月正流澌。冰有夏虫识，花无春鸟知。村寒烟不起，径险杖难支。一线开天窦，芙蓉更擅奇①。
宿松谷庵听瀑（清·吴瞻泰）　　五言律诗　押元韵	向晚投松谷，青苍夹洞门。沙流侵客屐，笋迸出云根。冻雀千林静，飞涛万壑奔。一宵疑聚雨，起坐见朝暾。
自题莲花峰顶试泉图（清·吴瞻泰）　　五言律诗　押先韵	万仞青莲上，梯云为试泉。谁将一勺水，引上九层天。气带流霞色，香无下界烟。《茶经》曾品未，兴发自吾先①。
普陀寺赠潮音上人（清·吴瞻泰）　　七言律诗　押灰韵	莲花洋外矗香台，片片青莲渡一杯。日射琳宫光似镜，涛惊花雨吼如雷。鲛人负蚌投荒去，龙女含珠听梵来。徐市求仙终缥缈，讵知三岛法云开。
送洪去芜入黄山度岁（清·吴瞻泰）　　七言律诗　押青韵	怪尔冲寒入杳冥，一筇万里破空青。雷奔石底晴看雨，人在空中夜摘星。喜就湿泉除宿垢，懒将仙荚问山灵。鼎湖龙去留丹灶，元日朝参紫玉屏①。
雨中过镇海寺访别庵上人（清·吴瞻泰）	林樾散清阴，积翠沾凉露。濛濛光曦峰，下有化人住。绀宇新峥嵘，鸽王长布濩。锡飞自夔州，海角传杯渡。听法驯鱼龙，忘机狎鸥鹭。昨夜雨霏微，瀑洒寒泉树。濡足就支公，示我沧洲路。回径溜雨桥，瘦杖孤云去。
梵音洞（清·吴瞻泰）	磅硠惊浪鼓，杳冥散烟雾。下有龙伯驱，上有珠帘布。神椎杰石裂，脉脉不得渡。初睇根虚无，黯黕渐有遇。衣袖妙庄严，金人宛镕铸。移时法相微，翛然自来去。平生耳《齐谐》，景纯《山海注》。幻影惊盲聋，谲诞理亦具。长啸凌屑霄，海鹤高骞翥。
宝山行（清·吴瞻泰）	冬青郁郁空山里，种树何年星在尾。余哀散作《冬青引》，弓剑桥山飞不起。月黑林昏鬼搏人，捧香天骑寒食死。玉鱼金碗出人间，兰亭玉匣亦如此。独怜竺国经可哀，六帝国陵一日毁。呜呼国家养士百年中，剩得遗民号苍穹。杜鹃声碎岩花落，片云飞出越江东。银牌竹夹归何许，《白石》编同晞发翁。欲令杀青遍宇宙，长与兹山高嵷巃①。
