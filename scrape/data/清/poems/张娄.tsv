鸳湖秋泛（清·张娄）　　五言律诗　押齐韵	鸳湖烟水阔，一棹望中迷。野迥云连树，风高浪压堤。酒帘金墓北，渔笛石帆西。归去怜天晚，寒鸦不住啼。
小除夜泊池阳（清·张娄）　　五言律诗　押阳韵	遥指池阳郭，收帆暮色苍。渐闻乡语变，始信客途长。夜短潮催月，江寒雁报霜。惊心更岁晚，不柰九回肠。
游寒山寺（清·张娄）　　七言律诗　押微韵	雨歇平林绿意肥，偶从幽讨叩僧扉。四围峰影窗前落，百道泉声树杪飞。客子游踪嗟懒散，山家花事正芳菲。一番茶话扶筇去，倾耳疏钟在翠微。
春来风雨浃旬雪后始霁（清·张娄）　　七言律诗　押阳韵	春阴漠漠拂溪庄，薄雪催晴敞夕阳。生意乍回芳草路，风光渐入早莺吭。烟霞癖在终成懒，药石缘深亦助忙。结习近来消欲尽，犹开一戒为持觞。
大观亭（清·张娄）　　七言律诗　押尤韵	杰阁涵虚万里秋，江山元气共沈浮。天低星斗当窗落，地坼云涛入槛流。烟外人声朝暮市，日边鸟影往来舟。故园回首西风急，缥缈孤城画角愁。
黄山松歌（清·张娄）　　押支韵	我闻黄山有云海，瀰漫澒洞天下奇。中有老松寿千岁，纷拿爪鬣扬之而。云开每露松影出，风涛勃郁排嵚巇。高顶盘空跳苍鼠，低枝覆土垂修蛇。闻之轩辕曾驻此，鸾骖鹤驭云中随。一朝饵丹拔宅去，遗薪往往成虬枝。旧事荒唐不可考，仙根自有神灵司。青羊白鹿绕其下，或眠丰草或衔芝。泰山徂徕亦奇古，若为遥映等孙儿。何时得与浮丘约，倚岩就石结茅茨。气清天朗万籁寂，拍肩一笑陈围棋。
大风过天门山（清·张娄）　　押漾韵	高峰耸两肩，崭{山绝}不可仰。大江截中流，豁达开天仗。上栖鹰鹘巢，下瞰蛟龙藏。偃风起漩涡，倏忽相摩荡。冯夷亦狡狯，欲与山灵抗。斗险触危矶，排空压巨浪。烟光纷陆离，作势殊万状。艑郎好身手，到此心胆丧。屏息戒勿喧，烧纸邀神贶。疾雷惊一霎，回首失群嶂。同行颜始开，相顾劳无恙。临深古有训，此意胡不广。作诗招征魂，落日闻渔唱。
