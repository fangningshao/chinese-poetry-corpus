昭君怨    题娟红女史题壁诗后（清·朱玙）	已去青衣江畔。剑外乡云望断。旅舍暗伤神。柳眉嚬。堪叹才多命薄。此日恨凭谁托。题壁欲销魂。半啼痕。
子夜歌    夏闺回文（清·朱玙）	碧荷香透纱窗北。北窗纱透香荷碧。清露比珠明。明珠比露清。竹穿萤灿绿。绿灿萤穿竹。纤月映疏帘。帘疏映月纤。
浪淘沙    水仙（清·朱玙）	翠带恁横斜。冷艳清葩。淩波仙子自堪誇。品格孤高谁可伴，只许梅花。潇洒淡烟遮。洗净铅华。前身应是水为家。石钵新裁香有韵，移向窗纱。
临江仙    秋柳（清·朱玙）	金缕抛残镇掩门。轻烟淡淡黄昏。几行秋色满江村。陌头人去，惆怅欲销魂。细雨夕阳飞客燕，萧疏犹忆曲江滨。荣枯何必问前因。春风转瞬，依旧绿丝新。
