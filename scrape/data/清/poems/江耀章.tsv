蒹葭苍苍白露为霜所谓伊人在水一方（清·江耀章）	终南之秀，俊杰时钟。世风强悍，之子雍容。山林海岛，任所适从。谁曰不显，叔季儒宗。零露菁莪，体风已息。媚子寺人，徒增华饰。黼衣佩玉，谁足矜式。野有遗贤，予休好德。或居衡泌，慷慨以吟。或居槃涧，金玉尔音。啸歌幽雅，寄意遥深。鸿仪堪则，硕望堪钦。不顾行遁，载胥以沉。无瑞感触，实获我心。彼茁者葭，于彼彼潦。滋之培之，苍苍未稿。旧苇称异，蒲芦参考。或短或长，或颠或倒。淇澳之姿，中河之好。极目漼渊，如醉如狂。寄怀陂泽，将翱将翔。思同杕①杜，慕若苗场。谡谡揭揭，□□扬扬。惟彼草木，俾也难忘。秋日凄凄，业浥行露。凝而为霜，散而为雾。月寒映雨，铅华窘步。风细移云，玉屑载路。群阴满眼，百川灌河。八月之候，万顷之波。渭滨垂钓，海北兴歌。回澜于铄，胜景猗那。光流盼切，实维伊何。寂寞之乡，飘渺之陆。我思肥泉，硕人之轴。水哉水哉，聊以为屋。在彼中流，在彼空谷。独寐寤言，独寐寤宿。若履薄冰，如集于木②。行踪靡定，乐趣偏饶。尔虽磊磊，予其招招。允矣君子，以永今宵③。所谓伊人，于焉逍遥。
