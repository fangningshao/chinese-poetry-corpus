滁州道中（清·费锡琮）　　五言律诗　押侵韵	策骑入长林，村幽耐客寻。秋晴红叶润，山远暮烟深。江馆寒潮断，河桥蔓草侵。古人残迹在，空使候虫吟。
黄河（清·费锡琮）　　五言律诗　押元韵	灵脉来天上，浑流昼夜奔。纵横穿套口，屈折下龙门。地入荥阴断，山临华岳尊。何须逢汉使，便拟溯昆仑。
登北固山（清·费锡琮）　　五言律诗　押先韵	绝岭横江岸，登楼望渺然。潮来徐福岛，山出寄奴泉。境界分吴楚，波涛混海天。千秋征战地，今喜靖烽烟。
