早发过鸡鸣驿是日至宣府（清·刘曾璇）　　五言律诗　押庚韵	鸡鸣传古驿，到此恰鸡鸣。路狭斜临涧，山高远见城。土风邻北口，人语杂西声。回首关南道，寒云一望平。
自嘲（清·刘曾璇）　　七言律诗　押真韵	生平文字最相亲，竟为斗升羁此身。得米如添新宝物，看书似遇故乡人。荒斋也可为安宅，徒步何妨当画轮。盘里犹余陈苜蓿，无须逢客说清贫。
归田（清·刘曾璇）　　押支韵	鱼思故池水，鸟恋旧林枝。眷怀桑梓地，舍此欲何之。廿载老寒毡，况味已深知。风尘日鞅掌，夙愿非所期。邈矣陶靖节，长吟归来辞。
