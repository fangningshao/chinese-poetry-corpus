梅下望家信（清·曾畹）　　五言律诗　押灰韵	又觉春风到，梅花信不来。陇头赫连国，庾岭郁孤台。地以青天接，书难白首开。暂收边徼泪，长啸大江回。
和黄冈杜于皇澄江赠诗（清·曾畹）　　五言律诗　押阳韵	此生犹见汝，幸汝不佯狂。身世看秋箨，乾坤正夕阳。台城穷彻骨，夏浦饱经霜。谩说工诗赋，青钗鬓发苍。
丙申自秦中归送弟烂就耕乌石陇（清·曾畹）　　五言律诗　押庚韵	每羡西周古，千家尚力耕。高原无奥草，春日少人行。袯襫空山满，衣冠乱世轻。鹿门归去好，闭户有松声。
晴川阁（清·曾畹）　　五言律诗　押灰韵	大别排云住，楚山一望开。乱流争岁月，孤屿下楼台。高浪沱潜出，夕阳嶓冢来。湖南征战苦，几处角声哀。
黄竹岭（清·曾畹）　　五言律诗　押灰韵	高峰日欲颓，二月入闽来。石突交飞瀑，山空易动雷。无风人急渡，欲雨鸟先回。处处烧田栈，春荒尚未开。
北口峪望蔚州（清·曾畹）　　五言律诗　押侵韵	匹马桑乾道，孤城沙漠阴。风高谷口断，石迸水痕深。野雉衔酸果，神狐啸暮林。匣中三尺剑，不试夜沈沈。
赠顾松交吏部（清·曾畹）　　七言律诗　押阳韵	直觉东归似故乡，每逢佳节就君觞。客中文宴如羊曼，吴下名园数辟疆。芳草画凝歌扇绿，落花春散舞衣香。东山未许频游玩，早晚徵书发建章。
鸣沙洲（清·曾畹）　　七言律诗　押庚韵	不见黄河春气动，却从沙碛辨阴晴。流澌著水天皆冻，大漠无风山自鸣。饮马浪寻荒烧窟，射雕贪出苦泉营。传闻烽火年来息，张轨隗嚣已尽平。
题万年少年伯显西草堂（清·曾畹）　　押齐韵	歌风台下夜乌啼，郁郁山庄古木齐。半亩桑田人去住，一湖春水屋东西。星临丰沛瞻龙龙，地接青徐杂鼓鼙。独把渔竿恁月钓，门前草色正萋萋。
