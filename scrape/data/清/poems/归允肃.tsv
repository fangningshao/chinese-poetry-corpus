题孙赤崖尚湖垂钓图（清·归允肃）　　押尤韵	丈夫高步隘九州，回合万里穷荒陬。惊才巨笔摩天游，手劈造化挟雕锼。君家兄弟驰骅骝，吐气直作长黄虬。万言射策登螭头，至尊含笑回青眸。伯仲才名孰与俦，载赓苹鹿声呦呦。鸿文丽藻扬高秋，青蝇白璧纷杂揉。歘忽变幻生疮疣，关门一去路阻修。云山矗矗骑青牛，黄沙白草风飕飕。只身弹铗空蒯缑，振笔往往鸣铿球。献赋屡荷君王褒，天星回环动行辀。春明丽景还皇州，遥望故乡郁夷犹。飘然一舸轻浮沤，把钓欲拂珊瑚钩。君家向住东海头，桃源碧树春油油。尚湖绿水扬清讴，吾谷丹枫万树稠。湖光掩映清且幽，投竿唼唼群鱼游。洪涛蜿蜒横吞舟，弱纶香饵垂中流。一朝引出如山丘，钓鳌壮志乐可酬。江头鲈鲙思悠悠，芹芽正暖蒲稗抽。金盘飞雪倾庶羞，载酒烹鲜明月洲。还家之乐良独优，肯学严陵五月披羊裘。
