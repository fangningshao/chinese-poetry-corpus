书怀（清·魏阀）　　五言律诗　押侵韵	客居偷岁月，户外听寒砧。看竹身无力，寻僧雨又深。十年双白发，万事一孤琴。此意如何语，松溪夜夜心。
吴柳塘寓汉阳郎官湖太白祠东邀余饮酒（清·魏阀）　　七言律诗　押阳韵	太白祠东访柳塘，倾尊促膝话偏长。是湖久幻为城郭，此地翻疑作夜郎。两部新诗开混沌，千年后死著文章。楼船偪上心加雪，莫使浮云咏凤凰。
雨宿白衣庵赠却尘上人（清·魏阀）　　七言律诗　押灰韵	郁苕高锁木兰隈，座借镫王静室开。江鹤掠回盟野梦，钵龙飞去触天雷。梵销急雨桃花涨，魂绕层巅金阙苔。卧觉风幡心与动，就中谁可惠能才。
重修黄鹤楼成（清·魏阀）　　七言律诗　押东韵	鹤楼重建镇江东，画栋依然插碧空。玉笛《梅花》新夜月，金沙芳草旧春风。乘云羽客名还在，卖酒人家姓不同。此日登临舒醉眼，烟波淡荡夕阳中。
