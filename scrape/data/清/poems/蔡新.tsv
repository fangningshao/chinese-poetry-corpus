题汪文端公松泉图（清·蔡新）　　押元韵	种树添新荫，先当培其根。疏泉资灌溉，先当裕其源。少师勤学殖，呈材依禁垣。汲深藉修绠，下笔文澜翻。承明自献纳，公望群所尊。御赐飞白书，中有至道存。松贞泉比洁，宝之重玙璠。赞皇平泉记，温公独乐园。何如此清华，天语含春温。忆我追陪日，直舍邻高轩。文漪频挹注，美植长滋繁，披图感今昔，遗韵犹堪论。既以惠来学，复此垂后昆。始知余庆在，世业皆君恩。
题古中盘五松图（清·蔡新）	昔闻毕宏韦偃画古松，振笔长风浩呼哅。如何此卷仅矮幅，而多夭矫腾踔之蟠龙。鳞爪攫拿势莫至，涛声在耳云荡胸。倬哉万松老居士，笔端具有造化工。此图何处得画本，传自古云盘谷之中峰。侍从宸游多燕暇，相对胜友此扶筇。濡毫拂素标异状，貌得盘山古干真形容。最怜后彫质，沐日浴月几春冬。太平之世岂独民仁寿，草木亦含雨露浓。君不见，泰山上有五大夫，风烟剥落摧秦封。如此苍髯礌磈突兀自千古，得非福地神秀钟。松兮松兮，安得布袜青鞋盘桓于尔侧，彷佛乎桂殳木客之高踪。
