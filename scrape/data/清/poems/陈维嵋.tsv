江南秋思（清·陈维嵋）　　五言律诗　押阳韵	昨夜西风起，江南秋草长。良人新出塞，荡子未还乡。画角边烽白，楼船海气黄。南来有鸿雁，先到郁金堂。
闻钟（清·陈维嵋）　　五言律诗　押青韵	月落乌啼后，其如酒易醒。五更谁独省，百感我曾经。敲断霜林寺，声传云母屏。年年离思搅，不异客舟听。
新雁（清·陈维嵋）　　七言律诗　押灰韵	十二楼中锦字回，潇湘极望正堪哀。汉臣音信经年隔，江岸寒花几日开。霜冷金椎关外到，秋高玉帐月中来。极天兵甲愁如此，嘹唳还过何处台。
怀四弟子万入赘商丘（清·陈维嵋）　　七言律诗　押尤韵	云树萧萧独倚楼，飘零骨肉黯离忧。最怜弱弟逢多难，新作孤儿更远游。日落夷门千骑隐，雪高中岳大河流。遥怜坦腹郗家婿，几度吹篪起暮愁。
村居杂咏（清·陈维嵋）　　押麻韵	依依墟落里，作息皆农家。柴门闹鹅鸭，园场种桑麻。鸡犬各熙熙，风俗非浮夸。沿门水一湾，碧树漾明霞。时见钓鱼者，持竿来日斜。予亦忘机人，对之乐无涯。
