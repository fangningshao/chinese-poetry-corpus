月夜舟中作（清·沈峻）　　五言律诗　押东韵	片月下高空，江山露气中。村深明远火，秋老断寒虫。往事芦中客，新衔塞上翁。夜阑搔首望，星斗尚天东。
和余慵楼送别原韵（清·沈峻）　　七言律诗　押寒韵	陶令归来自寡欢，折腰岂必恋微官。长贫并觉妻孥贱，远别其如知己难。绝域风霜臣节苦，彤庭雨露主恩宽。他年天末重相见，共话青镫酒未阑。
西行杂感（清·沈峻）　　七言律诗　押歌韵	太华西来翠浪过，乱峰高处见黄河。云霾荒堡归人少，风卷平沙落雁多。身健却逢忧患日，秋悲况奈别离何。音书寥寂年光晚，剩有豪情对叵罗。
抵迪化作（清·沈峻）　　七言律诗　押尤韵	寻河直到大荒流，禹画何曾尽九州。瀚海几程常载水，龙沙四月尚披裘。山围戍卒羁臣梦，城拥风戈露雉秋。圣世筹边逾汉代，漫教定远觅封侯。
寒食日作（清·沈峻）　　七言律诗　押麻韵	戏蝶轻鸥带渚花，扁舟杜老望京华。春风无主还吹雪，迁客何心更问家。深巷卖饧披晓雾，青郊上冢簇香车。只今追忆韶光好，倚杖柴门数暮鸦。
