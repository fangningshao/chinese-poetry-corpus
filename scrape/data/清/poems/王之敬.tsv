过钓台（清·王之敬）　　七言律诗　押侵韵	铜雀高飞汉业沉，云台荒址杳难寻。争如片石横烟水，尚见清风亘古今。鱼钓乍收新月落，羊裘未解白云深。低徊想像春山暮，漠漠松花满袖襟①。
山栖（清·王之敬）　　七言绝句　押灰韵	松竹径从幽壑转，茅茨门向乱山开。时闻好鸟林间语，更有鸣泉槛外来①。
浮云篇（清·王之敬）	村西一水东，叶落因秋风。秋风日以厉，落叶忽成空。人寿非金石，行与草木同。草木发有时，人寿不可期。徒有千岁虑，何不培厥基。荷耜耕火田，田深草离离。折腰劳手足，一一芟去之。还将禾与黍，努力重扶持。非不念辛苦，所业良在兹。善哉庞公言，不遗身以危（余美玲编校）。
