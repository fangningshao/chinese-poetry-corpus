题山家壁（清·马春长）　　七言律诗　押歌韵	前峰昨夜雨初过，晓蹋芒鞋入翠萝。鸟语向山行客少，春阴垂涧落花多。喧阗村社闻箫鼓，空阔烟陂放鸭鹅。散淡不关尘世事，瓦盆沽就野人歌。
怀伯兄复堂（清·马春长）　　押微韵	青苔缘阶长，绿阴垂幕肥。夜来雨频重，晨起花乱飞。有酒自斟酌，独客时歔欷。忽忆故园径，久与吾兄违。我欲陟高冈，君方掩柴扉。歌咏溪山深，息偃烟霞辉。浮云尚无定，孤鸟将安归。慎旃望远心，毋使素书稀。
