感怀（清·于豹文）　　五言律诗　押东韵	四十年来事，凄然暮雨中。飞腾惭去鸟，萧瑟近衰翁。敢谓诗书误，羞云篆刻工。寥寥千载上，此意竟谁同。
闭门（清·于豹文）　　七言律诗　押真韵	闭门不羡鹤书频，鱼鸟闲同万物春。小草曾嗤谢安石，《大招》无奈楚灵均。江湖廓庙谁高下，白发黄金有故新。却笑折腰彭泽宰，归来始号葛天民。
小园漫兴（清·于豹文）　　七言律诗　押庚韵	赋忆兰成百感生，曩来踪迹总营营。晚菘早韭寻常味，椎髻蓬头自在行。素业河边惟半亩，故人天上有双旌。闭门幸谢尘中客，二仲频来犬不惊。
