出郊（清·叶观国）　　五言律诗　押阳韵	跋马东郊路，新晴雨气凉。高楼秦氏宅，翠竹赞公房。野阔云垂地，斋幽水上堂。小航来往闹，风景似江乡。
奉命典试滇南道中杂咏（清·叶观国）　　五言律诗　押麻韵	十里八九折，一村三五家。山多易云雨，水迅乏鱼虾。羹煮鸡㙡脆，花簪龙爪斜。时逢归峒客，恰及宿林鸦。
初至滇中（清·叶观国）　　七言律诗　押寒韵	自到苴兰客意宽，鸡山岚翠卷帘看。雨来龙起滇波立，霜重茅稀瘴地乾。几树优昙添夜色，一杯咂鲁压朝寒。信知佛国相邻并，四序清凉枕簟安。
秋日杂诗（清·叶观国）　　七言律诗　押支韵	向夕长廊散步迟，砧声清切动凉飔。一绳宾雁初辞塞，三匝栖乌未定枝。秋意到门桐叶觉，客心中夜砌虫知。朝来买取黄华好，却忆东皋旧短篱。
进哨（清·叶观国）　　七言律诗　押微韵	谽谺一径万峰围，六道河壖百草肥。争路驼装摩背过，嘶风番马跨山飞。帷城环匝依云阵，帐殿中央应紫微。腰箭臂鹰多猛士，自嗤簪笔曳褒衣。
春仲八日皇十一子召集撷秀山房同人吉通政渭厓茅庶子耕亭钱殿撰湘舲咸在座（清·叶观国）	春山扫翠春云浓，曲尘待飏催花风。明湖淰淰舒卵色，时节恰在中和中。西园置酒值清暇，联辉花萼停红。高襟各自屏轩盖，接席特许陪章逢。山房奥旷身未到，洞壑䆗窱莎丰茸。架标签轴杂缃缥，案登卣献兼瓷铜。须臾张镫奏新乐，乐句乃本香山翁。金钗钿合致缱绻，山海碧落追鸿濛。可信古诗皆入曲，《关雎》、《殷武》谐徵宫。人言是日佛出世，八关盛会喧儿童。流传小说谁复订，当歌且对氍毹红。泛杯醲醁色潋滟，挂栏初魄光朦胧。礼宽意优衔感重，辰良景美言欢同。曲终上马各归舍，明发听漏趋铜龙。
邱芷房编修赠长生无极瓦砚（清·叶观国）	瓦当文字录者谁，百十二种形模奇。长生无极乃其一，云是阿房旧宫之所遗。自从铜雀香姜收作砚，鼍矶龙尾名空驰。埏埴况在汉魏上，笔法颇疑丞相斯。编修校士向关陇，轺车来往骊山陲。蕲年兰池访陈迹。但余瓦砾萦荆茨。偶然拾自清渭湄，制为墨沼苍璆姿。匣装毡裹远饷我，重之奚翅十朋龟。我闻羽阳之瓦出荒垄，流传艺苑如韩碑。甘泉一枚夸创获，当年群雅留歌诗。岂意神物兴有时，珠联璧合何累累。纷纶延寿益寿字，郑重亿年万岁辞。秘文吉语为国瑞，何异器车银瓮祥姚姬。我为墨磨双鬓丝，无多来日徒嗟噫。晴窗拂几看砚背，死籍可落应轩眉。冷金细拓侑石鼓，井华新汲研隃糜。老来懒事虫鱼注，持写《黄庭内景》师杨义。
