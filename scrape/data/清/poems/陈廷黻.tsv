钱清道中（清·陈廷黻）　　五言律诗　押庚韵	向晚山阴道，扁舟一棹横。归云栖树在，明月逐波生。何以景芳躅，因之寄远情。瀰瀰江上水，千载有余清。
次韵毛溪芷别后见赠（清·陈廷黻）　　七言律诗　押真韵	相逢且漫讯频频，多恐容颜审未真。乱后余生犹剩我，尊前朋辈更何人。传家尚有青毡在，历劫惟添白发新。对坐残镫无一语，不堪泪落已盈巾。
爱伯赠诗有国事艰难正乏才句重感其意叠韵志愧（清·陈廷黻）　　七言律诗　押灰韵	鲇鱼依旧上竿来，谁许沧溟跋浪开。已判沈沙埋折戟，那能余沥乞分杯。楚囚空洒新亭泪，栎社终非大厦才。径欲拂衣从贺老，鉴湖一碧净无埃。
次韵和云门同介唐酒后过敦夫寓斋（清·陈廷黻）　　七言律诗　押先韵	兰苕翡翠斗新鲜，酒后新诗写满笺。竹屋一镫人扰扰，梅窗半月夜娟娟。我曹狂饮能千古，此夕清谈足百年。莫被市人知此态，买丝恐作画图传。
李问樵明府招同陶子方前辈孔培生太守暨杨心裁姚仲容两大令饮城南曹氏园 其二（清·陈廷黻）　　五言排律　押先韵	明府敬爱客，选胜开琼筵。酾酒漉桑落，盘列河鱼鲜。朱华夹绮席，绿茵铺茸毡。爱此园林景，长日堪流连。座客尽时彦，才藻纷联翩。陶侃勤运甓，尤称当世贤。
李问樵明府招同陶子方前辈孔培生太守暨杨心裁姚仲容两大令饮城南曹氏园（清·陈廷黻）	飞盖出重闉，咫尺城南园。丹甍隐林薄，高馆抗层峦。藤架环曲栌，槿篱缭疏垣。开芳异金谷，野花何烂漫。蹑梯缘石磴，旷焉俯平原。浮云敛野色，天地为之宽。置身百尺上，凭风修羽翰。
