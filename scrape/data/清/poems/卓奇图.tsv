八里桥赠别（清·卓奇图）　　五言律诗　押阳韵	旗亭重叙别，情逼古河梁。远水连秋色，孤帆背夕阳。含凄辞故侣，带醉入他乡。不尽浮云意，先教寄短章。
客过（清·卓奇图）　　七言律诗　押麻韵	客过山窗索煮茶，焚香坐石话桑麻。闲云飞出岚光瘦，倦鹤归来树影斜。老我半生因楮叶，留君十日对桃花。量晴较雨饶佳兴，何事劳劳问酒家。
大通桥即景（清·卓奇图）　　七言绝句　押青韵	夹岸垂杨带雨青，踏歌人访濯缨亭。几行睡鸭随波注，流到桥边梦未醒。
