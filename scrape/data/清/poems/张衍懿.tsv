进峡（清·张衍懿）　　五言律诗　押先韵	峡自夷陵束，江从白帝悬。两崖如剑立，百丈入云牵。石出疑无路，云开别有天。往来频陟险，千里正茫然。
瞿唐峡（清·张衍懿）　　五言律诗　押文韵	历数西南险，瞿唐自古闻。水从天上落，路向石中分。如马惊秋涨，哀猿叫夕曛。乘流千里疾，回首万重云。
过马伏波墓（清·张衍懿）　　七言律诗　押先韵	漆水东流绕墓田，伏波埋土几千年？西风但见吹残鬣，南海犹闻畏跕鸢。岂有明珠来戚里，空留铜柱在炎天。功成未得云台画，回首荒原一惘然。
度梅岭（清·张衍懿）　　七言律诗　押东韵	拔起危峰万仞雄，势临百粤控南中。人从丹壁千盘上，路入青天一箭通。古碣尚留唐相迹，荒祠谁祀越王功。只今四海梯航日，早见征车度晓风。
