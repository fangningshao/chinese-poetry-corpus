微雨坐池上作（清·陈炽）　　五言律诗　押侵韵	雨气倏无际，翛然生夕阴。春萍缘水碧，城树得烟深。偶会濠濮意，非无江海心。方舟何处所，愁绝坐难任。
偶作呈元侠（清·陈炽）　　五言律诗　押蒸韵	远忆将何益，孤飞病未能。诗心缘事减，酒过逐年增。未老已如此，长贫自可憎。生平知己泪，凄绝夜窗镫。
湘江春望（清·陈炽）　　七言律诗　押庚韵	麦风凄切子规声，僻县繁花眼暂明。留滞河缘识天意，飘零今已悔狂名。春寒十日仍披裌，夜雨双流半入城。谁踵嘉名旧湘水，芙蓉愁煞涉江情。
感事（清·陈炽）	河伯笑海若，小大固殊料。杂县眩钟鼓，雅音岂不和。性质阂闻见，俯仰成山河。深识迈当世，薄俗常见呵。遐哉怀古心，太息竟何如。徙薪不及早，爝火能燎原。羝羊亦解触，乃自撤其藩。族类既以殊，祸害安忍言。饥蛟宅深浦，水族无安澜。猛虎在灌林，百兽多忧患。前谋已无及，后虑宁复论。当断不能断，揖盗徒开门。
