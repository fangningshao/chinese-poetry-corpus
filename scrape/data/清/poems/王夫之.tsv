太傅瞿公式耜（清·王夫之）	公死天下知，不借青史字。携手江陵公，同归钟山侍。从来乱贼臣，未必安篡弑。迟回须臾间，俄顷千尺坠。追惟别公时，砌草承履綦。白镝已飞攒，辕门犹鼓吹。不复问苍天，微闻责偾师。冬雷层云裂，丹血飞霰沥。天恕自愤盈，公心如游戏。玉镜映练江，东皋荇藻地。清欢卜良夜，寸心托玄寄。后死非鄙心，全归夫何惴。孰知西台客，半响犬豕媚。道广固不谋，任物自醒醉。俯念奔行阙，孤洒忧天泪。声影不相即，荐剡已先至。遽上拂衣章，非敢为嫌避。去就容孤欹，欢好益曲遂。脉脉有幽期，清苦函莲薏。矢之以盖棺，犹恐深怍愧。白日虞山心，悬光照薜荔。
