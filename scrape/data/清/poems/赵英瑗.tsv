金缕曲（清·赵英瑗）	一览伤心稿。认年时、青绫帐里，班才薛貌。忍把兰台悲秋语，谱出断肠声调。尽一例、冷吟秋吊。只觉天风环佩响。拍红牙、声欲穿云表。脂粉习，一齐扫。玉台人本工烦恼。更何堪、鲲弦弹断，玉箫声杳。自古清才妨浓福，毕竟聪明误了。有多少、泪珠盈抱。盥罢蔷薇窗下读，瓣香拈、敬为南丰祷。名媛集，似君少。
