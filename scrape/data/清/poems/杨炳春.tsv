读借公完玉堂诗稿（清·杨炳春）　　五言律诗　押支韵	能不作僧语，自然得好诗。才华本天授，刊落亦何为。独爱借公集，雅多儒者词。心清气雄杰，世外想英姿。
编录先仲兄遗稿追悼（清·杨炳春）　　七言律诗　押咸韵	涕泪深深欲满衫，竟从苦海断归帆。夜台得友心应慰，石阙知君口尚衔。鸿雁余哀云外叫，风波无恙箧中缄。遗编重向残镫读，此笔生前早蜕凡。
喜晴和云门韵（清·杨炳春）	黄人失守金鸦逃，白龙倒翻沧海涛。如轮黑云横天半，两月不见高天高。绿章谁人达天耳，只恐将天都化水。天忽大怒雷夜鸣，霹雳一声雨为止。黑云破碎红云生，扶桑晓日排云行。绕日虹光一万丈，岂有神怪敢相争。乃知天欲苏民困，约束祇凭威一震。他时客向海上来，定见乖龙缩成寸。
春暮作歌用昌黎寒食日出游韵（清·杨炳春）　　押敬韵	久晴则阴吾何病，转惜岁首春光盛。若教移向三月来，照眼定多红紫映。含葩纷纷欲出奇，其力那与造物竞。易落只坐天黯惨，催开空费人吟咏。盈庭老绿围幄张，何处生红妆束正。幸哉年年例三月，韶光过去还能更。劝尔弱植勤栽培，慎勿相向嗟薄命。皇天平分此四时，菀枯万物潜操柄。岂无他时增萧索，先与眼前集喜庆。盛极不再真堪哀，晦久而发乃可敬。矧兹阳春本有脚，捷回旸谷途非夐。回红转绿只咫尺，处高听卑杖明圣。群花与树暂别离，明年此日终合并。但恐中槁滋朽蠹，召彼戕伐伤本性。草根木质果坚贞，雨师风伯空骄横。我持此论向中夜，疏星渐看云隙迸。须臾薄雾尽卷却，清光宛若新揩镜。会逢其适阴变晴，谁操厥券诗为政。唤回春首力不能，预计来春语则劲。饯春翻出迎春歌，兴来忘却炎官令。
渡江作（清·杨炳春）　　押卦韵	舟中不知波涛大，耳中但觉风声快。推篷起叱咄咄怪，我头欲昂船欲拜。一波轩轩九州隘，一壶不见千金卖。蛟龙作势舞泙湃，馋口呀呀幸人败。平时风顺一帆挂，船尾舟人跂脚话。张帆今入长江界，众目睽睽口噤齘。而我无端发深喟，世途无处无机械，安得长如此时戒。
汉延平熨斗歌为认庵作（清·杨炳春）	延平始终无一年，当时邓后专威权。铜斗有柄载年号，睹此款识加爱怜。斗体纯作瓜皮绿，古色烂斑眩双目。已撞玉斗当雁行，欲补金瓯反蛇足。吁嗟！此斗虽缺非寻常，元年二字书煌煌。殇帝赖尔寿命长。断碑折剑何足拟，好配汉家传国玺。
读梅宛陵诗和本集永叔进道堂夜话诗韵（清·杨炳春）　　押缉韵	凉云抱雨颓，候虫啼秋急。一镫闪虚牖，窸窣精魂入。敛心与酬对，拟追微渺及。视肤略无奇，觑髓行难十。羊肠郁百盘，盘盘平野立。何尝空虚为，端由豪横戢。镕韩英斯存，煦孟寒不袭。当其戛戛难，有似硁硁执。豁然得悬解，活古一呼吸。于公本自然，传后憎僻涩。不博浅学欢，要取真宰泣。嗟予素疏陋，奥旨未全挹。誓终索渊珠，苦意鞭潜蛰。
题炖煌太守裴岑纪功碑拓本（清·杨炳春）　　押泰韵	提兵三千人，立功万里外。裴公信桓桓，与汉除灾害。嗟哉窃禄徒，养尊幸时泰。履常恣欺谩，蹈险丧狡狯。国仇仓卒逢，未战先狼狈。微躯不如草，荀活向敌丐。古人不畏死，所以功名大。古人傥畏死，姓氏久尘壒。我读裴公碑，英风想旌旆。裴公不复生，呼酒为公酹。
