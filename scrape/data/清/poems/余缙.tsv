舟次山阳（清·余缙）　　七言律诗　押微韵	燕将雏舞柳绵飞，浪涌渔舠鳜正肥。淮酒初浓梅雨暗，吴蚕方老柘风微。农缘输赋田畴薄，官善征商估客稀。惟有野人无逋课，市桥长载月明归。
晓起闻钟（清·余缙）	偶出闻晨钟，云自湖南寺。南望不见湖，惟见湖中树。渺渺水石间，因风时一度。何当月明中，泛舟寻湖屿。
北固山晚眺（清·余缙）	石头城东烟水空，金鳌夜吸海底红。天吴啮断白玉虹，渴猊怒攫青芙蓉。中流幻出妙高峰，浮涛拍浪将奚从，似欲渡江随六龙。
癸丑夏日斋居苦雨（清·余缙）	蠡城五月雨丝密，湿云压檐黑如漆。街头到处水绕门，路上行人泥没膝。舟子舣岸如蛎房，两月何曾脱蓑笠。上年秋涨淹禾苗，农家比户吞声泣。卖丝粜谷望今年，谁道夏霪甚畴昔。一片洪涛浮太清，天风未吹海已立。麰麦方熟尽生耳，陂塘总决江湖一。侵晨插秧水浸畦，薄暮归耕船入室。盎中粟罄妇儿啼，官吏催粮如火急。卖男贴妇安足悲，时有龚黄当见恤。
