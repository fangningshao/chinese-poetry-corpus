得家报感作（清·许梦青）　　五言律诗　押冬韵	思去愁千缕，摊来信两封。雄心随逝水，大事付飞淙。激愤眦长裂，悲歌发上冲。恨无三尺剑，藉手斩元凶。
感赋（清·许梦青）　　五言律诗　押东韵	丧乱偏多感，尘踪叹转蓬。弟兄半零落，亲友各西东。世界鲸波滚，羁栖燕幕同。天涯憔悴尽，顾影独书空。
有感（清·许梦青）　　七言律诗　押微韵	时事难言满目非，是谁颠倒庙堂几。神州忽使成残缺，天下何堪问瘦肥。纵有和戎无别策，应知覆辙有危机。海隅多少英雄泪，洒向长空作雨飞。
秋思（清·许梦青）　　七言律诗　押尤韵	豪情愿逐五陵游，琴剑飘零志未酬。万里西风吹去雁，一天明月送行舟。狂吟欲夺长江槊，沽酒难消野店秋。毕竟壮心浇不尽，拼①将沈醉唱凉州。
催菊（清·许梦青）　　七言律诗　押齐韵	准拟篱东①放欲齐，提壶老圃夕阳低。那知霜信迟枫②外，故靳③寒香度竹西。羯鼓未挝频寄语，新诗将就待留题。重阳有客曾相约，莫使行人④负马蹄。
感旧（清·许梦青）　　七言律诗　押歌韵	不①堪回首旧山河，瀛海滔滔②付逝波。万户有烟皆劫火，三台无地不干戈。故交饮恨埋芳草，新鬼含④冤哭③女萝。莫道英雄心便死，满腔热血⑤此时多。
春山（清·许梦青）　　七言律诗　押先韵	不须一笑也嫣然，卅六芙蓉二月天。绿到平芜青到郭，晚宜夕照晓宜□。美人窈窕姿多妙，花草精神态转妍。最是桃源春更好，满溪红②雨武陵船①。
春山（清·许梦青）　　七言律诗　押真韵	图画天开淡冶真，浑疑绝代有佳人。岚光过雨眉添黛，草色含□口带嚬。态比夏云多变幻，形同秋水□精神。倘教点染王维笔，雾髻风鬟更绝伦。
鸡声（清·许梦青）　　七言律诗　押东韵	登坛一唤已称雄，万户千门处处通。唱彻桃都呼海日，鸣从威穴坠天风。惊残短梦遄征外，触发豪情起舞中。我爱神仙云里种，先声长得踞高空。
苦疫行（清·许梦青）	不幸生斯世，苦疫甚苦贼。苦贼犹可避，苦疫无处匿。非怕匿之招祸胎，只怕警察巡查来。巡查日四出，欲匿患不密。一旦查有病疫者，閤家闭之至七日。七日之中或再病，牢守严防必二七。严防牢守无穷期，不使家人偶亡逸。意恐亡逸传染多，偷生无路奈民何。民生到此计已蹙，爱护无端当杀戮①。病疫之家不敢声，死疫之家不敢哭。不经丧乱苦，不识升平福。不遇旧恩宽，不知新法酷。吁嗟乎，不见偷生见偷死，从古所无今独始。
重赋                                                        
（清·许梦青）	厥赋分上下，生民非病民。民以食为天，终岁劳其身。吹豳祈大有，奉君兼奉亲。四海为一家，中国为一人。击壤歌帝力，率土皆王臣。执冰释甲嬉，皆以游情论。红粟储仓廪，补助时拊循。力穑望有秋，省耕当及春。输将恐或后，岂敢较斤斤。秉穗寡妇利，疆里田畯巡。胡为贪酷吏，追呼遍乡村。吁天哀出执，子妇逃纷纷。民病苛政苛，何由得饱温。须知正供粟，粒粒皆苦辛。须恤安分农，最畏入公门。取之逾常则，数倍屯田屯。损下以益上，可怜狱吏尊。夺我盘中飧，博尔分外珍①。未及书上考，华屋生劫尘。
立碑（清·许梦青）　　押支韵	吁嗟哀①世衰，功名先陵夷。有司无贤否，皆立德政碑。服忽膺獬豸，殊更摩牟尼。所轻在民命，所重在金赀。颁作下车日，论定盖棺时。但得上官喜，那计同僚嗤。故为怪异行，将信更将疑。涂改生民句，安排谀墓词。峨峨峙屃赑，申申詈孤嫠②。训违清慎勤，险占需颂师。为君谢逋客，车谁攀路歧。牛角砺碑石，龟趺沉江湄。古来循良吏，勋业青史垂。贤否在舆论，片石那得知。
积谷待价歌（清·许梦青）	台阳向为产禾①区，一年耕种三年馀。设陴蓄水水潆纾，足禦旱涝勤耰锄。东南其亩皆丰腴，上供正粟资军需。馀米运省济民居，兼及西浙与东吴。迩来海上聚萑苻，运米出洋多疏虞。待价居奇奸商储，斗米千钱庚癸呼。皇天震怒禁雨濡，旱②魃为虐良苗枯。齐民同声叹何辜，麻衣如雪祷街衢。蒿目时艰吁嗟吁，荒年积谷胡为乎。贫者仰屋釜游鱼，饥肠辘辘驱雷车。鸠形鹄面填沟渠，长官不问严催租。酷刑敲扑震堂隅，鸿雁嗷鸣哀逃逋。嗟予砚田久荒芜，并日而食食且无。敝衣日典百青蚨，粗粝熬粥胜醍醐。好月一轮上窗疏，好风一榻梦蘧蘧。闭门快读神仙书，饮冰辟谷游方壶。遍洒玉禾如明珠，宜尔室家乐妻孥。
即事（清·许梦青）　　押庚韵	年来豪气独纵横，醉里高谈四座惊。自惜此身还自壮，敢将白眼傲公卿。勘破中忙误此生，故耽诗酒不争名。为言世上劳劳者，从此无教俗虑萦。为爱园林养性情，一生清福艳春明。何修更作司香尉，閒把名花细品评。
哭施仁思孝廉（清·许梦青）	凶音忽逐海潮来，天半愁云结不开。到耳飞霜三伏月，惊心旱地一声雷。未消气运兴衰感，已负乾坤干济才。怨魄料应思故土，枝头定化子规哀。与谁击楫誓中流，独负苍生百万忧。有志将军难系①越，无聊王粲悔依刘。雄文犹发经天焰，傲骨难为浊世留。见说骑鲸东海去，一时草木尽生愁。每感恩私国士怜，相将大地扫狼烟。我惭磨盾随人后，公肯著鞭让祖先。大厦奈难支一木，孤坟从此了千年。平生奇气埋非易，应发光芒夜烛天。三年渡海奉慈闱，东望应多泪雨飞。病竟②梦鸡成不起，魂如化鹤总愁归。天心时事真难测，城郭人民半已非。热血满腔无处诉，感恩知己独沾衣。鲲鹏衔奋九霄翰，谁识胸中有范韩。毕竟志高尚忤俗，多因才大未为官。一生实行完人少，百折刚肠入世难③。天与数奇兼命短，不教上策计全安。不堪回首忆当时，一诀翻成永别离。前辈风流今顿尽，古贤气谊世还谁。吾生有恨频看剑，公去何人为定诗。万里海天千点泪，只□樽酒吊江湄。前无往古后无今，抱负谁能识浅深。每遇穷途常解橐，时逢佳士辄倾襟。贫偏爱客常悬榻，诗独惊人合铸金。愧我粗才难作传，微吟聊壮一生心。闻骑箕尾出尘寰，想叩刚风上帝关。难得美人甘死报，谁令壮士不生还。创深冀挽天心转，力竭终忧国步艰。抱此三年应郁郁，故教饮恨入冥间。不信昆明有劫灰，忍将逝水九牛回。惊天手为支危出，避地家全脱险来。渡海高人方草莽，应星徵士忽尘埃。杜陵野老忧时切，我欲吟诗补七哀。帝书徵向白云乡④，抛却高年总断肠。后嗣谁培兰茁秀，前程空了桂花香。公当地下驱羊豕，我尚人间伴虎狼。何日扁舟浮海去，冢头并吊两鸳鸯。
山居杂咏（清·许梦青）	移家住深山，白云长在户。有时云飞去，化作人间雨。移家住深山，閒岚时相就。一虫吟秋先，人与诗俱瘦。
读书灯（清·许梦青）	鸡窗独坐每邀君，继日空成不世勋。只眼遍窥天禄秘，寸心尽照石渠文。人誇暗室光明地，我道熙朝纠缦云。还有馀辉能射斗，压低剑气夜中分。白地光明是我师，忆来有味是儿时。辛勤到底无人识，甘苦唯应让子知。一点丹心星耿耿，千秋青眼月迟迟。夜阑还得生花梦，曾见文通绝妙词。
