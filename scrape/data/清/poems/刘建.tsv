点绛唇（清·刘建）	独坐孤灯，夜来愁听更声恶。魂销魄落。半是情牵着。泪湿青衫，自叹鸳鸯错。相思托。书成盈幄。字不堪重约。
画堂春（清·刘建）	春风淡荡柳丝柔。无端情思悠悠。终朝独自倚高楼。懒下帘钩。怕睹花间蛱蝶，惊看水上雎鸠。莺俦燕侣各风流。那管人愁。
清平乐 早春（清·刘建）	春光太早。乳燕雕梁绕。枝上莺声又巧，柳学纤腰如袅。兰闺晓梦才醒。苍苔砌外闲行。春到园林如画，梅花香染江城。
