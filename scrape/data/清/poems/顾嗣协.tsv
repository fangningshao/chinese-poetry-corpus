出居庸关（清·顾嗣协）　　七言律诗　押删韵	巉岩形势好跻攀，粉堞高楼一望间。自有天威临绝塞，不因地险恃雄关。冲云涧雪悬千丈，扑马尘沙失万山。哀角悲笳听渐近，何堪落日照征颜。
题宋宫赞药州北征图（清·顾嗣协）　　七言律诗　押文韵	刁斗声中起塞氛，词臣亦复张吾军。王师神武原无敌，儒将风流更不群。铁马夜嘶千里月，雕旗秋倦万重云。画工自具凌烟手，图出沙场纪旧勋。
杂兴（清·顾嗣协）　　押尤韵	骏马能历险，力田不如牛。坚车能载重，渡河不如舟。舍长以就短，智者难为谋。生材贵适用，慎勿多苛求。
