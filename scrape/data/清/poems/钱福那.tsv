梦祝吏香师（清·钱福那）　　五言律诗　押庚韵	惆怅夜三更，朦胧睡未成。介然忘已死，果尔见先生。面目而今瘦，言谈似旧清。醒来原一梦，无语定双睛。
集杜挽郑荐甫（清·钱福那）　　五言律诗　押文韵	生死论交地，情亲独有君。读书破万卷，高义薄浮云。素幔随流水，书签映夕曛。草堂杯酒在，把剑觅徐君。
集杜寄杨少陵（清·钱福那）　　五言律诗　押鱼韵	良友昔相于，吟诗正忆渠。即今千种恨，不寄一行书。旧好何由展，新知已暗疏。长为万里客，跋涉体何如？
琴川辞，季君梅太史留宴丹魁堂，集杜赠幼梅（清·钱福那）　　五言律诗　押阳韵	远送从此别，高歌泪数行。丈人叨礼数，祖席倍辉光。兴与烟霞会，风生锦绣香。夜阑接软语，欲罢不能忘。
送汤芹生（祖炘）之官浙江（清·钱福那）　　五言律诗　押寒韵	南北耸层峦，钱塘夕照寒。故家原在此，今友起为官。回首追谈笑，从兹振羽翰。他年归故里，我藉问临安。
游虎邱题吴王试剑石（清·钱福那）　　七言律诗　押东韵	铸得干将试及锋，虎邱挥处剑生风。至今一片痕摧白，当日千星火迸红。宛似切泥陶舍外，俨同饮羽石棱中。生公讲处留遗迹，已化神龙入碧空。
寒柳二律示南菁同舍诸友，并索和章（清·钱福那）　　七言律诗　押微韵	柔枝不复态依依，景色萧疏事尽非。对酒愁多人易醉，打门叶满客来稀。残鸦有影寒塘过，断雁无声远塞飞。唱到阳关应洒泪，边陲曾否到征衣。
