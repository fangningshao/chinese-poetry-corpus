秋闱后登乌石山（清·谢锡朋）　　七言律诗　押尤韵	插云高阁控神州，午后来登最上头。斜日西沉鸦背紫，大江东去海门秋。如山有约花应笑，与佛无缘客不留。多谢僧雏供茗惯，为淹题句镇江楼。
得雨亭题壁 （清·谢锡朋）　　七言绝句　押青韵	词人遗迹已零星，山水功名剩小亭。遮护百年来往客，不愁苦雨压江青。
梅岭之ㄧ（清·谢锡朋）　　七言绝句　押真韵	无佳山水寄吟身，赢得风光在小春。楼外梅花梅外路，不时驴背有诗人。
梅岭 其二（清·谢锡朋）　　七言绝句　押麻韵	惯将双屐作生涯，浅水疏篱小住家。自笑得居香雪里，读书倦后便看花。
