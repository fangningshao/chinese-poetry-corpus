关峡早行（清·徐用葛）　　五言律诗　押庚韵	柝响知关峡，东方尚未明。蛇纡危壁路，雷走大河声。星落寒灯见，沙崩疲马惊。一夫须设险，塞下尚连营①。
得何义门太史凶信（清·徐用葛）	汉代诸经师，一一得传授。君学谨派别，原本初讲究。一目下十行，毫发悉穿透。微言洞窾会，善发昔人覆。楮墨鉴古刻，灭烛能辨臭。偶逢谑浪虐，终得芳润漱。爱憎不入时，针石起颠踣。大节尤过人，五十终哀疚。门庭绝纤埃，廉介无苟就。听嫌直如弦，险道屡颠仆。颠仆不肯回，仍纠俗纰缪。欲杀皆庸流，吾敢同众诟。他日念斯人，文林应俎豆①。
