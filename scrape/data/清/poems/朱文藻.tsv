妆域歌（清·朱文藻）	日月双跳似丸转，老大头颅堆雪茧。书窗瞥见儿嬉物，少小情怀忽追缅。物名妆域始前明，神宗晚岁事游晏。深宫昼閟寂不哗，宫人制此长日遣。切磋象齿三寸圜，中卓铁锥五分浅。仙山楼阁云树重，二鹿驯行踏苍藓。一面深刻壑藏舟，仙客携琴方陟巘。甲寅七月二十四，李得仁造字可辨。此非钟鼎及刀剑，款识何须仿彝典。朝廷制器小亦谨，不使良工没其善。无如大事荒于嬉，玩弄江山任偃蹇。传一二世乾坤倾，欲立锥无尺土践。正如此器旋转休，圜轮都付浮云卷。百八十年物幸存，笑语疑闻聚婉娈。拓文纪事附金石，物不足多事须勉。腐儒不敢岁月荒，垂语儿曹戒游衍。
