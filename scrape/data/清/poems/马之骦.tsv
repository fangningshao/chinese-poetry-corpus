过扬子江宿玉山寺示僧达已（清·马之骦）　　五言律诗　押东韵	客枕五更尽，禅龛四壁空。梦归天界外，身在佛声中。山静自移月，江平不动风。迟明理舟楫，前路指飞鸿。
盼柯园晤石耳山人（清·马之骦）　　七言律诗　押真韵	劳生谁复澹风尘，石耳山人道意真。栗里曾称晋处士，叠山原是宋遗民。清余积雪萧萧发，危挺孤嵓落落身。莫讶武陵非隔世，桃花流水自通秦。
广平别友（清·马之骦）　　七言绝句　押歌韵	两易春衣共薜萝，乍临风柳听骊歌。悬知别后清宵梦，只向邯郸道上过。
