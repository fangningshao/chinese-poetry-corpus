解嘲（清·王道）　　七言律诗　押阳韵	飘飘如漆转辉光，将老曾无却老方。执艺直须龟手药，保身莫倚麝脐香。强寻佳句吟常撚，每发狂言怒益张。谩说《太玄》原可拟，镌铭泼墨总师扬。
过仙霞岭（清·王道）	昔闻仙霞名，今上仙霞岭。攀陟人力穷，贲育敢言猛。危峰插高空，奇壑俯深井。险绝猿鸟踪，阴障羲娥影。历尽廿八盘，始蹑最高顶。史浩昔开凿，闽越通两境。而胡跋扈藩，恃险抗朝请？妖氛应远寇，中原颇传警。妄意蟠蛟龙，终类跳蛙黾。天兵一以加，鈇钺膏首领。岩疆讵可恃，天道宜深省。承平今百年，岭畔烽烟静。商旅日登陟，往来道无梗。盛德渐要荒，谁敢作不靖。为语守土臣，设险谨藩屏。
