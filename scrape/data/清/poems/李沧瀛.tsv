别在星（清·李沧瀛）　　五言律诗　押虞韵	凌晨一杯酒，欲别复踟蹰。顿使肝肠热，翻令意气孤。花枝当绮陌，草色满春芜。更莫歌行路，前林有鹧鸪。
交河道中（清·李沧瀛）　　五言律诗　押歌韵	一鞭挥夕照，千里渡交河。地僻行人少，天寒旅雁多。芦花水深浅，黄叶树婆娑。远道频回首，故园荒薜萝。
北店小憩（清·李沧瀛）　　七言绝句　押麻韵	仓皇日暮小停车，倦倚匡床待煮茶。风送莺歌帘影外，玉楼人拨玉琵琶。
题北园主人壁（清·李沧瀛）　　押洽韵	春山青似螺，春水绿于鸭。一屋围短篱，秾花数枝压。客来幽兴长，同话武陵业。
