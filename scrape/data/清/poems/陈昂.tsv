咏伪郑遗事（清·陈昂）　　七言律诗　押元韵	战衄旋师返北辕，转教航海辟乾坤①。金多旧借牛皮地②，水涨新通鹿耳门③。赤嵌城孤遗旧业④，红夷援绝竟移屯。何缘自比虬髯客，岂昧几先让太原⑤。
咏伪郑遗事（清·陈昂）　　七言律诗　押真韵	片石能容百万人，天遗图谶应南闽①。也知中国全归汉，妄托仙源可避秦。荒岛畬田登版籍，土酋番族杂流民。开荒绝胜田横岛，易世相传尚不臣②。
咏伪郑遗事（清·陈昂）　　七言律诗　押虞韵	荒远羁栖幸弗诛，敢通叛逆约齐驱①。漫劳蜗战争天下，先自鲸吞夺海隅②。三载相持谁得利，两雄交搆待全输。彼苍藉手平南纪，旷古新增一统图③。
咏伪郑遗事（清·陈昂）　　七言律诗　押灰韵	昔年亡将济时才①，仰仗威灵涉险来。地转海咸生淡水②，天回风飓起奔雷③。官军血战沧波沸，逆虏魂销劫火灰④。澳屿全收三十六，受降澎岛戟门开⑤。
