得蒋三湘帆札（清·方楘如）　　五言律诗　押侵韵	直似家书到，欢持抵万金。七年生别梦，千里故人心。绛帐思畴昔①，青袍叹陆沈。头颅如我辈，惭负寝门深。
书家信后（清·方楘如）　　七言律诗　押阳韵	解韬堕帙几温凉，俎豆深惭畏垒乡。投笔便如书已达，寄邮翻觉事多忘。贫家苦趣多男子，乐府伤心病妇行。何事最牵魂梦在，劬劳母氏倩扶将。
壬子元日（清·方楘如）　　七言律诗　押鱼韵	炉烧榾柮榜桃符，奈有穷愁岁不除。坐守庚申怜影只，重来甲子当生初。瓮余骨醉轮囷蟹，盘荐鳞鲜泼剌鱼。随例一杯婪尾酒，案头抛卷读残书。
