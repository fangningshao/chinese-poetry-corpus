如梦令（清·卢蕴真）	晓梦未离鸳被，忽被啼莺惊起。浓翠扑帘旌，飞遍一庭红紫。弹指。弹指。九十日春去矣。
锯解令 春暮有感（清·卢蕴真）	朝来几点催花雨。早柳絮、风前乱舞。瑶筝试理十三弦，漫弹出、闲愁无数。呢喃燕语。多少离怀待诉。玳梁未改旧巢存，却为底、飞来又去。
醉春风（清·卢蕴真）	屈指清明近。东风吹更紧。锦帷绣幕昼常垂，闷。闷。闷。丝柳长堤，梨花深院。试探芳讯。蝶梦花间稳。不管人愁损。横斜几折小阑干，认。认。认。绿绕红围，都应未改。旧时情景。
