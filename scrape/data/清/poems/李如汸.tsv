秋日过衡阳与王文振登大观楼言别（清·李如汸）　　五言律诗　押尤韵	依依不忍道，携手上高楼。北极燕云远，西山落日愁。蝉鸣枫叶冷，猿啸大江秋。楚地知音少，因君且系舟。
秋日自遣（清·李如汸）　　五言律诗　押东韵	寥落江城暮，秋风处处同。一官三峡外，数口万山中。贫贱差时辈，飘零任转蓬。故园归未得，目断信陵东。
