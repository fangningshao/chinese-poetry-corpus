游邓伟南园林（清·陈瑸）　　五言律诗　押侵韵	烟火绝人处，绿云摇翠阴。微风啼鸟缓，细雨落花深。径曲苔黏屐，潭空月印心。市朝尘壒集，雅趣羡园林。
过飞来寺（清·陈瑸）　　七言律诗　押微韵	山堂说法锡先飞，一度南华久不归。绝顶峰峦开法眼，嵌空蹊谷护禅扉。木鱼声细留花雨，明月更深上钓矶。可是攀援攀未得，清风竦竦动征衣。
登红毛楼（清·陈瑸）　　七言律诗　押尤韵	量移海外乍逢秋，凭眺依稀古戍楼。烽火惊心成往事，清笳入耳散边愁。盈盈带水孤帆杳，漠漠晴空白日悠①。更喜澄清雄镇畔，飞云歘忽渡江头②。
手植朱子祠梅花（清·陈瑸）　　七言律诗　押灰韵	赏遍花丛爱老梅，贤祠左右手新①栽。写真旧有广平赋，入妙谁如②和靖才。风送清香迷瀚③海，月移孤影度④澄台。应知雨露春来厚⑤，独向元正傲雪开⑥。
文昌阁落成（清·陈瑸）　　七言律诗　押蒸韵	雕甍画栋凤骞腾，遥盼①神霄最上层。台斗经天由北转，彩云捧日自东升。参差烟户环璇②闼，绣错山河③引玉绳。今夕奎光何四映，海陬文运卜方兴④。
行越巂道中（清·陈瑸）　　五言绝句　押齐韵	天下崎岖路，无如越巂西。重山复重壑，但有杜鹃啼。
