山居杂咏（清·胡奉衡）　　五言律诗　押庚韵	春风吹万绿，卧看陇头耕。尽日无人迹，空山有鸟声。岩花开自落，径草薙还生。伴我惟藤杖，炎凉不世情。
林处士墓（清·胡奉衡）　　七言律诗　押元韵	高冢犹栖处士魂，风流名并白、苏存。空亭鹤去无年代，绕墓梅开有子孙。径转小桥穿石磴，波摇清影照芳樽。湖山常是先生主，南宋诸陵不可论。
黄鹤楼（清·胡奉衡）　　七言律诗　押灰韵	洞庭西望楚天开，锁钥双城亦壮哉。水势青山浮日去①，雁声大别过江来。不闻高阁吹长笛，那有新诗寄落梅。为访故人勤远涉，临流遥念济川才②。
寄怀王宓草（清·胡奉衡）　　七言绝句　押真韵	伯仲无惭古逸民，丈园泥复结芳邻①。青鞋布袜江南客，同作耆英会里人。
