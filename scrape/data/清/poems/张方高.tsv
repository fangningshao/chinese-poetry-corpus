挽宁靖王（清·张方高）　　七言律诗　押蒸韵	欲挽狂澜愧弗胜，孤忠百折有谁朋。酬恩一缕江天晓，脱迹两间箕尾乘。不污汗青辜皦日，弥坚贞白谢高陵。春秋大义昭今古，芳草萋萋气厉棱①。
海吼行（清·张方高）　　押阳韵	海亹矗石如鼍梁，延袤七十里以长。神工鬼斧划沧桑，龟蛇双峙护水乡。气象雄杰不可当，回潮挡浪力堤防。妖风怪雨起微茫，倏忽鼓荡浑玄黄，万丈波涛恣猛趪。无端片石竖其傍，当车怒臂笑螳螂，讵知根柢厚难量。蟠结水府亘坚刚，六鳌八柱相颉颃，能使天地乍低昂。海若不平交斗强，横冲直撞声汤汤。遥如万马过前冈，轮蹄分蹴竞腾骧。近如雷霆奋春阳，一发迸裂争砰硠①。喧如虡业铿宫商，鸣摐伐鼓骇龙堂。幽如风松韵远扬，隆隆②隐隐转悲凉。十年岛上鬓秋霜，饱闻此籁意荒荒。物情静者享平康，相逢相让莫相伤。溟渤万里任倘徉，容与和平③酿吉祥。胡为激怒自扰攘，日夕汹汹吼若狂。巉岩巨石镇如常，何曾为尔缩头藏，海乎海乎空奔忙（吴福助编校）。
