黄州晚泊（清·李调元）　　五言律诗　押蒸韵	赤壁烟初合，乌林月欲升。鸟投遥岸树，人语隔江镫。梦去家疑近，愁来枕自凭。天涯游子意，寒夜总难胜。
舟中晚兴（清·李调元）　　五言律诗　押支韵	漫说心如箭，其如棹泊迟。人喧上滩处，鸥避下帆时。路转山犹见，钟鸣寺始知。回头语黄帽，此地正宜诗。
由白塔灞渡东津（清·李调元）	出郭眄遥岑，过渡得佳境。长风走溪声，落日横塔影。入林路愈细，村口光耿耿。彷佛别有天，鸡犬自闾井。不见打鱼人，但见钓鱼艇。
清远峡（清·李调元）	日日看山行，山亦日日变。就中数清远，造物工锻炼。危崖势欲合，巨灵擘两片。凿开混沌天，中通江一线。泉多伏莽飞，石半临江断。云截峰腰齐，雨洗岩容换。木客解吟诗，枫人尽目悍。树根长于蛇，入壁忽不见。但闻隔涧中，时有猿相唤。所见旋即忘，究竟空健羡。不如坐孤舟，读尽书一卷。
