赠韩慕庐阁学（清·吴苑）　　押支韵	吾闻丹山凤，羽翼何披离。朝翔桐柏云，暮宿昆仑陲。思之不可见，绝世令人疑。一来阿阁游，始识光艳奇。昌符应世瑞，丽彩扬英蕤。众鸟不敢窥，当其回翔时。适来非偶然，日月增光仪。
自观音岩过老人峰至天门（清·吴苑）	奇峰渐延瞩，策杖穷登顿。独怪夏已深，亭午露犹泫。悬崖若广厦，少憩慰劳倦。情为艰险移，目因应接眩。琪花不知名，古苔讵忍践。高磴穿林顶，坠石横涧面。移徙雷雨夕，云有蛟龙战。再上老人峰，伛偻青松畔。独居宾师位，不与群峰乱。豁然天门开，云端双阙见。阊阖通呼吸，象纬可攀援。衣裾尽飘扬，御风泠然善。何必生羽翰，始遂游仙愿。
望后海诸峰（清·吴苑）　　押寘韵	寻山兴难已，理策出烟寺。晴岚漾朝光，薄雾散空吹。荒途没人径，一石一天地。环海千万峰，劫初和儿戏。盼左兴难尽，睐右赏不置。坠岸千仞青，嵌空一天翠。平生见名山，履险身忘悸。独此奇无穷，瞠目不敢视①。
到家（清·吴苑）　　押宥韵	巷竹猗猗垂，山桂亭亭覆。入门拜慈亲，白发颜微瘦。薄宦十馀年，欢爱类稚幼。款款问中朝，不私及堂构。娇儿发垂额，及归尽婚媾。䦱为孙暗窥，兹客曾未觏。忆昔少年时，老屋埙篪奏。树下共嬉游，史先弟随后。树今已成围，山石还如旧。拟采南陔兰，相偕饰容臭。匪敢赋《闲居》，献母南山寿。
峨眉山月歌送许时庵使蜀（清·吴苑）	我闻峨眉山，插天青嶙峋。上有太古雪未化，不知天地冬与春。高悬更有秋空月，雪上清辉尤皎洁。光耀磊落之奇人，西汉马卿宋轼辙。况君秋水点双瞳，九天衔命下蚕丛。清无遗照同山月，毕献珠光锦水中。
