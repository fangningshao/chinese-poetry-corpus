幽居志兴（清·上鉴）　　五言律诗　押真韵	戢影衡门下，悠然物外身。择林知鸟异，藏尾识龙神。山静云光活，溪閒草色新。废琴兼病鹤，相与得天真。
村居（清·上鉴）　　七言律诗　押麻韵	贫家风物厌铅华，波影浮来尽落霞。梦里青山閒岁月，镜中人面想桃花。秋镫病后惟馀砚，春水愁多未浣纱。枕上片魂谁唤起，夕阳烟树几归鸦。
西山访隐（清·上鉴）　　七言律诗	人远山深云景新，青溪石落画烟晴。飘残絮影遥知柳，啼遍桃花不见莺。沓嶂开天春一线，危岩飞瀑雪千层。野猿见客如相识，为叩松关鹤自迎。
感怀（清·上鉴）　　七言律诗　押麻韵	鹤煮琴焚事已赊，不堪回首数年华。愁来有句留残叶，梦去无人问落花。鸟惜晚香窥槛镜，婢怜新病锁窗纱。柳枝剩有苏台曲，未审春风忆若耶。
闺友见访感旧（清·上鉴）　　七言律诗　押尤韵	蓬门来访碧山秋，别久相逢放更幽。红叶隐镫疏雨乱，白云堆榻晚风留。自埋书剑新篁寺，谁倚琴樽旧画楼。料得百花洲畔月，年年长照水空流。
寄龚静照（清·上鉴）　　七言绝句　押东韵	诗狂生性与君同，遗世搜奇兴不穷。见说绿窗娴剑术，白云深处礼猿公。
秋蝉（清·上鉴）　　七言绝句　押歌韵	咽柳鸣槐较恨多，一声声送夕阳过。朱楼尽是笙歌地，不解悲秋奈若何。
山中早梅雪后喜闺友任归见访（清·上鉴）　　押陌韵	与君别江树，十年滞行迹。忍使田园苑，可怜秋水碧。道远梦何繇，雁促音难绎。一朝顾柴关，白云惊艳客。涧松青若故，野人贫似昔。午饭供新葵，晚香论《周易》。早梅覆屋红，积雪映峰白。一溪鸟语溶，四壁琴书泽。任运有虚舟，放閒无火宅。相对绿樽开，起舞南山石。
题画（清·上鉴）	江树迷离鸥自浴，江云飘尽春山绿。渡头小艇卖鱼归，月映斜扉满篱竹。读书楼静倚栏杆，一望烟霞碧落寒。奇幛插天藏古寺，危泉悬壁露岩滩。玉笙声断莺啼处，狼藉落花飞不去。将身欲置画图间，相与神仙觅往还。
