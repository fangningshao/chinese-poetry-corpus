次和鄂制府红优昙花（清·冯柷）　　五言律诗　押真韵	宛对瞿昙座，拈来见夙因。蕴空仍有色，示现岂无神。品净心方洁，香凝妙绝尘。涂脂非庆喜，须识鬘华身。
云塘晚步同湘皋巢云（清·冯柷）　　五言律诗　押先韵	联步寻幽处，云塘细路偏。空山无俗客，野水自涓然。原隰千家望，松杉几坞连。有亭堪眺赏，徙倚夕阳前。
独秀峰在桂林城内贡院后旁无培塿坡陀特起如浮屠登其颠俯瞰院中时假为制府行馆上元前后于峰之上下张镫设燕此粤西仅见之盛事也（清·冯柷）　　七言律诗　押先韵	独秀峰高压暮烟，六鳌齐驾绕诸天。长春国傍星轺起，不夜城瞻斗极悬。藻火争辉排绣闼，烛龙衔耀照华筵。已将圣泽开生面，百粤风光拱万年。
