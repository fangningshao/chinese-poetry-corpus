夜泊衢州（清·李蕴芳）　　五言律诗　押庚韵	水木肃清夜，江空人独行。渔镫穿苇乱，山月落船明。角动严城闭，滩回宿鸟鸣。秋风琴鹤里，仿佛听遗声。
夜抵丹阳（清·李蕴芳）　　五言律诗　押微韵	天空迟暮色，烛小掩余辉。村杵犬虚吠，野田萤乱飞。孤光生水阁，残月上江扉。犹有风潭外，渔人守钓矶。
广陵寄兴（清·李蕴芳）　　七言律诗　押麻韵	画阁珠帘隐暮霞，江南江北此繁华。心伤词客《芜城赋》，坐引清光浣女纱。楼外有谁歌《水调》，人间无种补琼花。薰风烟月家家醉，啼彻官桥万树鸦。
闻笛（清·李蕴芳）　　七言律诗　押微韵	玉笥洲边月影微，清音何处破烟霏。欲摧山石疑蛟语，忽落江风见鹤飞。叶响枫林兼断续，霜明渔火乍依稀。离思此日论飘泊，辛苦南征不得归。
放漏舟滩入七里濑（清·李蕴芳）	岩溜蓄清响，樵风振林樾。挽棹沿洄溪，冈峦瓦错硉。白石激幽濑，苍崖露峭骨。天宇回生光，日华翻勃窣。漩洑曲埼通，周鉴穷检括。硖高秋气鲜，交疏锦绮缀。蔓藻澹芳流，粼粼漱玉活。澄渊理不违，得趣兴超忽。侧闻羊裘翁，高卧掔江月。
灵溪泛看月至广信（清·李蕴芳）	云净天高气肃清，青枫渔火光冥冥。放舟遥傍曲溪行，万里江空孤月明。一重一掩东陵树，凄凄正对开舲处。夜深浪静声不闻，独掔瑶华吸风露。
