篱菊呈家大人（清·蒋佩玉）　　五言律诗　押东韵	秋光何澹荡，黄菊满篱东。瘦影安排静，幽香点缀工。霜华延令色，晚节傲清风。独有陶彭泽，吟诗逸兴同。
题画（清·蒋佩玉）　　七言绝句　押东韵	几点青山杳霭中，柴门引水带烟笼。结庐谁在幽篁里，半贮朝霞半晚风。
秋夜（清·蒋佩玉）　　押遇韵	锡魄动秋光，淡淡云轻护。夜静独凭栏，徘徊时坦步。清露湿罗衣，商飙来远树。河汉碧迢迢，微茫星斗布。丛桂影婆娑，广寒疑有路。
