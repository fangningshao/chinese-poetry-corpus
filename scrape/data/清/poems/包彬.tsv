暮春寄远（清·包彬）　　五言律诗　押东韵	闭户春将去，春愁黯惨中。酒消残夜雨，人瘦落花风。远梦情何极，清吟思不穷。京华有知己，曾否忆江东。
过姜贞毅宅次徐莘友韵（清·包彬）　　七言律诗　押阳韵	东海孤臣栖止后，清波瘦石总堪伤。忠魂黯惨埋殷血，谏草流传想皂囊。半劫莺花梅尉市，百年风雅郑公乡。遗民孝义终衔恤，此日谁探眢井藏。
钱塘咏古（清·包彬）　　七言律诗　押青韵	宋祚将移讶斗星，君臣迹似浪中萍。黄龙出海朝廷小，白雁横江战血腥。南国无家归燕子，西台有泪哭冬青。诸陵麦饭今谁荐，风雨兰亭夜火荧①。
金陵感怀（清·包彬）　　七言律诗　押先韵	万峰青拜故宫前，王气收时总黯然。西下戈鋋飞画鹢，北来笳鼓骇啼鹃。春风泪洒《桃花扇》，夜月歌残《燕子笺》。弹尽凄凉天宝曲，江南愁杀李龟年①。
次韵答薛汇仙（清·包彬）　　七言律诗　押尤韵	带水难同李郭舟，鹪鹩枝上总勾留。新诗似锦惟缄恨，春梦如云半结愁。马剪焦毛嘶紫陌，鹤盘瘦影叫沧洲。天空地阔容疏放，只有吾曹气味投。
淮阴侯庙（清·包彬）　　七言绝句　押阳韵	鸟尽良弓势必藏，千秋青史费评章。区区一饭犹图报，争肯为臣负汉王。
竹塘老姆行（清·包彬）	竹塘春好花映闾，花边游女纷琼琚。玉叶金枝一老姆，蓬首不整衣无袽。在昔天崇盛藩府，王子分茅镇南土。如花之女天人俦，清矑横列修眉妩。晓日吹笙叫凤皇，晚窗罢绣调鹦鹉。皇孙择婿鄙豪华，但选人龙与文虎。宣州谭生英妙姿，笔底掣电风雷驰。朝为千诗暮百赋，元气湿楮何淋漓。皇孙一见叹奇绝，画屏当昼牵红丝。参佐风流宾客盛，谭生掞藻满座靡。楼头指日骑双凤，鼙鼓惊人隔鸳梦。流离展转为俘囚，穷鳞眼看釜底游，幸遇将军不好武，闻道能诗色乃柔。笑指梅花赋百首，诗成当以不死酬。口号不待八叉就，词源浩如三峡流。侍史代书欲腕脱，高座惊读快拍浮。笔阵扫开剑铓利，惊鱼掉鬐倏脱钩。痛定徐思更惨绝，平台旧馆余残血。红颜一去断音尘，半镜怀藏苦难说。绝域穷乡独往还，月轮几遍看圆缺。月缺果然还复圆，相逢喜剧翻悲切。定情正值梅花开，金炉那用沈檀爇。百首新篇歌撒帐，流苏夜夜霏香雪。莫将铅泪哭铜驼，生死因缘重缔结。星移物换几度春，帘前燕子怨家贫。奉诚非复马家宅，东来卜筑江之滨。行歌憔悴不求仕，碌碌饥驱越与秦。丰容一别一回改，闺中鸦鬓看堆银。当时镂玉嫌钗重，此日裁裙喜布新。御穷老去操箕帚，王姬能作民间妇。持门辛苦守良人，嘉偶到头非怨偶。歌楼无树碧云遥，旧梦依依乌鹊桥。莫把残诗重索笑，落梅万点付风飘。
龙山诗（清·包彬）	谷口清风吹，林间路微白。纡回度石梁，山腰划开辟。悬崖险欲坠，中广上下迫。波流绿差差，照见天容窄。危途螺旋文，斜上百千折。洗心有孤亭，憩足意良适。泉声咽近涧，更爱涧边石。削若刀剑攒，奔若虎豹逸。累累瓜垂蔓，呀呀蟾舑舌。珍珠与珊瑚，肖形者非一。目谋穷幽异，神静涤烦渴。微闻仙梵音，花宫隐深碧。
游弘济寺（清·包彬）	秋江静无烟，山影恍图画。晨登燕子矶，尘鞅一时卸。径转直复曲，奇峰若相迓。冈峦中断馀，两崖仍可跨。迸石树无皮，疑是白龙化。梵宫隐深云，香风逗林罅。娑罗落高阴，傍户枝柯亚。洞穴豁堂皇，禅房半相借。上有衔花鸟，下有投岩麝。缘壁陟高阁，山川拓眼界。江明匹练横，天际波涛泻。此境足勾留，俦侣催返驾。徘徊石磴旁，归云拥足下①。
