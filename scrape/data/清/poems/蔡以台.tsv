寄周青在（清·蔡以台）　　七言律诗　押灰韵	白板岩扉负甲开，但无车马便蓬莱。风筛千个平安竹，雪压一枝偃蹇梅。慧业已甘灵运后，夜窗还待子猷来。红炉绿蚁春温在，莫枉相思一寸灰。
光明殿寓斋应慎郡王教（清·蔡以台）　　七言律诗　押真韵	左右邹枚幕里宾，樗材也许奉清尘。棋敲暖玉甘饶子，诗效寒郊肯让人。兔魄乍亏三日照，桃花依旧十分春。选楼开处多闲暇，倩问朝天酒几巡。
