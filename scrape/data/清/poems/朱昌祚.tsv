冬猎篇（清·朱昌祚）	晓霜光里寒凝木，牙旗闪闪前山麓。锦臂雕弓美少年，半醉流霞红映目。朔云惨惨风䬟䬟，呵指敲冰饮紫骝。盘马弯弓好身手，壮气真欲拿蛟虬。前有啼狨后猛虎，从容一发千钧弩。叠双命中不单杀，毛旋如风血作雨。或击或刺或空拳，健儿有鹿鹿满肩。草中狐兔敢窃发，宋鹊突起韩卢前。传箭罢围先数获，谁往南山射雪额。碗酒光摇玛瑙红，当筵又舞神亭戟。
桂山堂为平湖陆侍御作（清·朱昌祚）	清溪曲曲森丛桂，山人寄迹非忘世。得归盘谷且逍遥，似到淮南成小憩。立朝面冷如生铁，百炼之钢不可折。对仗令人心胆寒，归田同我头颅雪。我来正值落花时，红英片片浮春卮。秋色桂林应更好，山中猿鹤毋相疑。
