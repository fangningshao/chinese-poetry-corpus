三叉河夜雨（清·蔡佩香）　　七言律诗　押东韵	纷纷雨叶落霜枫，旅况萧条夜气空。蛙鼓高低悲草外，鼍①雷耸彻入云中。布襟单薄寒如铁，窗纸凄凉破有风。想得明朝茅店月，那堪行李又西东。
旧历丙午1906除夕（其一）（清·蔡佩香）　　七言律诗　押东韵	一年尽此一宵中，爆竹声沉小院东。坛酒未乾心自醉，炉香已烬颊犹红。坐消残腊深更雪，卧听迎寒昨夜风。索债未还花债急，貂裘难赎老英雄。
哭梦珠弟妇（清·蔡佩香）	不嫁金吾亦自伤，无端烧却断头香。可怜绣闼狂风浪，折断双栖玳瑁梁。幽魂一缕赴泉台，旋逐凄风滚滚来。别有酸心抛未得，居丧幼子不知哀。不是沉痾不自由，如何环佩去悠悠。人间第一伤心事，芳草美人土一邱。娇痴无计解钗裙，喜与男儿斗命军。一夜芙蓉城主召，抛残破镜锁朝云。四年琴瑟屡乖鸣，阿弟何堪操此声。一拨再弹弦已断，酸心愧我作先生。大事模糊心事清，含羞发愤死犹生。是谁折我鹣鹣队，环佩归魂有怨声。底事锟铻宿世冤，悽风惨雨咽归魂。青天碧海长遗恨，枉洒棺头酒一樽。一炷清香一卷经，招魂枉说到幽冥。未明恩怨将为厉，莫信红颜质便轻。
旅鼓浪屿口占（清·蔡佩香）	孤悬海外拟瀛洲，绿水无痕万古流。捲浪腥风悲夜雨，挑灯醉月泛江舟。洞天一碧群峰应，岛屿遥临四面收。大地茫茫成古迹，青山有约再来游。连朝细雨挟潮飞，春色阑珊映四围。屋小草深连座绿，天空水白烂晴晖。山川不老沧桑幻，风景依然人事非。今日登临何所感，一腔热血付炎煇。劫后登楼此日初，无成往事半荒疏。更残花露穿窗湿，夜静诗心伴火虚。烟雨半村山市小，风云一角海天舒。我来不作繁华梦，旅况无聊淡自如。
春寒有感（清·蔡佩香）	春雨潇潇岁尚寒，被池才暖五更残。竟无羔酒消灯味，剩有尘书作蠹餐。破屋霜严华鬓白，疏窗露冷袷衣单。虚生未了逢场戏，陋巷湫湫天地宽。送旧迎新岁又迁，春来春去柳争先。飘摇莫计馀生事，贫病时吟太史编。怨雨摧红随落月，愁风扫翠锁寒烟。逍遥市隐偷閒甚，雪满空阶不夜天。老妻抱恙隐闺房，衾铁销香夜气凉。典尽貂裘供药鼎，飞残蚨宝剩诗囊。耸肩呵笔森吟骨，对影围炉闷酒肠。烂熳天心斗红紫，课花亭下赏孤芳。炎凉变态阅风尘，天气棱棱耐此身。冷榻拥书犹我伴，雪天送炭有谁人。烹茶当酒聊寒禦，炙手烘头肯热因。有血盈腔时欲洒，森森剑影动星辰。
