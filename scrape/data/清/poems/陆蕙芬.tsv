送三妹回吴门（清·陆蕙芬）　　五言律诗　押庚韵	相亲复相爱，同气本同情。别梦重山隔，归舟一叶轻。荒台芳草绿，广苑夕阳明。此日乘风去，何时扫径迎。
送晋载弟北上（清·陆蕙芬）　　七言律诗　押微韵	束装送别思依依，此去堂堂近紫薇。汁染蕉衫拖碧柳，瑞呈蓉镜点朱衣。禹门高峻凭龙跃，云路翱翔羡鸟飞。待到姓名书淡墨，骅骝好奉锦标归。
闻砧二首（清·陆蕙芬）　　七言绝句　押尤韵	砧杵谁家捣素秋，一声声度白萍洲。玉关萧瑟红闺冷，两地看来一样愁。
秋夜感怀（清·陆蕙芬）　　七言绝句　押尤韵	瞥睹檐牙月一钩，银河耿耿未全收。蟾宫勤捣长生药，不管人间易白头。
中秋月下作（清·陆蕙芬）　　七言绝句　押寒韵	半臂清辉中薄寒，幽花移影上栏杆。团圆共说今宵好，寂寞閒庭独自看。
冬夜独坐二首（清·陆蕙芬）　　七言绝句　押虞韵	独坐清寥形影孤，夕香谁复共金炉。浮生悟澈真如梦，掌大冰花结盥盂。
诵经（清·陆蕙芬）　　七言绝句　押先韵	盥手焚香散篆烟，解冤释劫诵诸天。尘缘久与飞灰尽，惟有冰心一片坚。
