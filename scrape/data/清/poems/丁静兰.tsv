满庭芳 绝命词（清·丁静兰）	万里银波，漏残人尽，寥寥天籁无声。寒窗孤影，独自对残灯。无限凄凉旧事，细追思、黯黯伤神。问姮娥、何因生我，弱质太凋零。凋零。当此际、空梁悬影，谁与招魂。但留得者番，身后空名。此去黄泉前路，杳茫茫、指示无人。惟杖此，一痕冷月，送我去寻亲。
菩萨蛮（清·丁静兰）	狐群流入吾常地。名园千古成忠义。白骨葬清池。萦回柳絮飞。楼台成灰烬。残月空庭冷。落叶满阶墀。凄凄暮雨时。
菩萨蛮（清·丁静兰）	杏花细雨清明节。追思往事魂将绝。慈母在堂时。婷婷弱质依。临窗开镜匣。花影节帘箔。刺绣共拈针。窗前笑语频。
菩萨蛮（清·丁静兰）	萱亲相爱如金玉。娇痴未识从亲欲。生性太乖违。长将亲意回。离亲三阅月。泪眼都成血。存世复何为。莫如早早归。
