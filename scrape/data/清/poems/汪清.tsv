寄怀云珠五姊（清·汪清）　　七言律诗　押阳韵	薰风别后又飞霜，一度思量一断肠。只道相逢秋月白，那堪空对菊花黄。纵多儿女添新爱，何似茱萸插故乡。况复高堂思念甚，倚门终日盼归航。
寄怀许玉清（清·汪清）　　七言律诗　押支韵	尺素裁成倩雁驰，聊将心事报君知。家无长物愁难遣，病为痴情悔已迟。偶借新诗消俗虑，自怜瘦骨异当时。半闺珍重休惆怅，好寄平安慰所思。
菩萨蛮 送春（清·汪清）	杜鹃一夜啼成血。声声只是伤春别。强起倚帘栊。关心数落红。东风吹绿草。绿遍江南道。道上柳花飞。春归侬未归。
浣溪沙（清·汪清）	倚遍阑干夜色寥。月明清露湿轻绡。一帘香气篆烟消。庭院落花还寂寂，江南归梦转迢迢。销魂何处玉人箫。
浣溪沙（清·汪清）	帘影垂垂飏绿波。困人天气正清和。春衫新换碧纹罗。诗思每因啼鸟乱，闲情还比落花多。日长无计奈愁何。
满江红 题张璚隐舍人《长毋相忘室填词图》（清·汪清）	展卷长吟，满纸上、啼痕狼藉。叹斯人、孤闱旅馆，悲秋嗟别。青鬓安仁凋几许，伤神奉倩哀何极。怅飞琼，归逐彩云空，难寻觅。春去也，芳华歇。人去也，音尘隔。况风帘梧影，倍增萧瑟。彩笔休题描黛事，灵香恨少还魂术。按红牙，一曲谱离鸾，声呜咽。
