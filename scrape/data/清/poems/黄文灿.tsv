喜侄道煜、道坦、孙士缙同案入泮而作（清·黄文灿）　　七言律诗	籍系乾宁四百年，书香袅袅指云烟。深惭训子谢乔梓，窃喜犹儿茂芷兰。清水龙驹头角露，瑶池凤藻羽毛全。鹏程万里终须备，慎勿沾沾漫不前。
秋海棠（清·黄文灿）　　七言律诗　押先韵	曾闻花内有神仙，淡淡秋容色愈妍。嫩压碧桃多秀致，娇欺红杏欲焉然。迎风差拟西施舞，沐雨恍同妃子眠。一段清香闻不得，直将五恨抹前贤。
菊影二首（清·黄文灿）　　七言律诗　押庚韵	摇曳寒花风纵横，纷纷印地寂无声。雕伤玉露形仍在，图入丹青像未成。枝可傲霜称劲节，叶还映日驾云英。疏篱别有清虚致，不仗人间漫采荣。
咏西施菊二首（清·黄文灿）　　七言律诗　押真韵	蔚起寒窗翘错新，傲霜不肯作花茵。临风欲舞香飘油，沐雨新妆淡点唇。共道天姿钟越地，谁知国色寄湖滨。迄今上苑称佳植，不使东邻漫笑颦。
红凤仙花（清·黄文灿）　　七言律诗　押真韵	应是丹山呈化身，瑶池舞罢寄埃尘。艳欺文杏天香远，娇压海棠国色新。朝露欲流湘女泪，晚霞更灿越姬唇。花飞片片迷游蝶，始信女夷果有神。
白凤仙花（清·黄文灿）　　七言律诗　押东韵	谁移玉树白云中，太古风光向不同。映月何须分色相，镂冰未许假玲珑。初疑归鹤栖华表，转似群鸥避海翁。闻道子云曾入梦，眼前停候一飞翀。
九日小斋独作（清·黄文灿）　　七言律诗　押寒韵	时际垂杨秋色寒，垂帘兀坐弄毫端。无心落帽发常整，有意题糕韵又难。黄菊虽开犹寂寞，白衣未至倍辛酸。侧闻游子登高去，一枕羲皇梦里看。
九日书怀（宝塔诗）（清·黄文灿）　　押阳韵	阴，阳。景美，辰良。水淼淼，云苍苍。白衣送酒，黄菊傲霜。宜赴龙山令，转临崔氏庄。无奈人情冷淡，可胜世路彷徨。茱萸未必解灾厄，鸡犬何曾佩锦囊。只该闭门高枕仰卧，不消结伴荒郊寻芳。谢绝了衰草残花态度，株守着浩池明月清光。
