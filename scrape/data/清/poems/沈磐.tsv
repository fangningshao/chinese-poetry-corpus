陈靖献公祠三首（清·沈磐）　　七言律诗　押虞韵	强干谋成祸乱纡，渔阳突骑竟长驱。运筹不少黄罗汉，坚壁难逢周亚夫。司马岂闻娴将略，秩宗何自绾兵符。宫车赴火君臣尽，一寸丹心逐鼎湖①。
采石矶望开平王战处（清·沈磐）　　七言律诗　押尤韵	咫尺江陵王气浮，东南根本治扬州？关中早劝高皇定，河内先从世祖求。狐鼠依山还背水，将军破釜更沈舟。只今寂寞长干路，杨柳蒹葭满目愁。
金陵漫兴四首（清·沈磐）　　七言律诗　押先韵	崎岖一马驻江干，叔宝聊开南极天。骤见蛟龙失云雨，已知燕蓟下楼船。旌旗昼闪三山外，壁垒星沈五校前。藩镇望风争款附，故将鸣镝射中坚①。
