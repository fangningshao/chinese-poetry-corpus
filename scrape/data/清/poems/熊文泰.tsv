月（清·熊文泰）　　五言律诗　押寒韵	云尽野烟灭，青空悬玉盘。影涵千丈静，光入五湖宽。远棹渔镫澹，高枝鸟梦寒。夜深秋更好，我与月同看。
焦山（清·熊文泰）　　五言律诗　押尤韵	江到海门尽，樵岩江上浮。苍松包古寺，清磬响中流。星月双峰冷，烟波四面秋。凌晨望初日，更上最高楼。
游山谷寺（清·熊文泰）　　五言律诗　押侵韵	志公停锡处，纵屐遍攀寻。白鹤有禅意，苍松无杂音。泉流山腹暗，云影井中深。閒憩石牛洞，泠泠弹素琴。
