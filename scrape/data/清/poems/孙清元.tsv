山馆晓起（清·孙清元）　　五言律诗　押侵韵	一夜梦清冷，不知春浅深。开门见芳草，宿雨在幽林。听鸟有间意，问花无限心。寥寥尘境外，倚树独长吟。
得刘仲鸿书感赋（清·孙清元）　　五言律诗　押江韵	烽燧淹㽛町，烟花梦浣江。雁书时得一，龙剑不成双。世正忧多难，城如筑受降。乱离嗤邴管，轻弃旧乡邦。
黔南驿中题壁（清·孙清元）	一驿出青背，一驿落井底。一驿岩罅间，一驿水声里。夜夜夜猿啼，家山隔千里。
十一月初六发平夷初出滇境怅然成咏（清·孙清元）	昆湖回望千岩隔，此去真成异乡客。一关中断界滇黔，关内晴云关外雪。长路漫漫雨雪明，销魂不待断鸿声。驿楼镫火梅花夜，便有天涯万里情。
九日登临安东城楼望昆明抚时感事赋长短句（清·孙清元）	菊酒不忍酌，步至东城闉。城头楼最高，上与天为邻。经始自洪武，及今五百春。借问檐前好风日，几见连屋累栋烧成薪。我昨初客沪水滨，乱余逢节欣饮醇。迩来又重九，胡乃四塞皆烽烟。行省不决战抚策，坐令边吏愁逡巡。巡方使者文绝伦，郡侯意气干青云。手长斧柯短，醉胆空轮囷。座中复有二三客，谈诗说剑俱清新，凭栏我独望慈亲。边云惨澹心氛氲，此楼虽高何足云。点窜欧阳诗，俯仰泪沾巾。昆池已不见，况乃城中人。
