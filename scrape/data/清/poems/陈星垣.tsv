减字木兰花（清·陈星垣）	年年团扇。玉颜愁绝秋风换。添了吟虫。几簇幽花飐冷红。遥情万里。天远栏杆人独倚。半臂须催。月满西楼待雁回。
菩萨蛮 见雁有作（清·陈星垣）	楚天无尽秋将夕。画屏人瘦罗云碧。筝柱十三行。离情烟水长。江南书远报。万一今年到。城郭是耶非。那人归不归。
浪淘沙 春昼（清·陈星垣）	迟日满窗纱。鹦语无哗。小廊春色故秾些。瘦尽炉烟人倦午，帘影当花。绣幕捲朱霞。认取天涯。几时芳草夕阳斜。燕子可怜飞缓缓，归去谁家。
河传 集词名（清·陈星垣）	南浦。眉妩。极相思。大有杨枝柳枝。浣纱满溪蝴蝶儿，西施。阳春玉漏迟。辘轳金井丁香结。秋夜月。烛影摇红瞥。看花回。上行杯。八归。笛家孤凤飞。
忆秦娥（清·陈星垣）	梧桐落。金风细细侵帘幕。侵帘幕。紫鸾笙咽，玉鹅衾薄。梦回一晌闻檐铎。残灯归雁秋萧索。秋萧索。惜花人瘦，翠腰如削。
