陈昌箕先生过访（清·赵潜）　　五言律诗　押先韵	榕社同星散，回思各黯然。客帆终月雨，江草六朝烟。骨尚崚嶒在，诗多慷慨传。出门常自悔，欹枕剑滩船。
次酬钱子坚（清·赵潜）　　七言律诗　押青韵	年来鸡骨枕茅亭，寂寞丘园滞客星。一杖看云何处好，九山落木不堪听。梦残烽火魂初定，头白江湖眼倍青。天末醉歌余数子，可知林竹未凋零。
许九日以诗见访次韵（清·赵潜）　　七言律诗　押阳韵	才独寄嵚气混茫，喜君同调即同乡。荔支家国烟芜在，鼙鼓乾坤道路荒。江上偶然逢月旦，笛中容易恸山阳①。何时欲发娄江棹，千树梅花寄八行②。
呈梅村先生（清·赵潜）　　七言律诗　押真韵	娄水龙门未易亲，休官无过隐之贫。苍梧往事馀双泪，白首名山只一人。鸥鸟欲分高士席，梅花能伴苦吟身。投闲自是千秋计，落日寒江理钓缗①。
