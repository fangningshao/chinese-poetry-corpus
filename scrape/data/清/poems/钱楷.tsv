周岐东大令以菩提纱见赠赋谢（清·钱楷）　　押覃韵	商飙一夜飞海南，木叶吹堕山华龛。诗人怀抱溢秋思，华笺不尽番两三。菩提有树本无树，此心难效枯禅参。弭棹何来故人惠，启缄先觉清风含。叶大如掌纹碎琐，筋细萦发痕{矜}鬖。洁白一片雉尾展，莹薄数叠蝉翼惭。玉华刻楮宋人拙，僧房肄柿韩公憨。蚀处成文岂饱蠹，声闻下笔如食蚕。强名曰纱未称实，更无方空渗墨酣。得非西天贝多树，光明无碍佛日涵。祖师初来译象载，皮纸木笔穷云岚。移根讲树入震旦，一一书尽莲花函。绿阴转思树头合，光孝寺古枝毵毵。六丁欲拔几劫火，到今生意犹潭潭。空山落叶遍狼藉，沙弥扫地还搜探。俗眼好奇遂矜炫，骚人墨客珍云蓝。古来绳简变麻竹，翻新制样工巧谙。书家辈出更踵事，灾及绢素供幽耽。织杵浆硾遍寰宇，海东纸贵争取甘。祇林丛树逮爬剔，菩提示证宁非贪。顾以朽腐化有用，悟兹物理齐庄聃。世无竺鸠阐经藏，艺林收贮穷书蟫。风月句好吟册满，簪花体写石墨媕。㜑罗音偶订梵字，般若经或书茅庵。儒童菩萨取材一，此论可矫辟佛谈。我来炎徼滞水驿，篷窗枯坐如瞿昙。绮语不洗都自净，笔床墨匣炉香馣。文字缘深感持赠，翰墨理妙思叽唅。为政不伤令清白，胡威绢比君也堪。作诗谢声口翻偈，片{巾乏}突过山如篸。
太平土州飞来钟歌（清·钱楷）	金精鼓橐铜官飞，入江斗龙腾杀机。丰隆击剑刜纽断，裹创蚀土瘖不归。至今僵立土司界，偷儿磨鋊辄遭械。云何神物此狡狯，荒徼图经失所载。检校使者非黄车，足迹不蹋明都隅。大小东阳能好事，手携毡蜡文新模。文称钟主杨景通，富良刺史宏农公。思琅广源兼节度，爵阶一一东都同。户属太平为世族，高曾祖考皆勋庸。帝婚乃缔寿阳主，陬陲惣辖销兵戎。司凛山前架岩岊，崇庆寺开贲梵宫。皇帝宝祚祝绵茂，太后圣寿增延洪。爰铸此钟留供养，用舍柒千余斤铜。会祥太庆纪年四，作记元宵镫月中。曹良辅撰杨某笔，校书集贤华资崇。我从纪年忆仿佛，实维安南李乾德。乃父日尊僣帝制，设官比似中朝职。夸张炎极假二州，渐稀使问羁縻绝。岂如赵佗窃号聊自娱，朝廷容之坐姑息。宝坊庄严今何在，钟矣铸错字不灭。南郊授朔少常姓，不待天戈自相贼。呜呼往事安足论，《涌幢小品》谈无根。孰搜文字到瘴窟，何况此地当年犹异域。我无书史足考稽，作诗尤如寸莛击。归携墨本小长芦，铜鼓斋中张坐隅。好借白莲寺僧日本书，东西对陈如璠玙。胜读东方先生《十洲记》，或当阎家职贡蛮夷图。
柳州谒柳侯祠（清·钱楷）	文章在天地，如泰山一尘。荣名照千古，岂不贵立身。侯诚贤刺史，咄哉党伾文。昌黎一铭墓，大笔力千钧。遂使俎豆光，今耀罗池滨。当时走京国，告者欧阳君。嗟嗟贤从事，附兹名弗沦。死生朋友间，高义怀古人。
