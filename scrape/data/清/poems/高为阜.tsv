大关（清·高为阜）　　五言律诗　押庚韵	关前曾养马，尔日建孤城。树杂巴人种，田多戍卒耕。猿啼常趁晓，鸟唤不知名。长夜难为听，萧萧山雨声。
登望湖亭书怀（清·高为阜）　　七言律诗　押东韵	石栏斜倚面长空，贝阙蛟宫俯瞰中。浩淼何年支楚尾，乾坤有地冠江东。渔歌远近归南浦，雁侣萧条响北风。最是开怀吟啸处，一身高并五峰雄。
