闲居（清·邵潜）　　五言律诗　押微韵	城市亦堪隐，春风独掩扉。狂怜生计拙，贫使故交稀。日月摧蓬鬓，烟霞老薜衣。不须论塞马，得失总忘机。
仙姑洞（清·邵潜）　　七言绝句　押删韵	仙女乘云去不还，桃花流水洞门闲。朝悬明镜澄江上，画出双蛾是远山。
游惠锡园（清·邵潜）	零雨暮云歇，秋气晨益清。名园逝探历，四顾抒中情。空翠映帘幕，飞泉潆阶庭。岩花渐凋谢，汀芷扬其馨。翔翼拂高汉，游鳞浮且沉。式觏孤征雁，载聆寒蜩鸣。眷此惬幽赏，离忧聿已平。何当占一壑，永毕吾余生。
