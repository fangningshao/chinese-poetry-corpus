送胡存人南归（清·张永祺）　　五言律诗　押先韵	握手谈今夕，离情已黯然。归恩深自责，交态畏人怜。别酒风前路，孤吟日暮天。停鞭聊极目，江水迥浮烟。
送尔执北归后怅然有感（清·张永祺）　　七言律诗　押庚韵	乡关揽辔客心惊，薄暮空林倦鸟鸣。婚嫁向平双鬓改，酒棋谢傅一身轻。桑乾雪映千山晓，易水霜流万壑清。话到微醺官舍后，膝前儿女倍含情。
和绎堂送顾庵南归原韵（清·张永祺）　　七言律诗　押豪韵	僧房长夏反《离骚》，燕市狂歌饮浊醪。野水沙鸥迎画舫，澄岚翠黛识宫袍。思归愧我荒三径，颂酒知君藐二豪。到日携筇清兴适，白云红树两峰高。
金滩赋赠郜凌玉学宪（清·张永祺）　　七言律诗　押鱼韵	河畔春风解缆初，故人相向漫欷歔。握中十部名山业，箧里三年秀水书。地近扬雄时问字，途临阮籍一回车。桃花水绕漳河去，尺素东来寄鲤鱼。
