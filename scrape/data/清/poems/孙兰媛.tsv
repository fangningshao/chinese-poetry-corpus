感皇恩 鸳湖泛月（清·孙兰媛）	烟雨钓鳌矶，枫林遥映。南浦舟移夜光静。昨朝风雨，半捲晶帘犹冷。今宵秋水阔，婵娟影。红试蓉裳，绿窥菱镜。棹破烟光浪千顷。鹭鸥飞处，写出汀洲芳景。对清辉万里，银河净。
诉衷情第一体 闲情（清·孙兰媛）	纨扇轻裁双蛱蝶，倚银屏。风渐引，低语，细闲评。小婢笑相迎。盈盈。画帘香影清。不胜情。
河满子第一体 题美人图（清·孙兰媛）	罗扇半遮粉颊，宝钗长坠香肩。十二阑干凭曲处，敛眉此际堪怜。却爱绿窗睡重，羡他红袜生妍。
薄命女 惜邻女（清·孙兰媛）	情绪恶。强写回文文屡错，珠泪汪汪阁。瘦腰围如柳弱。多少春愁销却。梦拍阑干嗟命薄。悔杀当时诺。
解佩令 咏蟋蟀（清·孙兰媛）	凉生篱畔。风清庭院。听莎鸡、一声轻啭。咽露吟秋，却催起、眉峰愁案。再休来、絮人肠断。阶前频唤，床头低叹。这情怀、谁堪分辩。岁岁秋高，向金笼、十分雄健。半闲堂、霜飞蛩怨。
