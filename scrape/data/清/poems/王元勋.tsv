桐溪即目（清·王元勋）　　五言律诗　押删韵	桐君未可见，溪水自潺湲。帆挂浮云外，舟行乱石间。画眉啼不住，白鹭立言闲。独把盈尊酒，临流看暮山。
赤沙湖（清·王元勋）　　五言律诗　押阳韵	八月雁南翔，湖波接混茫。水中散村落，木末度帆樯。山远秋容淡，天低夕照黄。芳洲独延伫，宿莽引余香。
九日同钱竹汀先生曹习庵舍人登陶然亭有作（清·王元勋）　　七言律诗　押侵韵	孤亭直上出疏林，槛外飞鸿送远音。满地夕阳明潦水，遥空寒色散云阴。凭高易下怀乡泪，客久难为游子吟。差喜金门多旧识，凤城佳日共登临。
湘中漫兴（清·王元勋）　　七言绝句　押尤韵	春风独上木兰舟，漂泊初从楚泽游。屈宋有魂招不得，白云无尽水空流。
晨发常山途中瞩目（清·王元勋）	清晨登篮舆，逶迤遵山麓。飞流界道鸣，弱蔓垂桥绿。暧暧开初日，迟迟展遐瞩。苍山亘连娟，白云互断续。崖豁山乔林，溪回隐丛竹。每闻劳者歌，因想高人躅。烟霞资清真，翛然在空谷。
登雨花台遂谒方景诸公祠（清·王元勋）	秣陵城南秋雨来，西风吹上雨花台。台高俯瞰白下尽，渡江云断斜阳开。江声如雷走吴楚，木叶翻飞塔铃语。龙盘虎踞难久居，吴宫晋苑知何处。梅冈东下谒丛祠，野草垂花覆断碑。拾得祠前五色石，犹疑碧血染当时。六朝文物终沦丧，燕邸少师亦虚妄。重怀忠节独迟留，归看暮霭横秋嶂。
和钱溉亭梦游庐山观瀑布歌（清·王元勋）	闻有金仙控鸾龙，纵观宇宙探鸿蒙。朝行五岳雷雨上，暮宿三山云海重。卢敖汗漫未足从，耸身直上凌紫穹。手擘昆仑双玉峰，俯视银河下注声淙淙。生小学道嗟无功，十年安神存绛宫。丹砂如雪铅华红，药成自谓得轻举，罡风吹落尘埃中。咫尺名山不可到，何况远蹑万里浩荡之遐踪。匡庐九叠张屏风，昔年江上曾相逢。遥瞻瀑布挂苍壁，恍讶层霄垂白虹。树色半岩遮欲断，云阴几叠穿还通。飞流溅洒金芙蓉，上有五老招我巢云松。轻帆驾浪何匆匆，犹看练光雪影断续明林丛。回首旧游成断梦，徒余景象罗心胸。世间好梦不易得，恨君昔梦无由同。岂真君身有仙骨，远随颢气高飞冲。七岭双阙青濛濛，峦阜围合无西东。但见水帘不卷千尺垂珑璁，蘧然一枕得大适，纷如万虑都虚空。曾否石梁桂树下，玉杯承露逢老翁。如何不获一援手，摧眉戢翼归樊笼。学仙不成且饮酒，穷愁莫放玻璃钟。兴发正须寻李白，入社自可招陶公，醉乡岁月何从容。九派雪山带萦结，十洲香草花蒙茸。眼底方将卑华嵩，直看海水壁立磨青铜，吾将与君神游八极相与无终穷。
