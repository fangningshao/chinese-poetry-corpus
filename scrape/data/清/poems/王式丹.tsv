奉诏增修皇舆表院中即事次韵顾书宣前辈（清·王式丹）　　七言律诗　押鱼韵	瀛洲亭畔静阶除，匼匝槐枝亚碧虚。池面轻风迎散帙，檐牙初日照幡书。共知定本推前辈，未敢传钞付小胥。东观从容参典校，騊駼载笔愧庸疏。
睢阳庙二首（清·王式丹）　　七言律诗　押歌韵	曾披唐史传遗烈，百战孤城迹不磨。犄角力堪歼寇盗，殒身功已障山河。名先李郭悬青简，血并南雷染碧莎。此日楹间修一拜，阵云边月想悲歌①。
于忠肃公墓（清·王式丹）　　七言律诗　押东韵	自拚热血洒高穹，只手扶天日月中。旁位安危操上策，外藩影响戮孤忠。苔封石马三春雨，烟暝巢乌万木风。相望鄂王精爽在，灵旗萧飒暮山空①。
南中书事（清·王式丹）　　七言律诗　押文韵	禹甸埴坟殊广大，蛮方节钺漫纷纭。欲披角鲤池边草，旋搅都鹅洞里云。孔仅算缗原始祸，卢循入海岂能军？诏书一纸烽烟静，重见侏离拜圣君。
送汤逸林入都即致汤西厓编修刘后斋都谏（清·王式丹）	今年早热月在午，千里出门不知苦。闻君欲别饮君酒，酒酣问君向何许。往者汗漫游长安，一峰草堂北道主①。白门太史深相知，旅舍乃能致脩脯②。名人畸士纷京华，出入马蹄觅俦伍。百尺梧桐阁正开，万丈长虹气能吐③。微名得失何足论，相知所贵写肝腑。人生合散风中烟，迸泪晨星讵堪数。归来至竟不称意，卜昼萧条守环堵④。丛卉春垂三径云，老松秋亚一枝雨。收身聊乐茗香清，顾影却惭鹿豕聚。乍提补被辞妻孥，复走长安作羁旅。十年往事难重陈，欲归何门行踽踽。故人惟有汤与刘，青琐红兰鸾凤侣。南州榻下好淹留，公孙阁里方延伫。计君到时夏正深，雪藕银桃胜甘乳。易酒一斛浣头尘，提携如意蹋筵舞。余方墨守余幽忧，寂寂徒令笑邓禹。为致两公相问讯，离绪万端凭告语。
惜别谣（清·王式丹）	雨霏霏，风微微，感春客子携春归。蔫红飞尽结杨柳，杜鹃啼瘦腰几围。兰桡划动清歌起，楚尾吴头一千里。谁其遗之金错刀，手把琼英照江水。
燕垒谣（清·王式丹）	前溪啄晴沙，晴沙裹落花。别院掠微风，微风接飞虫。呢喃只傍觚棱东，侧翅珠帘第几重。䙰褷野鸟湖之涘，朝鸣暮宿菰芦里。不须苦羡雕梁垒，自引双雏拍春水。
题徐昭法先生涧上草堂画兼贻西照头陀（清·王式丹）	鼎湖昼曀龙无所，席藁孤臣泪如雨。香草庵前魂夜飞，臣报其君子肖父。一树冬青半欲枯，枝上灵禽自俦伍。铁函荒井抱遗编，时有风流照毫楮。翛然落墨仿倪迂，寂寂空岩带平楚。当年思肖画兰花，只画根茎不画土。涧上襟情亦似之，自与草堂心独苦。我今读画缅遗风，江南鬼哭珍珠坞。埋骨凭将卖字人，更与流传《表忠补》。好把严陵五百篇，留伴此图共千古①。
萧尺木凌歊台图（清·王式丹）	高堂素壁云气生，葬苍一帧秋山明。矗空巀嶪势千丈，飞流树顶如闻声。借问此景从何得，凌歊台畔青峥嵘。大江东去抱姑孰，天门竦立牛渚横。崇台拔地接星络，湘云巴雪相逢迎。寄奴卖屦作天子，目营八极凭江城。燕秦电扫自豪喜，三千歌舞随霓旌。至今英雄久灰灭，漠然山高而水清。钟山有客癖模仿，坐挥墨沈升斗倾。不为永初绘巡幸，卧游自欲酬生平。桥头策杖者谁子？幅巾潇洒携秋英。毋乃义熙老处士，独依松菊歌闲情。谢宅已荒桓井废，断碑苔蚀留空名。何当野立下幽听，慈姥夜戛琅玕鸣。我来读画三叹息，万年之计徒屏营。凉宵对此且痛饮，西风飒飒灯荧荧。
