镇淮楼（清·赛开来）　　五言律诗　押阳韵	鼓角重关地，干戈百战场。风云挟淮泗，兵火半齐梁。塔影摩空尽，江流绕郭长。疏林看木落，秋思入苍茫。
春日病起送陈皋甫张小山之皖（清·赛开来）　　七言律诗　押庚韵	丝雨霏霏日望庚，小窗吟苦句难成。人于久病偏愁冷，天为衰龄特放晴。百岁光阴如过客，一年时节又清明。故人喜说皆强健，肯为贫官到皖城。
读四溟山人集怀计甫草先生（清·赛开来）　　七言绝句　押青韵	眇目山翁谢四溟，邺城风雨太飘零。黄金肯筑诗人墓，见说吴江计改亭。
