锡兰古寺作（清·陈允颐）　　七言律诗　押先韵	谈何容易到西天，入手欣翻贝叶篇。龙汉劫余开世界，鸿泥印遍悟因缘。青鸾一去无消息，白马重来有岁年。尘海茫茫情海竭，回头我亦欲逃禅。
东游（清·陈允颐）　　七言律诗　押先韵	言旋欧土甫经年，忽漫浮槎到日边。濯足沧溟惊海若，纵眸寰宇渺齐烟。秋津浩荡疑无地，富岳恢奇别有天。南望中山北平壤，我思王会一怦然。
鸥梦楼即席敬步节使原韵（清·陈允颐）　　七言律诗　押先韵	夕照衔山月上天，烟波极目思悠然。士从魏晋多于鲫，诗到齐梁噪等蝉。澄景漾成千尺练，秋声迸入四条弦。不知何似南楼宴，其事其人要可传。
