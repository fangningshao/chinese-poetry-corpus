漫兴（清·单学傅）　　五言律诗　押鱼韵	屋小眉都碍，床欹膝反舒。驱愁终仗酒，医俗止宜书。树秃仍栖鸟，溪寒不聚鱼。耽吟无和者，诗境得秋疏。
题醉绿村居壁（清·单学傅）　　七言律诗　押庚韵	更无剥琢到柴荆，两载栖迟兴剧清。地不鹿门聊隐遁，家如燕垒暂经营。半醺酒有缠绵致，新种花多烂漫情。最好月明人静夜，纺车声和读书声。
溪上（清·单学傅）　　七言绝句　押麻韵	回溪风飏縠纹斜，记得桥西有酒家。长日柳堤人不到，两三鸥鹭守荷花。
归自任家湾（清·单学傅）　　七言绝句　押元韵	春尽偶然归故园，紫藤花映竹篱门。客中况味多艰苦，为对慈亲不敢言。
杂诗（清·单学傅）	丘中多蓬麻，风起香盈路。知有幽兰花，深深采无处。不采自芬芳，所感岁迟暮。君亮执坚节，非种力锄去。素心默无言，持此待君遇。
