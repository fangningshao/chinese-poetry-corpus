荣河访梅𦶜园明府（清·冯㻾）　　五言律诗　押元韵	山回隔县门，路曲傍沙痕。野水明残日，孤烟生远村。旅游消白昼，古道怯黄昏。且就汾阴宰，今宵醉一尊。
送张伯史下第归（清·冯㻾）　　五言律诗　押侵韵	故人不得意，归卧故山岑。夜静一尊酒，月明千里心。君今任放达，余亦爱浮沈。去矣长安道，孤云何处寻。
衡阳路（清·冯㻾）　　五言绝句　押灰韵	我家雁门下，与雁俱南来。今日衡阳路，雁回人未回。
咏怀（清·冯㻾）　　押遇韵	凛凛岩下风，槭槭涧边树。惨惨游子颜，萋萋芳草渡。暧暧远村影，黯黯夕阳暮。昔为贵公子，今日怨行路。路长不可极，人生如朝露。
甲戌守岁（清·冯㻾）　　押支韵	岁去不复留，将焉用守为。辟如东逝水，滔滔信所之。虽欲挽之归，一寸不可移。把酒强相守，屡问夜何其。星宿渐零落，今岁忽已辞。明岁视今岁，才为一日期。但恐日复日，毛发暗中衰。夜窗冉冉明，澹日生寒姿。一年遂已添，吾生亦有涯。
