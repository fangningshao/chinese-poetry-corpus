巡社课番童（清·林绍裕）　　七言律诗　押元韵	宿雨初收涧水浑，闲骑款段过蛮村。槟榔交暗青围社，椰①子高悬赤映门。卉服授经通汉语，铜镮把耒识君恩。三年来往惭司教，喜见番童礼让敦②。
重九后一日登鼓山观海（清·林绍裕）　　七言律诗　押青韵	重阳宿酒未曾醒，又载樽罍绝岛停。沧海无风长澹沲，遥天①竟日自青冥。飞飞沙鸟纷如叶，点点鱼舠宛似萍。最爱绮霞明夕照，乾坤横展画图屏②。
