秋夜（清·德普）　　五言律诗　押冬韵	病叶萧萧下，閒门扫更封。虚窗衔落月，残梦带疏钟。咽露蛩吟砌，巢云鹤在松。隔江秋色晚，相忆有芙蓉。
良乡道中（清·德普）　　七言律诗　押尤韵	桑乾晓渡水东流，揽辔平生好远游。塔映遥红撑落日，山添空翠入残秋。张华宅畔书签冷，乐毅坟边藓碣留。茅舍当垆能唤客，金貂买醉不须愁。
途中作（清·德普）　　五言绝句　押阳韵	目尽盘山树，天边雁数行。客心愁岁暮，风雪过渔阳。
中秋无月（清·德普）　　五言绝句　押真韵	谁道秋云薄，中宵掩桂轮。姮娥开镜懒，愁杀倚楼人①。
题唐子畏匡山读书图（清·德普）	有客示我匡山图，万山深处人读书。丹青满眼生气逼，谁画此者唐六如。曾闻兹山秀岩壑，襟带江湖控衡霍。长林绝地生风霆，飞瀑垂天挂帘箔。谷窿云蓊相吐吞，藤萝为屋松为门。青冥无梯势突兀，探幽到此心神昏。五老峰高人绝迹，三峡桥危心胆裂。閒招白鹤瞰神龙，深涧疑存太古雪。咏茅选胜构书堂，牙签玉轴纷琳琅。无人唤起李太白，惜哉头白方徜徉。披图谛玩经营意，惨淡霜毫无董巨。平生剩有山水情，颇爱读书无此处。
