朱砂庵（清·陈于王）　　五言律诗　押尤韵	古寺开岩腹，层层云气流。溪声过竹院，山影落僧楼。施食玄猿接，斋钟远客投。奇峰三十六，一一画中游。
游文殊院历天都峰逢采药者（清·陈于王）	夜宿疑积雨，晓知松风鸣。日出雾霭消，紫气群峰生。十月山叶绿，境僻草木荣。策杖穿萝径，宛转随昏明。路滑悬溜溜，桥欹崩石横。苍茫众岫接，络绎飞泉迎。矫矫霜髯叟，负锸岩边行。息肩趺盘石，细说农皇经。谓我有夙缘，相顾若有情。令我坐其侧，翠筐厓上倾。双术赤白色，二苓龟蛇形。柏叶含贞性，蔘花至阳精。服食屏嗜欲，堪与元化并。金丹饵轩辕，误人始容成。言讫超然去，白云空冥冥。
