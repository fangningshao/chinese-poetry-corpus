即景（清·李文慧）　　五言律诗　押尤韵	昼长帘乍卷，飞絮满妆楼。燕垒红轻缀，莺梭绿半浮。烟云千里梦，风雨一春愁。独倚阑干曲，时时忆旧游。
夜泊曲江不寐鼓琴（清·李文慧）	舟泊曲江口，孤屿澹欲失。遥岸渔火明，烟中棹歌息。当此万籁静，心境两幽寂。焚香拭焦尾，调轸横陈膝。琳琅太古音，旨趣复谁识。欲写我心期，聊以寄所适。一弹江水清，再鼓秋月白。月白与风清，惊起鱼龙出。曲终独徘徊，篷窗风露湿。
