广陵（清·谈迁）　　七言律诗	南朝旧事一芜城，故国飘零百感生。柳影天涯随去辇，杨花江上变浮萍。远山依旧横新黛，断岸还看散冷萤。今日广陵思往事，十年前亦号承平。
渡江（清·谈迁）　　七言律诗　押覃韵	大江骇浪限东南，当日降帆有旧惭。击楫空闻多慷慨，投戈毕竟为沉酣。龙天浩劫馀孤塔，海岳书生别旧庵。闻道佛狸曾驻马，岂因佳味有黄柑？
里妇陈氏微甚守志不嫁为录之（清·谈迁）　　七言律诗　押阳韵	鸠声春雨雁声霜，十亩青苗五亩桑。血泪不啼残后镜，寒砧惟捣嫁时裳。宵光辞绩潜相谢，苛政催租黯自伤。辛苦田家锄笠在，孤儿他日便农装。
挽钱塞庵相国（清·谈迁）　　七言律诗　押覃韵	首胪元辅浙人三，接踵于公更出蓝。敢谓裴休通梵夹，谁知宋玉吊江潭。仕涂终始归邙北，皇路参差出昴南。太息人间徒扼腕，早留放下一茅庵①。
题徐道力壁上墨梅（清·谈迁）	狞龙蜿蜒几千尺，下挟风雷喷四壁。天公激怒醒长梦，左耳割入华阳洞。怨血流腥涌墨云，枯鳞脱尽三江冻。苍髯笔笔皴莓苔，寒冰尽裂横飞来。长风万里吹不落，羌笛关山易萧索。
徐旷侯先辈北上（清·谈迁）	雁陈寒，马蹄苦，长安梨花半飞舞。帝京空有黄金台，平津东阁何时开。绿杨依旧江南路，秣陵草色袍如故。春风吹送木兰舟，秋色犹怜桃叶渡。疏髯短鬓不解愁，黑貂时欲换羊裘。会将对策董内史，博取乘车马少游。
