怀弟九香（清·陈瑞球）　　五言律诗　押寒韵	崎岖江右日，寂寞两相看。作宦风波险，移家道路难。晤时方汉水，别后又长安。听得还乡里，蹉跎岁已阑。
舟夜（清·陈瑞球）　　七言律诗　押先韵	月落沙汀早刺船，芦花拥被尚安眠。喧闻雪浪重滩上，梦绕烟钟古寺边。半载鸣鸡疏问寝，五更骑马忆朝天。江湖濡迹增颓放，一听乌啼倍憬然。
雨泊金陵（清·陈瑞球）　　七言绝句　押虞韵	菰蒲淅淅雨声粗，画出江天泼墨图。几度推篷望牛首，六朝金粉已模糊。
