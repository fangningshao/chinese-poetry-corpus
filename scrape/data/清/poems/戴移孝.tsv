答人述先君旧事（清·戴移孝）　　五言律诗　押寒韵	莫道吴兴事，酸风刺骨寒。相知皆死别，无处问平安。故鬼千家哭，孤城百战难。当时衣上血，今日与谁看①？
训子（清·戴移孝）　　五言律诗　押真韵	已入愚公谷，甘为郑子真。儿孙犹汉腊，晋魏有秦人。读《易》无如《损》，遗安一味贫。更嫌名累汝，笔砚不须亲①。
牧牛（清·戴移孝）　　五言律诗　押尤韵	吾道已沧洲，黄冠学牧牛。有书时挂角，作画笑笼头。短布逢长夜，逃名得上流。一声何处笛，吹尽古今愁①。
惜誓（清·戴移孝）　　七言律诗　押歌韵	万古刀镮赤手磨，休将剑术责荆轲。一门争死无完卵，三户偷生作楚歌。不信青蝇还赐吊，堪悲黄雀自投罗。行看沧海扬尘日，才见西山木石多。
石城乐（清·戴移孝）	双桨渡桃叶，随欢望夫矶。催送来秋浦，夜夜听猿啼。
从军行（清·戴移孝）	南山射猛虎，北海斩长蛟。生平一双手，出门随所遭。男儿丁乱离，安忍坐蓬蒿。可怜太平人，低头弄钱刀。草木同腐朽，乌知贤与豪（作丈夫语）！
喜遇方三素伯于长干（清·戴移孝）	北客南归数千里，闻君适过长干寺。牵衣入寺历讯之，扁舟又向吴淞水。君数贻我书，我未识君面。肠中宛转如车轮，长江漫漫不相见。江上水凫入户啼，衰烟断柳风凄凄。横江破巢不忍归，天涯谁是心相知？正欲拿舟渡江去，闻君复就长干路。君出南城我入城，千万人中恰相遇。城头戎马骄且嘶，与君同著妇人衣。侈言得志此何时，可怜头发如青丝。酌酒寿君跽复起，郁郁钟山气还紫。莫遣腰下青芙蓉，化作双飞入江水。酒酣歌放不可休，记得升州是蒋州。来朝同买钓竿去，矫矫万里随白鸥①。
