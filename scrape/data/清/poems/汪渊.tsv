富春山楼（清·汪渊）　　五言律诗　押齐韵	绝磴缘岩入，危楼与岫齐。钟声白云外，帆影夕阳西。江远树如没，潮来天欲低。高风不可即，怀古意凄凄。
重阳（清·汪渊）　　七言律诗　押阳韵	帘卷西风鬓欲霜，消魂时节正重阳。愁如绿水吹仍绉，人比黄花瘦亦香。五夜悲秋蛩语急，一镫摇梦雨声凉。年年携酒登高会，谁寄茱萸作佩囊。
书秦少游遣妾边朝华诗后（清·汪渊）　　七言绝句　押尤韵	小红纵幸生前嫁，樊素方深别后愁。一样情天恨难补，西风寂寞古藤州。
春暝（清·汪渊）　　押径韵	春烟绿濛濛，吹入薜萝径。暝色赴疏钟，花香落清磬。閒房禅诵歇，空谷鸟声定。何处松风来，幽人扶杖听。
虚堂（清·汪渊）　　押遇韵	虚堂读书罢，微吟倚秋树。疏竹瘦扶烟，凉花澹凝露。开帘月延入，披襟风暗度。何处瓶笙喧，惊残梦如雾。
晓泛（清·汪渊）　　押语韵	晨起理渔榜，言泛西溪渚。水曙鸡乱号，沙寒鹭翘举。鸣榔何处声，欲往寻烟语。不见芦中人，濛濛隔江雨。
