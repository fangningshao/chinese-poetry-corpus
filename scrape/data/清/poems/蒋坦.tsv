招宝山（清·蒋坦）　　七言律诗　押尤韵	山川险阻控明州，此地曾烦圣主忧。月黑千樯环粤峤，天青一线见琉球。酸风岩穴猿啼树，夜气金银蜃作秋。一自中原戎马后，东南云气使人愁。
落花怨（清·蒋坦）　　五言绝句　押灰韵	寂寞园中树，飞花委绿苔。春风易吹落，何似不吹开。
柳枝（清·蒋坦）　　七言绝句　押支韵	莫向长桥问柳枝，春风一夜绿丝丝。此身已苦多牵绊，肯为时人管别离。
宿洞霄宫（清·蒋坦）	余杭西北多林峦，芙蓉削掌青巑岏。青山九锁锁不到，至今片石遗凡间。当时人物久寂寞，飞鼠衔花上池阁。一坛留得升仙名，白云荒山葬秋鹤。我生学道十二年，笋鞋厌蹋齐州烟。朅来寻仙坐溪上，一盏手掬桃花泉。回风飕飕翠蛟舞，千年芝菌迷仙所。隔溪水碓无人舂，满地松声捣秋雨。
