杭州访谭仲修学博赋赠（清·朱宝善）　　七言律诗　押寒韵	乱后重逢大是难，莫将襟上泪痕看。鹤归华表湖山在，雁度空城雨雪残。雨姓弟兄连短榻，十年师友忆长安。那堪相见俄相别，孤棹寒波阅岁阑。
浮山谒大禹庙（清·朱宝善）	古扬州域洼如池，百川趋海群归之。厥包厥篚无所资，四野蜿蜿蛟与螭。虞帝曰禹汝往治，禹历徐兖开其基。三江既入合名枝，土惟涂泥载輴樏。手锁巨妖无支祁，庚辰效命罔敢嬉。从此南条咸平夷，江淮一隅功尤奇。有山出地争高嶉，喝之倒缩如伏龟。不使平壤惊险巇，划开万井余成畸。迄今浮山邗水湄，坦然片石居乎卑。方洞有如帝台棋，其下顽铁少炉锤。岂是精卫衔来疲，欲戾东海口忽遗。抑或浮磬随涟漪，夸娥戏向此间移。不然无草无夫移，万年地底胡久羁。荒邈难溯疑传疑，忆我六年前来兹。百尺虹蜺绕华榱，黻冕仰瞻姒氏姿。云华玉貌相扶持，黄龙壁上撑之而。来耘翻舞群鸟翍，形天舞与负贰尸。一一图形讵或差，若有人兮鞭蒙魌。尔时举火扪残碑，想见手胼兼足胝。呵壁欲问口嗫唲，睹诸奇相笑脱颐。倏尔飞光无停曦，重摩窆石草弗枱。无人肯奠元酒卮，造二梵福贤者嗤。何如以报黄屋慈，得仗神威袪冯蠵。铁牛河畔工允釐，安澜告庆无愆期。何古则安今则危，浚决谁将金简披。荒阶猎猎悲风吹，归来但作山经诗，平成之绩乌能追。
