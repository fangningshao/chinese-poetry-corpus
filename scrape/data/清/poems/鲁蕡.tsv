独坐（清·鲁蕡）　　五言律诗　押庚韵	独坐愁无赖，苍天不肯晴。邻鸡都一哭，尊酒且三更。太息庭芳烂，生憎檐溜倾。蹉跎兵甲外，伏枕泪交横。
古曾赠今人（清·鲁蕡）	长绳系落日，潜从根九渊。如何将微丝，至意深缠绵。忆君不相识，见君情转戚。十年抱夙悃，涕泗横君膝。谁谓南山鸟，枉就北山罗。梦眼凄心魂，蝴蝶相经过。殷勤托芳素，赠君合欢褥。合欢那所量，团扇洁如玉。岂期浮萍草，转作杨花飞。嫦娥窃无药，三五愁云欺。宛转复宛转，春风吹发短。忍复摧烧之，留此明人眼。金刀莫剪爪，剪爪爪痕枯。出门莫振衣，振衣绝衣裾。衣带日以宽，离怀日以永。当户疑有人，愁见庭树影。肃肃西征鸿，洋洋东逝鱼。为君前致词，努力筹良图。良图诚所愿，长夜何时旦。愿将身化石，从此填银汉。
岁晏行（清·鲁蕡）	岁晏朔风百忧集，步出东门西门入。桁上无衣囊无钱，妻孥何用苦煎急。自从师兴官帑虚，公私坐困枯鱼泣。水衡少府仰屋愁，变通改铸聊取给。法权轻重递减半，重者当百轻当十。一当百十官与民，民转输官官怒嗔。通风哑板目色新，官局沙汰何其频。且如南河币用楮，吏俸兵粮皆赐予。龙文宝印空镂错，一纸千钱谁给汝。乌乎四海愁风尘，朝法暮制徒纷纷。长沙谏铸流千载，谁是当今痛哭人？
