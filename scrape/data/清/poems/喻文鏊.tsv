沙市（清·喻文鏊）　　五言律诗　押鱼韵	极目沙头市，人传故楚墟。帆樯连夏口，烟火接蒲胥。青嶂樊襄割，沧洲战伐余。三分雄霸业，遗恨竟何如。
左忠毅公祠（清·喻文鏊）　　七言律诗　押庚韵	歇马龙山傍古城，椒浆一掬拜先生。清流已尽封疆狱，汗简犹高俊及名。弟子能为文信国，友朋何憾窦游平。墓门寂寂松楸老，似听啼鹃带血声。
套中（清·喻文鏊）　　七言律诗　押虞韵	贺兰山下挽雕弧，千里沙场战骨枯。岂识羁縻归典属，更从徵调乞分符。黄河三面孤城闭，秋草平原万马趋。此地由来皆郡县，北门锁钥重边隅。
读中州集（清·喻文鏊）　　七言绝句　押东韵	完颜豪气两河雄，人物中原自不同。若似紫薇争派别，问谁配飨杜陵翁。
观怡亭石刻（清·喻文鏊）	樊楚壮南服，岷涛涌晴雪。城郭凌江皋，云本互遮{辶世}。怪石势崩腾，状熊矜诡谲。如象复如马，又如龙出没。伊昔营飞亭，岛屿生栉棁。元化涵沧溟，踞石聚硉矹。粗厉归磨砻，镌锓纪岁月。铭词既古异，斯篆更雄杰。蛟虬不敢扪，趩𧾨藓苔啮。仿佛钗头痕，忽诧金电掣。李莒工八分，神清体严密。固应六一翁，集古拟三绝。使君才且贤，好古中情结。辟榛劳爬罗，鸠工尽剔抉。我惊神欲飞，空山舞撇屑。浩歌缅前规，流光祇一瞥。
江夏行吊熊襄悯公（清·喻文鏊）	江陵死，几人相。江夏诛，几人将。锦袍花蹙银麒麟，白牌封剑真将军。生手已易袁应泰，掣肘更来王化贞。臣罪当诛血一缕，不死封疆死门户。臣心可剖疏千言，不任经臣任枢部。东厂罗织贤与良。邦国殄瘁人先亡。中原从此遂破裂，九边传首祸最烈。九边风雪黄云高，魂兮归来何处招。痛吟性气先生集，江头松竹寒萧萧。
浯溪碑（清·喻文鏊）	青骡蜀栈尘冥蒙，鸲之鹆之鹃血红。太子誓师洗国耻，一呼万旟千麾从。芟夷巨难歼群凶，宗社已奠京西东。天心祚唐齐送喜，匕鬯不丧功业崇，功成何有日再中。胡为高台灵武筑，至今遗恨填襟胸。征缮立圉昔所许，揆之先后宁相同。抚军监国申大义，以权济变欺群聋。凤辇空回剑阁峰，梨园已散上阳宫。西内零落荒烟丛，金铺绣涩苍苔封。鹦鹉问安舞马泣，厩奴唇舌谁为攻。兴庆楼头瞻日角，父老呼拜空欢悰。处人家事非仓卒，山人不齿尺寸功。灵武筑台非善始，西内深闭难善终。据后观前可知矣，史家载笔谁从容。鲁国擘窠道州制，其义终要森苍穹。千秋兴废那可讯，寒雨漠漠霏长空。
明宣宗松鼠图（清·喻文鏊）	雍熙世人垂拱初，殿前高揭豳风图。西苑从容间游戏，琐猥不复遗形模。澹墨一扫穬芒须，耏耏上应星玉枢。厥类鼷鼮名终殊，缘木似欲跳扑朔。窥隙岂更张睢盱，竹间松际走且逋。不敢凭社同城狐，其时四海欢宴酺。《猗兰操》秦贤良扶，仁知乐寿森宝书。偶然绘事心目娱，栗猿山兔并渲染，龙宾虎仆精灵输。昨颁一幅蹇夏里，今赐数纸三杨居。奈何继体失魁柄，貂珰狂獝令人吁。有明二百七十载，承平几见歌《康衢》。乃知游艺异丧志，虽不矜伐趣亦俱。翻以纤细徵时愉。不尔世上流传者道，君角鹰今岂无。
张雪鸿画松（清·喻文鏊）	万物生静虑，微闻瑶笙吹。空堂倚碧色，抗手鸾鹤归。夙见张公子，秋岩逸兴飞。长吟仰竹屋，寒飙拂人衣。
