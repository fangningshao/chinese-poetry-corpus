澄台远眺（清·黄通理）　　押阳韵	高台百尺雄台阳，倔起层霄空四徬。乘兴登临一以眺，澄怀远瞩天开张。环山作屏镜沧海，层城峻壑如金汤。俯瞰平泉斐亭外，渭川千亩森筼筜。循磴缘梯腰脚健，拨云披雾精神强。襟带鲲身萦鹿耳，虎门鹭屿南北当岩疆。更上一层凌绝顶，齐州数点烟微茫。荡胸不知东海阔，极目始信秋天长。鸿濛辟后水东注，涓滴会归百谷王。蓬莱清浅信有以，激浪冲沙成堤防。赤崁城西海变路，安平不用一苇杭。风帆沙鸟时出没，西屿霞彩照屋梁。远树如针林如荠，渔舟唱晚归渔庄。会须一览众山小，魁斗卓立孙儿行。四顾踌躇足清旷，凭栏吊古悲沧桑。鸡笼以南打鼓北，延袤千里引领望。自入版图百年久，沐浴日月生辉光。钓龙台古今何在，越王故址成荒凉。美人去后麋鹿走，姑苏往迹怀吴阊。燕昭好士差足慕，自昔黄金招贤良。珥笔须与雅颂亚，灵台欢乐重赓飏（施懿琳编校）。
