丁亥除夕（清·李振唐）　　七言律诗　押支韵	缚裤长征岁序移，三貂岭外客心驰。元龙豪气三千丈，张翰思乡十二时。椒酒黄鸡供异地，蛮云瘴雨阻归期。四千里外重回首，惆怅香山岁尽时①。
上刘省三爵帅（清·李振唐）　　七言律诗　押庚韵	妇孺皆能识姓名，生平威德冠寰瀛。及身自足传千古，革面交传震八纮。黑白力为持大局，东南从此有长城。兰风竹雨含濡遍，凿齿雕题尽向诚①。
言游台北留别同人（清·李振唐）　　七言律诗　押尤韵	万里长风事壮游，天涯何处觅封侯。地经吴越群山尽，人到沧溟百感休。共道钜公今御李，敢云王粲暂依刘。雪泥那复东西计，不独辞家易感秋①。
上刘省三爵帅3 其四（清·李振唐）　　七言律诗　押灰韵	泛海曾从赤崁来，得瞻鼎力扩全台。火车路远风轮疾，银电光分夜市开。骏业岂惟酬素志，鸡林久已播诗才。鲰生得仰龙门度，献策深惭属菲材①。
伋人召宴感赋（清·李振唐）　　七言绝句　押东韵	翠楼香梦蓦成空，回首莎阶剩落红。休鄙樊川轻薄意，人生能醉几春风。
台湾竹枝词（清·李振唐）	冬残草尚绿成围，广漠风中试袷衣。笑客莫惊春太早，秧针田内正初肥①。
台湾竹枝词（此诗收于连横《台湾诗乘》），四首之（清·李振唐）	瓜皮艇子水如油，蜑妇山花插满头。日日江边嬉水罢，一生不识别离愁①。
