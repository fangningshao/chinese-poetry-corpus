菩萨蛮 寄司兰六姊（清·陈蕴莲）	池塘春草如丝碧。同怀千里关山隔。何处是维扬。眉头暗锁长。迢迢双鲤集。慰我时相忆。江上采芙蓉。秋来明月中。
凤凰台上忆吹箫 咏菊（清·陈蕴莲）	广陌秋高，小窗风冷，篱边点缀轻黄。试下阶摘取，襟袖皆香。不是等闲桃李，趁芳菲、爱踏春阳。试看我、亭亭瘦影，尽耐严霜。商量。欲拌一醉，借色染云笺，香沁诗肠。况谢庭觞咏，莫问柴桑。更少些儿俗韵，云髻畔、插满何妨。还乞取，花心花实，归献高堂。
摸鱼儿 题周温甫烟波泛棹图（清·陈蕴莲）	寄豪情、茫茫大地，商量遣兴何处。软红十丈徒纷扰，只合烟波同住。心暇豫，趁一棹空濛，领略沧浪趣。漫斟绿醑。看青嶂重重，轻鸥片片，随着画桡去。才人笔，幻出高人意绪。传来清境如许。春江匹练开怀抱，个是神仙伴侣。尽延伫，十二万年间，几辈能容与。梦魂栩栩，想贺监当年，镜湖烟月，似向此中遇。
