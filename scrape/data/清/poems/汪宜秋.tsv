谢竹溪诸子（清·汪宜秋）　　五言律诗　押元韵	惠比指囷赠，情同挟纩温。感深惟有泪，欲报恐无门。得食诸雏长，衰宗一线存。应知姑与舅，泉下亦衔恩。
题吴兰雪《新田十忆图》（清·汪宜秋）　　七言绝句　押真韵	一幅生绡一段春，乡心真似转车轮。宵深便有梦归去，也恐难分十处身。
频伽水村图（清·汪宜秋）　　七言绝句　押元韵	深闺未识诗人宅，昨夜分明梦水村。却与图中浑不似，万梅花拥一柴门。
