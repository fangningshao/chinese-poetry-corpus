学草书偶成（清·张世仁）　　五言律诗　押阳韵	草圣吾家事，临池偶作行。但能工点𪑮，兼取露锋铓。似矢才离弩，如锥早处囊。莫教拈秃管，抵死效钟王。
惊雁行（清·张世仁）	书帷夜静寒栗冽，坐对银釭手披阅。忽闻屋角流奇响，恍若狂飙摧败叶。又如人马骤奔腾，疾走衔枚赴骄敌。我惊倒屣出庭户，仰视霜空意难测。回头呼童问何物，云是惊鸿方过翼。群飞千百乱横阵，劲融翻风蔽天黑。我闻其声已太息，又闻此语重凄恻。君不见潇湘云梦无人猎，间宿芦花伴明月。胡然遽投尘世栖，星夜仓惶避缯弋。吁嗟乎，雌雄离散安可恋，我独感之泪如霰。
