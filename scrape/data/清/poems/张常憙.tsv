唐棸庆墓志砖（清·张常憙）　　押敬韵	幼读周雅诗，棸子识希姓。今读唐志砖，棸君厥名庆。君籍本秦中，来禾世已更。卒葬依祖坟，也合首丘正。志文不支离，无取词锋横。书者不著人，朴质笔破硬。想见幽竁藏，沈霾九泉迸。文字显有时，会逢农耒柄。蜡泽与苔华，纯黝光交映。刚暮绣黹停，裁笺发短咏。无异碑生金，不敢砖磨镜。一笑艳妻笺，何事别毛、郑。
