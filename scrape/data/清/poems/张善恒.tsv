秋日忆雪航二兄（清·张善恒）　　五言律诗　押侵韵	不耐萧条甚，秋思苦自吟。愁添千里雁，梦冷十年心。重以思兄念，因之别恨深。登城间散步，风雨满霜林。
题东村茅舍（清·张善恒）　　七言律诗　押删韵	虽设柴门昼亦关，衡茅低架两三间。平分窗外千竿行，高卧林南一枕山。酿酒每逢秋色暮，钞书常爱纸痕斑。蓬蒿原是吾家物，仲蔚年来久不删。
拜管幼安祠（清·张善恒）	英雄争逐鹿，百金买宝刀。贤者贵自守，一笑甘蓬蒿。所以管幼安，立志脱尘嚣。子鱼非吾友，谢绝挥金交。斗禄原不屑，况肯臣孙曹。濯足沧浪水，归来白发搔。荒祠何年建，再拜仰清高。感叹不能去，叶落风萧萧。
