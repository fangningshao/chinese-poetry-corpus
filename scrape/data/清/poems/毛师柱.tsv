兵过（清·毛师柱）　　五言律诗　押元韵	宁夏三边要，防秋万里屯。营移千帐白，马饮一河浑。但觉旌麾静，真看节钺尊。军容同细柳，知不负君恩①。
舟中两梦亡妇诗以志感（清·毛师柱）　　七言律诗　押真韵	落月逢窗照水滨，音容疑假又疑真。境分生死伤心切，愁绕关河入梦频。酒醒乍惊身在客，泪残犹道汝为人。廿年旧事从头记，荆布相依最苦辛①。
喜云间徐合素至自甘州幕府话旧有赠（清·毛师柱）　　七言律诗　押庚韵	挟策携琴绝塞行，将军长揖重书生。题诗好遍云中戍，射猎应过雪外城。绿酒黄羊晨草檄，黑貂红烛夜谈兵。归来万里雄心在，莫惜离怀醉后倾。
二鹦鹉（清·毛师柱）　　七言律诗　押东韵	绿襟缃翼赤栏东，双立双栖入画中。纵炫羽毛休见妒，为能言语却争工。堂前报客声相应，陇首思乡梦不同。枉自含愁频对舞，何须玉粒恋雕笼①。
朱仙镇拜岳武穆王庙（清·毛师柱）　　七言律诗　押庚韵	破竹真能复两京，十年功绩痛垂成。但知金币坚和议，忍使香盆聚哭声。手挽山河心未死，身骑箕尾气犹生。经过当日班师地，千古今人涕泪横。
追感杜茶村先生（清·毛师柱）　　七言律诗　押真韵	一生心事向谁陈，道路皇皇老更贫。白发几人怀故苑，青山何地葬遗民！狂来自合歌衰凤，绝外犹堪纪获麟。名并少陵身客死①，空馀书卷照千春②。
方山阻风（清·毛师柱）　　七言律诗　押东韵	征帆早喜到江东，凝望乡关咫尺通。岂谓三朝又三暮，依然愁水复愁风。空馀山色烟波外，枉却秋光道路中。但得快哉旗脚转，更何分别问雌雄。
