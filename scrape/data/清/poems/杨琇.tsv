薄命女（清·杨琇）	深院寂。晓帐寒生眠不得。眼底行云隔。坐久绿鬟狼藉。小婢再三催逼。半尺荧荧妆镜碧。不知无气力。
谒金门 晚眺（清·杨琇）	看落日。楼外远山横碧。多少心情言不得。倚栏空叹息。带眼频移宝玦，一任落红无色。弹尽泪珠衣又湿。晚风吹更急。
南乡子（清·杨琇）　　押尤韵	无语泪凝眸。临别空斟酒满瓯。门外玉骢嘶渐紧，难留。一带青山夕照收。独自下帘钩。对月看花总是愁。去路关河应隔断，休休。梦不为云到小楼。
虞美人 秋闺（清·杨琇）	几年春事都抛却。心绪真无着。新秋一叶坠梧桐，怕记落花寒食、是东风。望他征雁传音信。渐渐黄昏近。啼痕休怪月明知，强对隔帘鹦鹉、话相思。
江城梅花引（清·杨琇）	迢迢千里隔江滨。不销魂。也销魂。试话从前，事事属行云。竹影生寒花影碎，窗外月，太分明。照啼痕。啼痕。啼痕。落清樽。漏未分。酒来醺。惜也惜也，惜薄命、空与温存。长夜孤眠，懒把麝香熏。待得梦回衾渐冷，肠断也，听栖乌、叫远村。
木兰花慢 春暮（清·杨琇）	怪莺声无赖，惊残睡、梦空痴。对向壁馀灯，印炉剩火，欲起还迟。多时。看疏帘外，东风紧、吹乱月丝丝。瘦玉愁窥鸾镜，慵妆羞说蛾眉。寻思。泪洒花枝。空揾损、旧胭脂。有小字红笺，深情绿绮，密约佳期。谁知。银河水断，望长桥、乌鹊影参差。不是休文多病，送春谁赋新词。
江城子  见《众香词》、《瑶华集》、《昭代词选》（清·杨琇）	绣帏睡起倚香篝。镜光浮。翠云流。向午恹恹，犹自怯梳头。廿四番风吹欲尽，花纵好，为谁留。背人独上最高楼。捲帘钩。黯凝眸。信道垂杨，难系是孤舟。渺渺关山烟水外，芳草路，织成愁。
清平乐 送别   见王《众香词》、《词雅》（清·杨琇）	泪痕如线。转自羞人见。万福郎前声一唤。那不柔肠寸断。征帆恰遇长风。霎时分手西东。恨不将身化石，填他江上青峰。
长相思 寄外（清·杨琇）	见时羞。别时愁。百转千回不自由。教人争罢休。懒梳头。怕凝眸。明月光中上小楼。思君枫叶秋。
