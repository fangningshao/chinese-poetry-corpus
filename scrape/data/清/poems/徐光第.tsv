初惠山绝顶望太湖（清·徐光第）　　五言律诗　押先韵	三万六千顷，苍茫到眼前。身如入图画，山欲化云烟。不速来孤客，初尝第二泉。何当随范蠡，快泛五湖船。
题汝阳旅壁（清·徐光第）　　五言律诗　押齐韵	几日装才卸，依然踏雪泥。言驱冀北马，来听汝南鸡。小市镫初试，芳原柳欲荑。春风应笑我，何事厌山栖。
游拈花寺有感（清·徐光第）　　七言律诗　押先韵	凤舞龙飞下九天，拈花两字至今传。千峰隐约危阑外，万柳萧疏落照边。修禊几经名士醉，吐茵曾说相公贤。莲塘花屿今何处，回首山门一惘然。
初冬感事（清·徐光第）　　七言律诗　押豪韵	料峭新寒透敝袍，抚时感触首频搔。禽知雪意凌晨噪，树挟风威彻夜号。岂为乏薪燃《论语》，真须饮酒读《离骚》。近来世事浑难测，莫待亡羊始补牢。
登捍海塘西望杭州诸山（清·徐光第）　　七言律诗　押灰韵	水天渺渺雁流哀，海国冬温霁色开。潮落沙痕连草没，云移塔影过江来。残山一角悲陈迹，强弩三千忆霸才。今古沧桑凡几易，欲因清浅问蓬莱。
