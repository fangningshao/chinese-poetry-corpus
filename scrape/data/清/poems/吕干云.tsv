观虎跑泉（清·吕干云）　　押庚韵	春风习习天始晴，山光四照芙蓉城。诗人宁许俗务萦，寻幽访古不计程。来兹定陵疑蓬瀛，白云野鹤频相迎。一泓遥隔闻铮铮，峰回渐讶琴筑声。高僧飞锡人鬼惊，当年伏虎不使行。虎跑泉出旧得名，须知犹异不日成。泠泠至今千载清，光涵万象常自明。相看彻底如晶瑩，久之渐觉移我情。从人共结物外盟，吾侪如鸟求友生。新诗自己还自鸣，阳崖阴岭茶始萌。古刹幸有三足铛，清腴不减烹琼英。山僧为之四座倾，俗肠尽涤忘利名。尘缘自觉浮云轻，清风两腋时时生。满怀清气何所营，中泠第一有定评。斯泉流品应可赓，爱之不敢濯我缨。他年来此筑两楹，沧浪一勺谁能争。
