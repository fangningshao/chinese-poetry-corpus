水帘（清·陈锡圭）　　七言律诗	水晶风动挂高天，石洞玲珑俯百川。神女香奁临镜罢，山僧锡杖倚云悬。双飞乳燕迷芳草，独耀银蟾隔紫烟。便觉林栖无俗韵，好教户牖发清姘①。
竹栈（清·陈锡圭）　　七言律诗　押支韵	谁向瀼西歌竹枝，天涯迢递路参差。横桥自泻清溪水，曲径遥通绿草池。几道舆梁劳结搆，一川烟雨自迷离。那堪送客春深候，柳色青青匹马迟①。
松关（清·陈锡圭）　　七言律诗　押删韵	连天叠翠护名山，谁辟松阴数亩间。隐映危楼残戍险，参差鸟道暮樵还。昂藏不逐星霜老，倔强潜消岁月间。待看龙蟠风雨夜，依稀百二古秦关①。
蕉屏（清·陈锡圭）　　七言律诗　押庚韵	烟绡雾縠软屏横，好句留题藉管城。画雪司空真可圣，衔杯学士欲逃名。斜分竹色侵庭翠，远拨梅香入梦清。忆我山窗风雨夜，不堪滴沥到天明①。
