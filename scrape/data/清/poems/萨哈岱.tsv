述怀（清·萨哈岱）　　五言律诗　押歌韵	同侪俱不贱，株守独如何。夜月闻鸡舞，秋风拔剑歌。才原怜我拙，事已让人多。惭愧王章妇，相依十载过。
过友人村居（清·萨哈岱）　　五言律诗　押元韵	故人久不见，相访过前村。流水溪边路，藏云树下门。桑麻新雨润，鸡黍古风存。拟卜诛茅地，从君共避喧。
寄怀汉三三兄（清·萨哈岱）　　五言律诗　押麻韵	大被三年隔，长征万里赊。葡萄愁处酒，芍药别时花。上国遥云树，高城急鼓笳。阿兄休内顾，好继李轻车。
岁暮感怀（清·萨哈岱）　　五言律诗　押齐韵	天意寒将雪，争林雀乱啼。孤怀伤岁暮，小立倚楼西。竹叶违良友，梅花忆故妻。所思都不见，愁与冻云齐。
西山道上（清·萨哈岱）　　七言律诗　押尤韵	载得诗囊与酒筹，为乘高兴一探秋。苇残断岸寒惊雁，禾熟荒田晓放牛。野菊黄铺桥畔路，山枫红抱寺边楼。龙潭旧是登临处，不负西风续胜游。
城西行（清·萨哈岱）　　押遇韵	朝出城西门，暮返城西路。风送路旁尘，春老门前树。行客日纷纷，来往无间步。何如抱瓮人，安居守寒素。
摇动石（清·萨哈岱）	蚍蜉思撼树，螳螂奋当辙。物情固不量，物理亦难决。峨峨古田盘，怪石森罗列。小者状磊然，大者势巉绝。中峙苍玉根，攫空岚翠裂。鬼凿旁无痕，神工下有禊。纵使力拔山，一手谁能抉。我来试抚摇，动荡乃不辍。未著祖龙鞭，似听生公说。对之耸奇观，令人欲挢舌。幻象费揣摩，灵踪觑亲切。返步下山椒，夕阳半明灭。
有女（清·萨哈岱）	东邻有女似花枝，十五盈盈学画眉。一朝嫁作贵人妇，未许寻常侧目窥。西家女比花枝好，二十无媒成潦倒。时时对镜起长叹，只恐朱颜容易老。吁嗟乎！春发桃枝秋桂枝，迟早由来各有时。
