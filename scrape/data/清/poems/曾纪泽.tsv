山行（清·曾纪泽）　　七言律诗　押尤韵	禹迹江河万古流，史详华夏略穷陬。秦皇无术求三岛，邹衍凭空撰九州。南北自教鹏运海，古今非复貉同丘。望洋向若嗟何补，且遇青山汗漫游。
次韵答李六容（清·曾纪泽）　　七言律诗　押鱼韵	穷荒无雁只爰居，系帛遥传海上书。小隐知君非忘世，远游怜我似逃虚。梦魂楚水吴山里，诗兴寒烟宿雨余。与子忽分蛮触角，人生何处问乘除。
寄怀李六容兼柬香岩（清·曾纪泽）　　七言律诗　押文韵	鸾皇戢羽豹藏文，剑阁山头湘水濆。两地酒尊同酩酊，十洲棋局任纷纭。乘槎误觅支机石，杖策新成出岫云。妒杀蘧园高卧叟，何年水竹遣平分。
八月十五日夜森比德堡对月（清·曾纪泽）　　七言律诗　押豪韵	祆庙园楼百仞高，梵钟清夜吼蒲牢。见闻是处驼生背，官职无名马有曹。明镜喜人增白发，奚囊搜句到红毛。冰轮何事摇沧海，去作长天万顷涛。
杂感（清·曾纪泽）　　七言律诗　押鱼韵	廿年稽古注虫鱼，搜括嬴秦劫火余。为考谐声类隔术，兼通画革傍行书。九千文字成嚆矢，十万程途骋传车。安得上林亲射雁，羝羊未乳返吾庐。
无题（清·曾纪泽）　　七言律诗　押支韵	春尽寻芳自怨迟，故为骄蹇正情痴。瘦留丰态涡双颊，笑带啼容蹙两眉。琼拌脂缸珠拌粉，金镶兰药玉镶芝。昌阳香溢盆池外，过院东风未尽知。
