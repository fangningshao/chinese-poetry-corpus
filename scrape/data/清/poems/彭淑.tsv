守风大孤山怀谢让堂（清·彭淑）　　五言律诗　押阳韵	美人隔秋水，白日淡湖光。岸远蝉声细，天高雁影长。晴波卷霜雪，别浦入青苍。忆尔一尊酒，篷窗咏夕阳。
晚泊九江（清·彭淑）　　五言律诗　押庚韵	寒碧一江横，斜霞向晚晴。秋深元亮里，潮落灌婴城。暗浪摇镫影，回风带雁声。芦花湓浦岸，枨触去年情。
傅靳溪山行（清·彭淑）　　七言绝句　押微韵	信美山中采蕨薇，麦田惊起野鸡飞。东风似遣知春晚，乱洒桃花上客衣。
黄州忆章门诸子（清·彭淑）　　七言绝句　押尤韵	大江春水拍天流，万顷波中一叶舟。南浦故人相忆否，斜风细雨过黄州。
摸桩行（清·彭淑）	夜半黑风吹怪雨，前驱豺狼后猛虎。鸺鹠啸群作人语，妖狐头戴髑髅舞。犬不吠，鸡不号，鬼伯叩门求其曹。以火来照挥霜刀，杀人如草无喧嚣。东邻杀尽西邻及，问客何来开门揖。千门万户排闼入，男妇骈头但柴立。尸骸撑拄如丘山，祝融入夥飞炎烟。以人为烛光灼天，群魔血牙饱腥膻。千牛炙，万石倾，上马扪腹腹彭亨。平原广广纵且横，不闻哭声闻笑声。摸桩摸桩在何处，千村万落条条路。白莲花死不回顾，摇旗打鼓前头去。
