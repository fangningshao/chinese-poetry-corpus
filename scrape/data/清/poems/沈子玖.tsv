题谢孝子东纬先生侍疾图（清·沈子玖）	人生至性坚金石，忠孝心源磅礴积。谢家奕叶绍箕裘，笃厚流光绵世泽。先生艺苑夙流芳，庆溢兰陔喜气长。方幸春晖绵爱日，斑衣舞綵晋霞觞。萱闱翠幔添寒色，悫慎护持尽心力。愿以精诚格彼苍，香焚午夜愁如织。沈沈卧病几经秋，汤药评量未稍休。秋蟀春鹒忙里过，牧羝人落节旄头。虞山章子工六法，惨淡经营神理洽。好事流传入禁中，九重丹诏传来霎。噫吁嘻，年来孝行久沉沦，骨肉相逢等路人。读公此图省公意，好垂矩范仰千春。
