铁枪歌（清·胡正基）	铁枪归，铁枪归兮人不归。枪本经历手中物，用以杀贼如点笔。关索岭云接烽烟，狆苗蚁集盈万千。死守粮台誓报国，挺枪一呼率众先。相距七昼夜，杀伤互枕藉。力尽无援兵，慷慨气不下。回顾残卒有几人，木石又戕我同寅。可怜孑立难转斗，掷枪付仆甘殒身。仆负此枪报大府，悬赏求尸幸未腐。僵卧山坳深堑中，尚握空拳髯奋怒。寂寞城南武侯祠，一棺谁奠酒一卮。谁何记室今安之，有子间关冒锋镝。见枪大恸几欲绝，八千里路枪同挈。六月归舟抵汉塘，铁枪红缨风飘扬。呜呼！柩归枪亦归，枪归谁云人不归。
