采桑秦氏女（清·刘岩）　　七言律诗　押文韵	倭髻明珠缃绮裙，钩将沃若叶纷纷。千人坐上夸夫婿，五马车边笑使君。洛水但闻歌闭月，巫山惟见赋行云。罗敷本是邯郸女，能遣桑中似《汝坟①》？
杂诗（清·刘岩）	抛金似泥涂，不如富购书。有书堆数仞，不如读盈寸。读书虽可喜，何如躬践履。积金不积书，守财一何鄙！书多弗能读，贾肆浪奢侈。能读弗能行，蠹枯成敝纸①。
杂感（清·刘岩）　　押庚韵	凶器古有兵，高品古有名。兵凶不可黩，名美不可争。赫赫鬼神心，恶杀兼恶盈。穷兵祸自毙，矜名身自倾。二者同一机，盈乃与杀并。惟寂与惟寞，所以全厥生①。
哭家西谷侍御（清·刘岩）	我本江东产，君乃渭北人。二纪聚京国，情若同胞亲。两家有娇儿，盈盈掌中珍。齿发过半百，得嗣皆艰辛。惓言双稚子，永好为弟昆。君魂游泰岱，輀车返西秦。我儿泣呱呱，君儿泪沄沄。婴孩离且痛，何况我与君。生别且不忍，何况死生分①？
与履安夜话（清·刘岩）	空墀雪未消，寒酌人初醒。穷冬岁欲徂，不觉增酸耿。离逖十年心，凄清一灯影。泥途子在屯，羁絷余蒙眚。日月悬高天，波澜起眢井。良朋翳岂无，古义夙所秉。破胆倚平生，掉臂咤俄倾。袖短展莫长，灰残嘘亦冷。非子谁慰怀，使我日延颈。患来悔近名，老至忆幽并。宿诺焉可孤，相期问清颍①。
赠人（清·刘岩）	邹阳休上书，缧绁非所耻。祸虽如风飙，义命有根柢。次公从长公，讲经狴犴底。闻道在崇朝，夕死亦可矣。刑以惩小人，怀之在君子。匕鬯苟不隳，何妨惊百里。委运与思愆，并行正相倚。古人大业成，皆自忧患始。
病中杂诗（清·刘岩）	兔魄晦乃光，尺蠖屈乃伸。众顺死之辖，诸逆生之门。聋者目善视，瞽者耳善闻。缺一得专一，用志斯不分。困尔以疢痗，加之以艰辛。谁悟天地意，无恩乃殊恩①。
挽徐泰初（清·刘岩）　　押麻韵	病中决归计，预以书报家。妻儿怀征人，夜夜占灯花。不望印悬肘，不希金满车。妻愿见阿夫，儿愿见阿耶。骨肉苟得完，长饥又何嗟。宁知忽弃捐，旅魂栖天涯。
天台万年藤杖歌（清·刘岩）	金庭洞天高冥冥，悬崖峭壁垂苍藤。风饕雪啮雨淋沥，孕藏夔魍遭雷霆。九峰一万八千丈，兜络石骨撑天青。天台仙人挥玉斧，斫断一枝手中拄。出洞入洞拨痴云，上山下山鞭馁虎。我昨五岳恣游遨，扶持两脚欺猿猱。东坡铁君已绣涩，少陵桃竹难坚牢。可怜形质癯然瘦，经历千年始成就。五百为春五百秋，应与大椿禀同厚。只今九节八尺长，模状依稀老耆旧。一生耻傍博山侯，伛偻省中笑灵寿①。
