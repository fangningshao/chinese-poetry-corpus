秋夜（清·徐继畬）　　五言律诗　押微韵	夜永难成寐，将眠又启扉。疏星低入树，凉露暗侵衣。忧国惭无分，悲秋客未归。闷来还剪烛，诗笔为频挥。
闻客谈南中事（清·徐继畬）　　七言律诗　押真韵	游魂尚未脱黄巾，千里江流映碧磷。淮蔡何人方李愬，浔阳犹自阻卢循。萧条林木巢春燕，咫尺清波悯涸鳞。八载宵衣劳圣主，徒闻送喜万方频。
太行绵亘上党之东险隘林立述其在潞安境内者示朱生甫（清·徐继畬）	太行走北干，山势何巑岏。河内与上党，两界起峰峦。潞州扼其吭，形胜留不刊。壶关汉名县，大河流急湍。新旧两窟窿，五丁凿奇观。其北为玉缺，高岭路纡盘。桃花隔两园，斗绝不容攀。林虑近可接，望之云漫漫。再北为潞城，虹梯空际蟠。鸟道回百折，投足欲走丸。樵苏尚彳亍，何人敢据鞍。奇险由天造，一夫可以完。下有芣兰岩，峨峨石剑攒。岝崿怖行旅，群吟《行路难》。黎城古建国，《式微》诗欣叹。东瞰吾儿峪，壶口旧安澜。雄关有遗址，雉堞半凋残。坡陀高数仞，山涧纡且宽。地利无可恃，常忧兵力单。楸园与石背，要隘烦控抟。行行渡漳水，古道走邯郸。我行来乘鄣，被命试师干。请缨虽有志，无如气力殚。聚米愧未能，括地借诗坛，伫闻吴楚捷，环瀛普乂安。
