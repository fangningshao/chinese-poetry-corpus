鉴园遣兴集句（清·奕欣）　　五言律诗　押江韵	积感深于海，抛杯泻玉缸。山公能饮酒，谢守但临窗。星转银河夕，风欹翠竹矼。未霜荷已败，溪鸟不成双。
七弟二十寿辰（清·奕欣）　　七言律诗　押阳韵	名园蔚秀绚秋光，寿客筵开菊正黄。廿载埙篪同砚席，九霄雨露浥琼觞。平原笔力能穿纸，小谢诗才更擅场。圣主恩深垂念切，一编《花萼》许联芳。
易州道中咏怀古迹五首用杜工部韵（清·奕欣）　　七言律诗　押删韵	凄凉百战疮痍地，亘古英雄草莽间。风韵萧萧生易水，云阴漠漠拥燕山。铜驼历劫观兴废，鸿雁忘情自往还。万壑千岩环崱屴，乱峰高耸紫荆关。
琉璃河口占（清·奕欣）　　七言绝句　押先韵	山尖霮䨴含青霭，林外苍茫罨晓烟。两岸荻花秋瑟瑟，数行雁字点晴天。
赠李少荃相国集句十二韵（清·奕欣）　　五言排律　押东韵	霁景牵诗兴，氤氲暖碧空。花光晴漾漾，春气又融融。霖雨思贤佐，天人得大通。多才兼将相，旌节屡西东。玉勒浮云骑，金鞍明月弓。钧衡持国柄，豪杰自牢笼。坐见威棱洽，夷情草偃同。定功彰武事，非是为獯戎。晤语方明志，邕言让在躬。剧谈推曼倩，饮酒忆陶公。达士心无滞，吾生学养蒙。愿陪歌赋末，下曲本难工。
新秋集句（清·奕欣）　　押庚韵	鸟临窗语报天晴，冰簟银床梦不成。万物尽一作并。遭风鼓动，一生长共月亏盈。时沽村酒当轩酌，自与烟萝结野情。试上层楼情入骨，蝉移高柳送残声。
