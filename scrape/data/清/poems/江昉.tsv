桐江杂诗（清·江昉）　　七言绝句　押麻韵	重冈复岭锁烟霞，林静风微鸟不哗。谁道仙源无路入，落红流出涧中花。
常王孙种菜歌（清·江昉）	卷绿色芳心，春风吹不碎。故侯五色瓜，王孙一畦菜。王孙本自开平家，运逢百六良可嗟。万事消沈付云水，百年带砺成空华。帝城金粉归何许，山鬼年年哭风雨。金齑玉脍相公家，紫藓苍苔孝陵土。故垒萧萧芦荻秋，石头城上月如钩。路人犹指王孙菜，江水茫茫去不休。
栖灵寺（清·江昉）　　押阳韵	好风助帆席，乘流溯沧浪。畅此澹荡怀，焉问去路长。白鸟点空碧，导入云水乡。遥睇林木古，岩壑含青苍。
