观音门舟夜（清·陈长生）　　五言律诗　押青韵	落日金陵渡，轻帆此暂停。水流三楚碧，烟锁六朝青。渔火殊明灭，沧波入杳冥。夜长人未寐，篷底漏疏星。
初夏（清·陈长生）　　七言律诗　押文韵	虚堂瑟瑟度南薰，炷尽沈烟散午芬。沸鼎茶声疑作雨，隔帘花气欲生云。呕心句少吟逾苦，信手棋多败亦欣。小倦不须寻素簟，碧阑干外坐斜曛。
夹竹桃（清·陈长生）　　七言律诗　押萧韵	秾华烂漫不胜描，却爱迎风翠影摇。地拟渭川生锦浪，人来湘浦泣红潮。尽教绰约贞常抱，为报平安恨始销。知有凌霄清节在，不须错认董娇娆。
春园偶赋（清·陈长生）　　七言律诗　押阳韵	卖饧声里日初长，春满閒庭花事忙。楼外软风莺梦暖，篱边疏雨蝶衣凉。碧桃重似垂头睡，红药残如半面妆。看尽韶光应不倦，题诗长倚小回廊。
黄陵庙（清·陈长生）　　七言律诗　押虞韵	苍凉古寺俯明湖，芷屋椒堂事有无。未辨芳魂来澧浦，空传清泪洒苍梧。花深绀殿飞蝴蝶，月冷青山叫鹧鸪。莫向汀洲寻翠佩，湘南到处长蘼芜。
长干曲（清·陈长生）　　五言绝句　押先韵	侬住长千里，离愁动隔年。生憎门外柳，不系九江船。
春日信笔（清·陈长生）　　七言绝句　押齐韵	软红无数欲成泥，庭草催春绿渐齐。窗外忽传鹦鹉语，风筝吹落画檐西。
秋江晚行（清·陈长生）	落日下江浔，暝色在高树。渔镫生远岸，历乱不知处。微闻柔橹声，又绕芦洲去。
花朝曲（清·陈长生）	去岁花朝花已落，十丈残红飘绣幕。今岁花朝花未开，春风不到蛾原来。蛾原已作经年住，欲觅春花无觅处。空馀芳草绿萋萋，愁说王孙从此去。王孙欲归归得无，孤镫深夜听啼乌。此时却忆故园柳，绿到门前第几株。遥知柳绿无人折，都为年年不知别。今朝洒酒酬花神，定祝春花堆似雪。春花似雪不归家，却看他乡雪作花。莫怪花神无赖甚，不移春色到天涯。
