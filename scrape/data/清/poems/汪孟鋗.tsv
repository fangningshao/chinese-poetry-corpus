赠郭昆圃解元（清·汪孟鋗）　　五言律诗　押真韵	曾过垂帘肆，偏逢垫角巾。文章工眊氉，仆马苦逡巡。翠发丹颜日，寻山问水身。三头应属尔，温饱笑人人。
京口夜望（清·汪孟鋗）　　七言律诗　押虞韵	铁瓮秋风尚忆吴，古来项口势雄孤。枫林色好迷烟雾，雁阵声寒乱舳舻。离立髻鬟堪北顾，横陈衣带只东趋。夜镫如昼凭阑乍，城郭扬州得见无。
喜柘坡至（清·汪孟鋗）　　七言律诗　押东韵	日日西山翠扫空，岂知我友在山中。人言河汉宜清浅，秋近重阳未雨风。何代石经刊不朽，一时芒屦悔难同。退寻自是关胸次，无碍京尘拨面红。
为陆守之题尊甫寒山旧庐图次张文端公韵（清·汪孟鋗）　　七言律诗　押尤韵	一篇故相迹镵邱，乞和而今遍贵游。谲委欲翻千尺瀑，嵚岑更上一层楼。再传木石完无恙，五载云烟驶若流。此境此人殊足乐，斯文斯画迥生愁。
题七姬权厝志后（清·汪孟鋗）	魏公席卷弁山来，赤龙船烧心胆灰。飞炮忽碎丞相首，荥阳左丞何为哉。七姬自是良家子，仓皇兵入姑苏里。君受国恩应自理，妾受君恩尚何俟。一者先行余尽起，徘徊揽帨今生已。此时贵主知安在，此际焚骸泪如水。西门掩袭又潜奔，东城藁葬谁重徙。巾帼由来愧丈夫，终随降将掷戈殳。齐云楼下通天火，玉殒兰摧恨不殊。钟繇之书埋百年①，摩挲一再重惘然。吁嗟乎，庙无觚棱冢无突，上虞孝，溧阳贞，后先永永铭坚石。
送谷原之太平（清·汪孟鋗）　　押荠韵	伊人爱江行，越舲唤平底。霜风挫倒生，尚有树如荠。渺想滴翠轩，主情厚兄弟。亦知季女饥，岂必余禄米。留连感萸菊，九井秋容洗。白仙岛亦佛，墓棘见应涕。芜湖西北流，逆溯此程递。斗酒照寸心，今宵足且抵。
奉常金桧门姑丈招饮论诗有作（清·汪孟鋗）	黄花满径秋萧瑟，太常斋期日复日。不斋呼我同醉醒，论诗挥霍惊户庭。新诗句法出有自，烟水凡间全吐弃。自叹倔强不谐俗，我谓蕴藉尽如意。枯肠沃酒须淮渑，才薄敢与夸代兴。别裁往往出心得，益勿克违龟十朋。霜风拂拂上陵去，敝箧空囊属徒御。健句携归得神助，欲索解人谁殆庶。炰羔烹鹿莫匆遽，诗中至味我先饫。
友人南归作家书（清·汪孟鋗）　　押寒韵	封罢开封泪满弹，夜窗梅雨逼镫寒。到头剩有平安在，信笔方知慰藉难。好友多情烦再索，痴儿解事定争看。诗成亦拟邮筒村，得句从来胜得官。
天津查俭堂分守庆远重建龙溪黄文节公祠赋寄（清·汪孟鋗）	天津查君今豪士，权守蛮荒天所使。文章政事到古人，能使古人今不死。谁遣涪翁住南楼，赤脚承溜不言愁。楼前杜鹃叫钩辀，何时金鸡赦九州。生来羁管死恋留，部民献地庙祀修。嘉定以后兵燹改，丹霞不作此心在。云兴雷集倾一时，山高水长望千载。诗人万子君故知，妙赋南池工部祠。吾家仲弟才亦横，生好公诗如性命。假若二子在世间，定有杰句发天悭。题成欲寄重欷歔，万里遥酹愁云山。
