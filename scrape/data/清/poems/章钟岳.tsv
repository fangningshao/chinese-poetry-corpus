读怡园主人作，勉成四绝，录请哂政（清·章钟岳）　　七言绝句　押支韵	梅菊从来不共时，如何犹挺傲霜枝。孤芳岂有争春意，为待骚坛第一期。
送王云裳大令去任，即次留别诗韵（清·章钟岳）	我惜良有司，一朝解组去。临行张别筵，欲饮无欢趣。忆自经兵燹，百废俱未举。譬如皮不存，焉能使毛傅。及公绾县符，疮痍犹蔽路。公谓谋休养，水利必兼顾。若夫害马者，去之任毁誉。求治不宜急，急其所当务。愧我疏野性，夙未通情愫。昨始识荆州，茅塞得新悟。今读先生诗，冲淡涤尘虑。为语诸同盟，什袭珍斯著。
忧旱一首呈怡园主人，即用主人喜雨诗韵（清·章钟岳）	天时苦旱已累月，雷不发声电匿迹。欲凭神牒召龙神，大霈甘霖下膏泽。谁道神龙是卧龙，千呼不出龙宫宅。簇簇秧苗半槁枯，可怜愁蹙三农额。三农无计相旁皇，泥首乞天助将伯。然而天意殊茫茫，不把天机预关白。我思昔日明社墟，连岁灾祲千里赤。老弱沟壑壮四方，鸷鸟盘空鹰振翮。尽胁饥民起揭竿，空劳天子虚前席。为丛驱雀渊驱鱼，此中岂是人谋力。方今蛮触十馀秋，干戈扰攘无宁刻。郁为戾气伤天和，无怪天人相捍格。一夫不获谁之辜，况乃百夫无一获。省中昨下官书急，索粮如索逋逃客。那管寅年与卯年，万取千焉千取百。杞人忧天人笑痴，我为忧时愁未释。一线之望寓生机，只此区区数晨夕。安得力士倾天瓢，须臾平地水深尺。纳税输征裕饷源，长官始负保民责。有朝霖雨破空来，扶犁我亦甘从役。
