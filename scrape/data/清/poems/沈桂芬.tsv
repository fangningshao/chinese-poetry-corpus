题明周忠毅墨迹即用公感事诗韵（清·沈桂芬）　　七言律诗　押元韵	一卷松陵稿仅存，前贤手泽重彝尊。栽花东浙留遗爱，削草南台答圣恩。早料长蛇能起雾，可堪缇骑遽临门。孤忠岂为成名地，执简频年枉叩阍。
题采芝图（清·沈桂芬）　　七言律诗　押阳韵	松涛谡谡午风凉，曹阮溪边日月长。镜里朱颜非醉酒，镫前白发已思乡。布衣芒履还山健，菊蕊芝英满地香。指点烟峦三十六，黄云如海一身藏。
题襄阳吏隐图（清·沈桂芬）　　七言绝句　押侵韵	鹿门翠色指遥岑，记得来时秋正深。鸡犬桑麻无限好，勤劳那识使君心。
题恭邸朗润园图十六韵（清·沈桂芬）　　五言排律　押阳韵	治佐唐虞盛，亲贤誉望彰。枢机参密笏，朝野庆明良。夙夜诚无懈，委蛇度有常。天怀钦洒落，道味饫深长。竹院风驱暑，荷亭雨送凉。地真筼号谷，人称芰为裳。至乐何难得，先忧不敢忘。埽尘清玉宇，洗甲挽银潢。帏幄筹方亟，林泉兴未遑。心缘虚受益，行以洁成芳。作则宏延揽，披图永写藏。升廷勤采干，入室静闻香。华实同衔佩，艰难矢赞襄。挥毫工寄托，读画细推详。学问资磨琢，澄清待激扬。日新君子业，千载仰辉光。
