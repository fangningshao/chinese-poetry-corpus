秋燕（清·曹庭栋）　　七言律诗　押侵韵	如客漂摇不自禁，落花故巷尚追寻。疏帘清晓差池影，细雨黄昏去住心。舞遍空庭人寂寂，语残凉梦月沈沈。郁金堂上惊秋蚤，愁绝双栖伴独吟。
边月（清·曹庭栋）　　七言律诗　押微韵	营门猎火夜深稀，一镜初悬霜乱飞。荒碛到天人影小，翔云连海雁痕微。牙旗暗闪严金钥，毳帐孤开冷铁衣。无相封侯空忆得，龙沙万里奉清辉。
陈贤良隐居（清·曹庭栋）　　七言绝句　押东韵	溯洄渺渺挹清风，遥在篁墩东更东①。想得柴门烟霭里，白牛闲卧绿杨丛。
遁溪（清·曹庭栋）　　七言绝句　押支韵	胜国风流宛在兹，残山剩水忆栖迟。剧怜仲膝须眉古，鳞月堂前话旧时。
梅花渡（清·曹庭栋）　　七言绝句　押庚韵	香雪消残烟草平，鹭行桥畔鹁鸪鸣。小轩易地听春雨，寒瘦一枝墙角横。
西村（清·曹庭栋）　　七言绝句　押真韵	锡类恩沾殇后身，松楸交映石麒麟。未知绳武今何似，惭愧青衫拜墓人。
查家荡（清·曹庭栋）　　七言绝句　押先韵	滩头卜筑谁家屋，渺沔澄波以姓传。莲叶尽消芦叶长，数声渔笛咽秋烟。
瑞竹居（清·曹庭栋）　　七言绝句　押真韵	压架香添滴翠新，背时残朽咤回春。烟枝风叶无多景，珍重栽培待后人。
外弟郭和叔自涿州来话旧为赋短歌遥呈外舅竹溪先生（清·曹庭栋）	闻君千里至，惊喜屣为倒。接面未一揖，先问阿翁好。阿翁别我五载强，拂衣卜筑西山旁。滚滚岁月蛇赴壑，应知添得须眉苍。闭门人事了不扰，临池却费闲中忙。日日擘窠写大字，臂挽弩弓双曈张。雄心豪气逼年少，咄咄自叹余热肠。幽栖未断终老计，白云红树增苍凉。噫吁嚱，人生得一闲，万事莫与敌。富贵祇从想像佳，况翁一一都身历。归休乎，勿复疑。朝衫改制田夫衣，春泥滑滑躬锄犁，青葱满畦菜甲肥，呼酒一醉情熙熙。祝翁乐此终不移，太平亦有贤之遗。狂言莫讶多横溢，此意缠绵藉君述。有人问讯阿翁家，指点西山山桃花。
