由淳安入歙（清·吴衡照）　　五言律诗　押尤韵	群峭摩天立，青围一水流。沙垠潜辟路，石罅窄通舟。碓急争风晓，滩危挟雨秋。险夷随上下，那得比浮鸥。
归安学署访端木鹤田（清·吴衡照）　　五言律诗　押尤韵	轻舟偶来访，学舍小于舟。相见忽相笑，一官冷不休。鸥波亭子地，遗迹擅风流。买醉看山去，狂歌天地秋。
秋过济南与舍弟子校同游大明湖越五日而别（清·吴衡照）　　七言绝句　押先韵	秋柳题痕二百年，祇今湖水碧于烟。诗人一代斜阳外，间煞亭西弄笛船。
宿韬光庵（清·吴衡照）	纵步蹴鸟脊，惊回幽篁鸣。却顾所历径，一步一峥嵘。阴崖白日晃，倒射两睫青。乐此深山中，泉水长泠泠。何不向石室，调琴和松声。松声与琴声，并入泉声听。人间静住福，孰与兰奢争。苍然巢枸坞，日暮愁攀登。
游南山（清·吴衡照）	一洞豁然敞，一洞窈然曲。愁猿不敢啸，倒挂白蝙蝠。日色秋苍凉，余映散岩谷，混沌凿不死，妙手剜其腹。中空嵌玲珑，乱占莓苔绿。我来白云飞，我去白云宿。一我一白云，都在石佛目。南山胜绝处，烟霞与石屋。一洞泉洞洞，遗声听水乐。
入云栖坞（清·吴衡照）	江水流不到，崖根袅成路。竹叶阴深沈，鸣禽叫啸赴。自为小村落，安禅结茅住。土室蜗曲盘，香龛燕分护。空际落疏钟，冷翠飒如注。泉响四围答，经声出高树。手把青松枝，招提澹容与。僧雏不解事，开窗放云去。
竹笕（清·吴衡照）	断竹复续竹，通水妙用笕。我行入山中，清泉正迤衍。绝似汞泻地，好在肉贯弗。奚翅符半剖，横陈界翠巘。衔尾接奔赴，刳节纵流转。回合曲斗笋，层折迭导窾。吞纳既汩汩，疏引但宛宛。俯注承似仰，近给供自远。初疑内外蛇，斗罢互息偃。岂意调水法，尽头各弥满。智笑辘轳拙，力患桔槔短。昼夜响不停，天机信非浅。钩连灌疱湢，恰称高僧懒。傥然变作酒，便当碧筒卷。
