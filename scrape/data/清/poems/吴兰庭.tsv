过文石山房有感牧园先生（清·吴兰庭）　　七言律诗　押尤韵	安昌弦管最风流，池馆荒凉几度秋。岂有虎贲怜北海，空余马策恸西州。他年国士谁青眼，此日书生已白头。瓠落自惭知遇厚，一尊重与酹松楸。
韩信岭（清·吴兰庭）	一径走峻阪，崖壁若环卫。行行渐幽黯，如入永巷内。日御历线天，见午不见未。乱山鲜木石，蠢蠢惟积块。堆阜忽俯瞰，突兀压我背。脉疏质已离，砉然恐其坠。势险比岩墙，疾驱思纵辔。却怪绕马首，抗行断复缀。保无或偶然，适与祸机会。颇闻汉韩侯，奋迹致高位。一蹶中危法，乃为儿女卖。讵伊非英豪，良由昧进退。即今吊荒冢，行客发深慨。懔懔抱微躯，羁孤弥自贵。
雀鼠谷（清·吴兰庭）	土炕冷无烟，夜分气凄恻。启户整行装，一庭霜月白。跨马行数里，依稀见曙色。迤逦冠雀津，夹立积铁壁。汾流出中间，束缚益荡激。阁道亘崖半，偪仄瞰不测。前驱振金铃，后骑蹑其迹。登降递隐见，不离一水侧。我生阅奇险，剑栈曾未识。心揣将无同，顾步丧精魄。造物何恢恢，设此观人力。古来几雄才，长驱遂奋戟。废兴迭相倚，所恃非阻厄。行客独踌躇，蹙蹙安所迫。
