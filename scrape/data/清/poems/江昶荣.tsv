逾限被议自蜀旋里留别诸同寅之ㄧ（清·江昶荣）　　七言律诗　押阳韵	忽闻姓氏挂弹章，捧檄西来梦不长。廿载功名如画饼，一肩行李剩诗囊。同城作客情难别，干禄荣亲愿未偿。此事何须骚首问，九霄云外色苍苍。
逾限被议自蜀旋里留别诸同寅 其二（清·江昶荣）　　七言律诗　押支韵	携手长亭折柳枝，相逢巴蜀忽相离。风尘有债儒冠累，天地无情仕路歧。逾限非关民社事，去官偏遇圣明时。登楼王粲吟怀苦①，万里归心托子规②。
登恒春南城楼（清·江昶荣）　　七言律诗　押尤韵	城外层峦城上楼，南来有客此勾留。龙潭水浅田园在，猴洞亭高石径幽。扑面凉风疑异候，关心明日是中秋。披荆斩棘非容易，只望贤能百里侯。
