江上（清·陶锐）　　七言律诗　押支韵	秋雨秋风客棹迟，放船好趁晚晴时。青山断处见僧寺，红树丛中出酒旗。刈稻人归携䆉稏，卖鱼船去载鸬鹚。明霞点缀澄江景，欲和当年小谢诗。
紫云宫题壁（清·陶锐）　　七言绝句　押灰韵	水落滩声走怒雷，僧楼门面峡江开。山云忽起天乍暝，一十二峰飞雨来。
鹰山（清·陶锐）	连山姿飞腾，万状纷罗萃。其中踞苍鹰，森然欲离地。石骨露细筋，峰铓磨利翅。狐兔失窟穴，鸠鹊凛然退。我来及早春，飒飒高秋气。乱流走白沙，寒草少青翠。侧足不敢扪，摘绦疑可试。化工妙写生，肖物神奸备。舆图考未详，支筇聊适意。他时风雨来，毋令鞲脱臂。
