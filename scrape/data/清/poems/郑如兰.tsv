题家毓臣广文鹏云吟稿（清·郑如兰）　　五言律诗　押东韵	踪迹半天下，烟云一卷中。马群空冀北，鸿爪遍江东。山贼呼灵运，诗人画放翁。乘槎来海上，光射斗牛宫。
鲁惠泉内史以巧月十七日招饮敝园时值悬弧赠诗和韵（此诗又载吴幅员《台湾诗钞》、陈汉光《台湾诗录》。 ）。（清·郑如兰）　　七言律诗　押真韵	敢云此地绝嚣尘，洒落如君信可人。啸傲园林过盛夏，唱酬歌曲拟阳春。山斋径辟三三曲，海屋筹添一一频。千里神交原夙契，岂惟杯酒日相亲。
酬陈瑞陔贡士浚芝书怀索和（此诗又载林文龙《台湾诗录拾遗》）。（清·郑如兰）　　七言律诗　押侵韵	绿章连日乞春阴，为护名花小院深。击钵有声皆戛玉，投囊无句不堆金。湖山千里供舒啸，风月双清助朗吟。坡老肚皮何处合，肯招时辈共谈心。
北郭烟雨 （此诗收于郑鹏云《新竹县志初稿》，又载陈汉光《台湾诗录》）。（清·郑如兰）　　七言绝句　押歌韵	园开北郭好吟哦，和雨和烟诗思多。杨柳千条蕉数本，商量淡墨画如何。
北郭烟雨（此诗又载郑鹏云《师友风义录》、蔡汝修《台海击钵吟集》、苏子建《堑城诗荟》）。（清·郑如兰）　　七言绝句　押东韵	酿花时节雨烟笼，浓绿深青衬浅红①。观稼水田惊鹭起，杖藜人立画图中。
月下看剑 （此诗又载郑鹏云《师友风义录》、蔡汝修《台海击钵吟集》、苏子建《堑城诗荟》）。（清·郑如兰）　　七言绝句　押寒韵	空庭如水露团团，斫地高歌把盏看。触我雄心齐起舞，霜华气迫月华寒。
题武陵桃源图 （此诗又载郑鹏云《师友风义录》、赖子清《台湾诗醇》、《台海诗珠》、苏子建《堑城诗荟》）。（清·郑如兰）　　七言绝句　押阳韵	数家鸡犬水云乡，隔断红尘路渺茫。洞口桃花自开落，不知人世几沧桑。
叶声 （此诗又载郑鹏云《师友风义录》、蔡汝修《台海击钵吟集》、曾笑云《东宁击钵吟前集》、高火顺《卅韵诗钞》、苏子建《堑城诗荟》）。（清·郑如兰）　　七言绝句　押尤韵	万籁萧然景已秋，繁音飞递上高楼。庭柯也解伤迟暮，并作西风一夜愁。
自吟拙作因有所怀用香山原韵（清·郑如兰）　　押支韵	人生贵适意，安用妄营为。汲泉品佳茗，兴到便吟诗。诗成不雕琢，一任人嘲嗤。或题招隐句，或裁游仙词。时时自吟咏，悠悠寄所思。所思在古人，古今不同时。韦柳与元白，夙昔梦见之。虫鸟鸣天籁，春秋各有司。问我何为者，我亦不自知。
