绝命诗（清·赵景贤）　　五言律诗　押支韵	岂待孤城破，方嗟力莫支。从来畺守义，敢以死生辞。乱刃交挥处，危冠独坐时。相持不相杀，鼠辈尔何知。
辛酉十月有感而作（清·赵景贤）　　七言律诗　押尤韵	自亲矢石又经秋，多垒空增四国忧。病骨支离仍乘障，豪情慷慨独登楼。一腔热血从何洒，万姓生机尚可谋。桑梓安危桑上计，迨天阴雨要绸缪。
冬夜偶成示温次言（清·赵景贤）　　七言律诗　押萧韵	空城木叶晚萧萧，午夜风声似听潮。无寐一编镫自照，高吟百瓮酒能消。哀时王粲词偏美，避地梁鸿迹已遥。不用登楼频望远，青磷白骨遍皋桥。
