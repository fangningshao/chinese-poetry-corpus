送外君赴江西金学使幕（清·戴韫玉）　　五言律诗　押真韵	目送洪都去，临分最怆神。夷犹江上棹，珍重客中身。汲古绠非短，量才尺自均。芙蓉虽入幕，只恐旅愁新。
旅魂入梦忽得雁剪分波月鱼惊晒网船二句为足成之（清·戴韫玉）　　五言律诗　押先韵	野花横略彴，片影自娟娟。雁剪分波月，鱼惊晒网船。好山当野岸，怪石遏流泉。眺望空濛里，时生薜荔烟。
送张氏表妹之京师（清·戴韫玉）　　七言律诗　押蒸韵	城南相送暮寒凝，苦爱风流咏絮能。璃匣关情随画舫，珠帘飞梦绕红镫。裁书不惜鱼频寄，拔宅谁将鼠共升。此别京华多韵事，蓝田日暖泮春冰。
桃花残后慨然有作（清·戴韫玉）　　七言绝句　押侵韵	转眼残红覆水浔，可怜结子未成阴。沿流不是轻阴薄，春雨春风力不禁。
家大人改官浔州恭赋送别（清·戴韫玉）	忽传恩诏出丹墀，出守浔江路险巘。十载劳民心似水，一身去国鬓如丝。浪花荡漾朱旗卷，帆影翩跹碧橹移。谪宦情深湓浦月，登楼梦逐岭头枝。俸钱散去谋生拙，乡井句留饮饯迟。达命不须嗟李广，望尘无复避元规。影形固是周旋久，寒燠难期童仆知。红泪纵横愁远道，白云缱绻忆当时。自怜识字原非福，为说投荒更足悲。翘首天涯转征旆，行厨洗手进琼枝。
