秋日郊行（清·黄培芳）　　七言律诗　押删韵	平芜落落野烟环，稻获云空指顾间。隔岸人呼秋水渡，倚楼僧看夕阳山。霜高鹰隼凌霄健，风淡牛羊出牧间。行处漫倾村店酒，帽檐插得菊花还。
奉赠郑侍御贯亭先生（清·黄培芳）　　七言律诗　押灰韵	天南正气著兰台，松桂林中见雅材。骢马乍从京国返，素车旋别故山来。朝端风度张金鉴，海内文章董玉杯。梓里苍生皆引领，仁言还望泽蒿莱。
三到罗浮口号（清·黄培芳）　　七言绝句　押灰韵	名山似约我长来，四百芙蓉拂面开。傥遇麻姑话尘世，三番清浅见蓬莱。
海天吟（清·黄培芳）	南溟万古滔滔流，中有三山日照之神洲，仙人骑鲸欻隐见，破浪忽到东南头。铁城锦水一都会，群山万壑开遐陬。七星峰上琼花发，五桂岩边琪草幽。疑从十洲三岛分此境，离离员峤波间浮。金屑垣，桂花村，何须秦时桃花源。我住花村最深稳，夜夜海月照我门。珊瑚宝树出海底，明珠簸弄蛟龙吞。天风吹月海山白，仙人与我倾芳樽。遥指海水千尺深，琅琅高歌海天吟。海波连山高接天，天上灵妃顾嫣然，会当乘槎牛斗边。
秋日过三元宫山馆听越尘道人弹琴（清·黄培芳）　　押先韵	越冈之麓屋数椽，萧疏草树凉娟娟。青山一角横竹牖，残阳半壁闻风蝉。高秋过此不忍去，道人招手何欢然。栖心早岁游物外，风姿俊爽神高骞。道书愧我未曾读，石室且喜来谈玄。清琴妙得沈夫子，饭罢为我弹五弦。平沙古调最清越，恍惚雁落凉风天。迟回更奏汉宫秋，和平幽怨情意传。闻师正有罗浮兴，抱琴好坐飞云巅。黄龙白鹤在眼前，琪花瑶草纷岩边。石楼三更日已县，铁桥缥缈来群仙。此时左顾白玉蟾，右挹葛稚川，何必海上呼成连。嗟余安得蹑屐从师往，四百峰头吹笛眠。
罗浮放歌（清·黄培芳）	我思太古洪荒来，川泽融液山胚胎。水流山峙天地奠，更有离合何奇哉。尧时九年嗟澒洞，禹甸九土犹蒿莱。水患怀襄极泛滥，山疑飘荡无根荄。相传神山在渤海，三峰上耸金银台。一朝蓬莱失左股，南溟涌出浮崔嵬。巨灵有意故附会，罗浮合并难中开。铁桥横互入云汉，造物好奇为此玩。两仪原自太极生，二山定有元精贯。旷观五岳镇中原，衡山乃在诸夏半。罗浮徒以佐命名，杰出空负炎州冠。北岳既临北地隅，南岳合居南海畔。不尔当推粤岳崇，肇锡嘉名成壮观。仙居第七古洞天，畸人逸士求神仙。稚川获得丹砂日，安期不遇祖龙年。竹符丹灶本荒忽，灵禽异蝶还蹁跹。逃名洗耳来古涧，尽醉卖酒余平田。当时周罗诸钜公，流连景物兹山中。儒先岂有烟霞癖，山水偶契仁智胸。粤洲祖，泰泉翁，居山著述侔化工。图经特为辟真面，贤关何意埋荒丛。今秋我来追奇踪，遥探四百三名峰。飞流万丈白练素，列岫千朵青芙蓉。出门前导呵哑虎，入室近玩摩铜龙。忽看云气骤弥合，翻似海色翻鸿濛。阴晴朝暮各变态，淡浓远近纷修容。荒村几度绽梅萼，古亭尽日吹松风。峦烟蜑雨忆坡老，参横月落怀师雄。我生未得游五岳，五岳披图思大略。莽苍崇宏定有余，幽秀灵奇当不若。我与山灵信知己，山灵于我如有约。使我来时风日佳，天公为我净林壑。题诗何必碧纱笼，放怀且倒金樽酌。
