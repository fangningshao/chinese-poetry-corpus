秋日历下晚咏（清·李西堂）　　五言律诗　押先韵	斜日冷残照，高城欲暮天。远山寒映郭，湖水暗生烟。慷慨翻诗卷，凄凉听管弦。不须论出处，客里总堪怜。
与莫午桥梦槐旋自江南至济宁午桥北上占此话别（清·李西堂）　　五言律诗　押东韵	握手话途穷，乾坤饮泣中。饥寒千里共，辛苦两人同。愁说君游北，行看我欲东。悠悠驱马去，怅望暮云空。
九日登少陵台（清·李西堂）　　七言律诗　押灰韵	木落西风雁叫哀，黄花满地独登台。古人何往名犹在，佳节无端我又来。把酒欣逢陶令醉，吟诗转忆少陵才。凭高几度栏频倚，寂寞斜阳冷碧苔。
雨后湖上（清·李西堂）　　七言律诗　押庚韵	湖上东风雨乍晴，湖中画舫乱歌声。七桥柳色青摇水，千佛山光绿上城。名士今犹传历下，尚书终是怨燕京。不堪往事重怀古，步向沧浪听濯缨。
秋日村居（清·李西堂）　　押麻韵	荒村记树老破篱斜，就里炊烟住几家。一夜西风凉过雨，朝来开遍豆棚花。
