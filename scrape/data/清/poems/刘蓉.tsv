赠罗仲岳（清·刘蓉）　　七言律诗　押先韵	木鸡修道无人问，裘马论交几辈贤。贱子胸中足丘壑，与君分内得林泉。同堂论道窥真宰，埋首穷经各少年。努力名山接薪火，豫章家学要人传。
赠李次青司马用吴子序编修韵（清·刘蓉）　　七言律诗　押豪韵	文坛纵笔子能豪，又拥貔貅护节旄。倚马万言看滚滚，征鞍千里叹劳劳。谋探虎穴心偏壮，身托龙门价便高。军律尚师程不识，休凭家法试戎韬。
