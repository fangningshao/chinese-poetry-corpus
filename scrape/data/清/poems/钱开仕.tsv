公安访少陵山馆遗址不得即用杜集移居公安山馆韵（清·钱开仕）　　五言律诗　押寒韵	南国仍多雾，油湖夏亦寒。置邮何处所，独立感无端。出峡伤时暮，移家迫岁阑。他年谁好事，山馆复公安。
荆门怀古（清·钱开仕）　　七言律诗　押删韵	千古兴亡指掌间，天然门户最孱颜。泉疑沸鼎源通蜀，城列围屏势控蛮。树色远迷羊角寺，云容深护虎牙关。宋台梁馆都荒废，剩有图经志象山。
度辰龙关（清·钱开仕）　　七言律诗　押东韵	约壁巉岩曲磴通，笋将穿破翠玲珑。人行雾霭烟霏里，秋在蝉声燕影中。才过雨天凝远碧，未经霜树逗轻红。蛮方共识升平乐，谁话当年转战功。
拟出城看花大风不果沈舫西琨金筠泉（孝继）同集寓斋大兄有诗次韵（清·钱开仕）　　七言律诗　押萧韵	蹋青有约算连宵，预想冲泥款段骄。半夜风林声乍猛，一天花事梦偏遥。闭门坐惜韶光去，隔巷还能胜侣招。且典春衣供买醉，西山屋角翠如浇。
