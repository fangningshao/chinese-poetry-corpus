九日登盛林山（清·姚学塽）　　五言律诗　押删韵	孤阜试登攀，阴晴指顾间。归云仍带雨，斜日忽衔山。风物重阳好，浮生几日间。明年望乡处，落叶满燕关。
沅州对月怀都门故人（清·姚学塽）　　五言律诗　押寒韵	秋色满芳草，虫声生暮寒。沅江一片月，燕市几人看。忆昔同清赏，衔杯每夜阑。西风知我意，吹梦到长安。
重题飞云岩（清·姚学塽）　　五言律诗　押寒韵	云飞自何处，高压此林端。石气青天湿，泉声白日寒。直穿危磴上，却立小亭看。远役兹游最，行行重倚栏。
小重阳日作（清·姚学塽）　　五言律诗　押微韵	忽忽充重九，萧然仍掩扉。林风惊宿雨，云日漏朝晖。愁积慵开卷，寒深感授衣。趁时筑场圃，乡国岁频饥。
送费芷卿上舍南归（清·姚学塽）　　五言律诗　押庚韵	秋雨夜来晴，秋风落叶声。故人从此去，何日到菰城。小市青山绕，高堂白发生。间居有真乐，底事羡浮名。
晓发施秉（清·姚学塽）	邻鸡呼客起，屋角月尚好。惊鹊翻风林，寒蛩泣露草。于役有程期，戒途不辞早。出郭转清旷，云山澹秋晓。
秋夜对月（清·姚学塽）　　押梗韵	旅思畏秋深，幽怀便夜静。挂空得佳月，照此无尘境。露草浮寒光，风林簸疏影。一声烟外钟，坐觉衣裳冷。
立秋前一日作（清·姚学塽）　　押遇韵	卧闻急雨声，起视翻知误。西颢有先驱，回飙入庭树。岂不爱微凉，所惧岁将暮。看山秋更佳，谁踏江亭路。
