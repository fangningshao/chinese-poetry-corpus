论诗（清·王振声）　　七言律诗　押灰韵	诗到三唐已别裁，不图生面近重开。字能泣鬼无灵气，语必惊人有霸才。七宝楼台迷片段，九天珠玉障尘埃。百思索解终难解，安得香山老妪来。
归路（清·王振声）　　七言绝句　押尤韵	匆匆晓起放归舟，两岸霜痕满目秋。指点遥村疏树外，依稀塔影是通州。
张船山先生嘉庆庚午出守莱州冬日履任次年辛未冬乞休壬申春二月解组归时年四十有九予光绪乙巳出守徽州冬日履任次年丙午冬乞休丁未春解组归与先生若合符节然予年已六十有六矣因赋二绝志之（清·王振声）　　七言绝句　押尤韵	蓬山云海一年游，冬往春归太自由。诗画兴浓官兴淡，徽州颇不让莱州。
自题小像（清·王振声）　　押侵韵	我面不自识，我独知我心。欲古而不古，似今而非今。读书不甚解，披画常摹临。无事且酌酒，有时还抚琴。况遇好时节，花木有清阴。悠然禽鸟乐，我亦爱绿林。静观皆自得，幸无尘俗侵。写意画图中，聊以开胸襟。即时当行乐，何必问升沈。
赵次山同年前辈属题鲁斋年伯阳谷殉难事实敬步公松球歌韵（清·王振声）　　押有韵	天兵压境除群丑，腹负将军握枢纽。贺兰拥众尽熊罴，睢阳危立无刁斗。况乎阳谷仅弹丸，固圉无庸兵力厚。坐视不发一旅师，竟任孤城入贼手。宰官五日京兆耳，胡不托故越境走。丈夫志节卓如山，进退讵因人左右。百里之城当要冲，岩疆岂容贼人有。一邑之宰朝命尊，臣节当为天子守。靴刀单骑奋直前，嚼齿捐躯不顾后。誓甘一死报朝廷，天经地义正非偶。乔材本自起岩阿，劲草绝不委泽薮。树立早负凌云姿，艰贞岂避狂风吼。正如泷冈松结球，瑰奇钟毓由天受。赫赫天祖所鉴临，烈烈风沙难杂蹂。移孝独完臣子心，仗节聿昭岁月久。宜乎继起皆达人，伟烈丰功同不朽。
