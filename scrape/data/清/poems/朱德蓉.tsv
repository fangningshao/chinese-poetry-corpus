游山（清·朱德蓉）　　五言律诗　押删韵	寂寞佳山水，楼台薜荔间。野桥分竹路，高树绕溪湾。径曲留琴语，杯宽破客颜。夕阳钟磬外，犹有暮云閒。
上巳（清·朱德蓉）　　七言律诗　押微韵	桃花秋水湔春衣，旧日兰亭到亦稀。断岸羽觞晴日暖，远山横笛暮云飞。沙棠舟落江鸥起，玳瑁梁空澥燕归。尚有采蘩思未足，不堪月色上罗帏。
咏虞姬（清·朱德蓉）　　七言绝句　押阳韵	歌罢伤心泪几行，江山旋逐楚声亡。贞心甘向秋霜剑，不欲含情学汉妆。
愁雨（清·朱德蓉）　　七言绝句　押庚韵	烟雨重重宿鸟惊，惜花愁听落花声。只今闺阁应寥寂，还忆亭台芳草生。
寄修嫣（清·朱德蓉）　　七言绝句　押删韵	莫卷珠帘对碧山，山边孤鸟日飞还。如何百里相思路，惟有随人月影閒。
送别黄皆令（清·朱德蓉）　　押阳韵	青青杨柳枝，飘摇大道傍。大道多悲风，游子瞻故乡。执杯送行客，泪下沾衣裳。忆昔弭远棹，明月浮景光。杯觞极良宴，歌舞开华堂。好鸟得其侣，举翼双翱翔。胶漆两不解，金石安可方。分袂起仓猝，永夜生悲伤。吴山何渺渺，越水何茫茫。芙蓉凭秋波，熠耀吐幽香。采以奉所思，所思难可忘。
采莲曲（清·朱德蓉）	绿叶罗裙一色裁，芙蓉映水两边开。欲将新曲频频唱，恐有鸳鸯飞入来。
