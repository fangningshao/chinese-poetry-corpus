无隐精舍（清·赵函）　　五言律诗　押蒸韵	诸天香近远，不见住山僧。樵牧隔双涧，松篁环几层。四禅空外雨，千佛定中镫。毕竟吾无隐，闻根落小乘。
秦淮秋感（清·赵函）　　七言律诗　押微韵	月榭巢空燕子飞，嫩凉谁与送罗衣。秋深白下诸山瘦，雨过青溪一舸归。孙楚楼头词客老，蒋侯祠畔酒人稀。金迷纸醉成追忆，玉树歌残事总非。
冬柳（清·赵函）　　七言律诗　押先韵	无端抹尽白门烟，衰丑如斯祇自怜。入世茫然同槁木，阅人多矣是寒蝉。楼头只挂青天月，水畔间思碧玉年。蕉萃一生缘底事，江潭照影尚缠绵。
吴苑对雨书怀次顾兰崖韵（清·赵函）　　七言律诗　押支韵	茂苑风花又一时，可堪禅榻鬓如丝。百年乔木家徒在，几辈才人嫁已迟。每到穷愁翻作达，便工词赋总詅痴。茫茫六合劳存问，太白间游小杜诗。
傀儡行（清·赵函）	郭郎登场鲍老笑，竿木一身任颠倒。居然歌哭蔡中郎，但少心肝陈叔宝。都昙答腊乍一声，胡琴羌管咿嚘鸣。羡君玲珑体骨轻，掉臂直上屏风行。弋阳新腔变古调，凉州妙舞含余情。轩然旗帜拥甲兵，领军面目骄可憎。桃梗路逢土偶语，袍笏从容相尔汝。喁喁恩怨不肯休，世间有此痴儿女。魏梁院本无人知，金傀儡亦罢水嬉。獐头鼠目行处有，五官虽具徒尔为。虎贲将军木居士，举世纷纷窃其似。扶娄狡狯亦大奇，能令公怒令公喜。市人一閧傀儡止，偃师之技只如此。
摄山遇雨憩文殊庵（清·赵函）　　押养韵	四山尊一峰，巑岏出仙掌。遵涧肆幽行，穿萝成独往。空岩堆落叶，湿翠下不上。诸天风雨来，涛浪万松响。泉语堕寒淙，鼯啼没灌莽。寂寞文殊庵，昔游俨可想。老僧已茶毗，苔色上斋榜。先公婆罗碑，遗墨尚精爽。留此镇山门，摩挲心郁怏。再来知何时，应待药苗长。
韩蕲王翠微亭石刻（清·赵函）	翠微亭，在何许，飞来峰下冷泉飞。水石潇潇不知所，清凉居士嬉春来，日色欲没翻经台。一时君相定和议，安用中兴大将才。缚虎已成三字狱，骑驴独绕孤山曲。哀猿相与山鬼啼，故人只向新亭哭。新亭苕峣积翠间，国仇未雪身敢间。聊将山水当醇酒，末路英雄剧可怜。我到云林三十载，天水曾无寸椽在。岂知片石待山僧，洗出寒泉发光怪。四十八字字八行，世子挥毫逞雄迈。依然点画有锋棱，不与湖山同破碎。曩者浪迹金陵城，一登清凉山上亭。延州王自有故土，曷尝尸此南唐名。名虽相符地则异，区区一墩安足争。所嗟李主泪洗面，更无只字为之铭。灵岩之麓琴台侧，墓头尚禁憔苏迹。何不突兀建此亭，榜以翠微名不灭。不然径上齐山巅，苍茫九子开风烟。试摹一纸蕲王碣，并勒千秋鄂国篇。
书高忠宪遗札真迹后（清·赵函）	东厂一怒东林哭，党人榜出士侧目。喧传缇骑渡江来，天地仓黄罹诏狱。诸公被逮就槛车，公独临危命朝服。咄嗟大臣不可辱，一死胸中筹烂熟。却为君友忍须臾，夜起焚香仍秉烛。草成一表兼一书，正命从容池水绿。表言遗败效屈平，此纸当已登皇宬。世间流传惟石刻，哀怨奚啻《离骚》经。一札端严六行字，字字都挟风霜气。从李范游特其寄，学道生平有独至。上言此心如太虚，幻质何为恋人世。下言家事属诸君，田役区分及琐细。致书三友俱正人，余者一一犹存记。蕺山先生公老友，疑似亳芒为公剖。释氏轮回非所托，东京人物岂其偶。死固不逃亦不求，此语信之公素守。呜呼公亡二百年，东林一发千钧悬。止水城南湛如昔，峣童牧竖常流连。摩挲老眼展遗墨，札后别附诗三篇。中有不死苌宏血，观者慎勿同云烟。
