将去西园走笔留别（清·周维德）　　七言律诗　押元韵	天涯何处卜江村，又向天涯别故园。满院落花悲杜宇，一庭芳草怨王孙。春当欲老犹怜别，人为多情易断魂。此后相思须共记，何堪风雨伴黄昏。
河南道中（清·周维德）	三月洛阳边，阵阵飞红雨。曲槛谁家楼，寂寂临洲渚。篱落板桥斜，水清鱼可数。杨柳齐作花，春风似解语。
思乡（清·周维德）	镜湖东，结茅屋，湖上波光映楼绿。楼上曾藏万卷书，是我先人手自著。当时捉笔疑风雨，年年恐逐蛟龙去。何日重回湖上舟，摊书还卧楼上头。
初得叔云十一兄书即步见赠原韵（清·周维德）	廿载离乡百不如，一朝身傍谪仙居。未逢锦字来芸阁，先见文星耀敝庐。晓漏应趋青琐闼，夜窗想草紫泥书。左芬久负难兄望，惭愧无才继大家。
