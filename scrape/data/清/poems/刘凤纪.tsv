月夜闲步（清·刘凤纪）　　五言律诗　押先韵	呼吸直通天，星晨落眼前。钟声随月度，铃韵抱风圆。笔墨余生老，头颅故国缘。还家如有梦，郑重五更眠。
晚眺（清·刘凤纪）　　七言律诗　押微韵	何处蒲牢送夕晖，一声催得老僧归。随身不必游龙恃，薄暮犹多野马飞。枯树含生仍寂寂，墟烟将散故依依。风光毕竟江南好，二月春深试袷衣。
将抵建郡（清·刘凤纪）　　七言律诗　押侵韵	舆中忽听建昌音，此日还乡百虑侵。衣紫已虚今世望，焚黄莫慰九原心。穷愁恨逐风前起，感愤诗从月下吟。曾是儿时游吊处，茫茫烟水渺难寻。
