野祠（清·戢澍铭）　　五言律诗　押麻韵	一径冲云入，荒祠夕照斜。空庭窜饥鼠，古树噪神鸦。暮霭藏深竹，回风聚落花。苍茫人独立，四面晚峰遮。
夜宿山寺（清·戢澍铭）　　五言律诗　押先韵	惟有家山好，寻人到枕边。乡关千里梦，文酒一生缘。衾共枯僧拥，灯依古佛悬。夜深寒不寐，钟打晓霜天。
晚过青峰寺（清·戢澍铭）　　七言律诗　押青韵	雨过松花落野亭，泉声何处响泠泠。洞开幽壑腥龙气，石断危岩卧虎形。深院钟声僧饭白，虚堂幢影佛灯青。荒斋寂坐尘心净，修竹千竿月满庭。
临邛怀古（清·戢澍铭）　　七言律诗　押庚韵	一溪流水尚鸣琴，邛竹山前忆马卿。才子由来偏好色，佳人难得是多情。春风瘦尽桐花影，夜月催残杜宇声。谁问当垆旧踪迹，空馀眉黛远山横。
东溪林翁山村探梅（清·戢澍铭）	踏雪访梅花，雪断溪头路。但闻水流声，不见花开处。主人本林逋，邀我林下步。竹篱茅舍边，梅花开满树。安得移家来，同君花里住。
溪行（清·戢澍铭）	峰峦夹岸青，野色苍苍暮。缘溪曲曲行，时与白云遇。芦荻覆荒滩，茸茸花满路。斜阳乱溪波，白石粼粼露。清虚水藻浮，游鱼自来去。群山似潮来，一泻不得住。直向碧波头，迤逦齐奔注。西风一以吹，落叶纷无数。飞鸟倦知还，篱落炊烟冱。何当寄此生，偃卧云深处。
晚步东郊（清·戢澍铭）　　押尤韵	人生无百岁，身世等浮沤。茫茫阅人代，今古貉一丘。不识天地间，何物为公侯。随遇适所适，薄暮郊原游。岂无名利客，车马行九州。劳劳同一尽，富贵真云浮。念此重徘徊，忽忽春徂秋。流连日向夕，欲去复勾留。
登丹景山（清·戢澍铭）	群峰争蔽空，一山天外立。苍翠割鸿蒙，阴阳判朝夕。盘空鸟道悬，壁立人面逼。回环旋螺纹，崎岖越鸡帻。头触前人尻，足抵后人额。宛转及层巅，兰若露林隙。我自后院游，缒幽探古迹。老干耸崖端，根迸石壁裂。遥望锦官城，迷离烟雾隔。仰盼云霄间，帝座通呼吸。引手排天阊，星斗近可摘。怀古意茫茫，感慨盈胸臆。倚栏自低回，西风吹瑟瑟。
山泉道中（清·戢澍铭）	落日万峰青，羊肠穿曲折。花落断岩边，满地胭脂雪。何人跨乌犊，宛转经林樾。松杉初长成，笠影时出没。遥闻短笛声，吹出峰头月。即此净尘心，劳劳叹行役。
