寿佛寺寓居即事（清·曹元询）　　五言律诗　押侵韵	兀兀惟影对，凄凄寒夜心。疏钟残梦觉，古殿一镫深。松雨滴还歇，纸窗晴更阴。由来车马客，谁肯此相寻。
怀范镜秋（清·曹元询）　　五言律诗　押文韵	西风与落叶，无处不纷纷。照影临寒水，看山隔暮云。夕阳明远寺，古路入荒坟。杜若行堪把，因之转忆君。
绝句（清·曹元询）　　五言绝句	鸡鸣窗欲白，无计留君住。纵使后当来，何如今不去。
