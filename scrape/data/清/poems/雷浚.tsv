四月九日重赴白堤汪氏馆斋是夜月不甚皎徘徊清梦轩池上凄然有作（清·雷浚）　　七言律诗　押灰韵	兵残剩得旧楼台，楼下池边半绿苔。几辈人如花骤落，今宵我与月偕来。不堪怀旧刚闻笛，如此寻诗合举杯。昨日陇头书恰至，殷勤犹讯劫余灰。
贝子木明经半行庵遗集刻成题后用调生丈韵（清·雷浚）　　七言律诗　押灰韵	生能草檄兼横槊，无命皇天底赋才。饱食太仓腾鼠子，饥驱歧路泣龙媒。祖鞭欲著似春梦，韩集谁编几劫灰。尚有定文同志在，招魂直欲上西台。
自黄县至宁海州道中作（清·雷浚）	自离黄脽来，行行渐沙砾。不知身入山，山远青屴崱。雪压山气沈，透空转缥碧。斜阳来照之，倏忽成霞赩。变幻不一时，陆离兼五色。是日行未远，鸡栖日将夕。疲投茅店宿，山月店门白。
