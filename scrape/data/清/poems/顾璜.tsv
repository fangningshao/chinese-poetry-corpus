至苏门山下百泉静乐园（清·顾璜）　　七言律诗　押元韵	岁岁乡园惭阔别，今朝旧地访苏门。四围山色松边路，百道泉声竹里村。胜会厨刚荐樱笋，丰年社喜足鸡豚。嗟予又逐红尘去，安得坡翁钓石温。
游石屋洞（清·顾璜）	笋舆度城阴，迤逦南屏麓。村溪时映带，陂陀半起伏。远翠九里松，浓碧万竿竹。梯云捷飞猱，登顿舆夫熟。危磴红泉泻，泠泠奏笙筑。异境忽天开，高洞得石屋。状若敞轩槛，筵任肆水陆。环壁镌罗汉，数五百十六。巍然坐释迦，诸佛周其足。旁列石枰枕，朝暮閒云宿。神工与鬼斧，驱使殆阿育。两窟尤深邃，欲控终瑟缩。冰楼寒凿齿，浮螺字横读。后洞深复深，异产飞白蝠。大仁寺犹在，齐树楼谁筑。杖藜一舒啸，俗尘吐几斛。锦屏叠环抱，绣岭互回复。芳鲜积阶平，仙风吹谡谡。似有鸾凤音，佳人老空谷。流连宁忍去，将行更返瞩。归路下苍烟，湖光荡新绿。
