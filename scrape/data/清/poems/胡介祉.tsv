过武胜关（清·胡介祉）　　五言律诗　押东韵	万山连不断，断处一关通。马踏残烟里，樵归落照中。晚云平古道，霜叶舞寒风。不尽天涯思，征鸿点碧空。
过流河得交字（清·胡介祉）　　五言律诗　押肴韵	尚忆辞东甸，俄看近北郊。疾风晨涨减，春水夕阳交。绿见荒村柳，黄知破屋茅。轻舟随处宿，遮莫漏频敲。
望是故乡行次毛子霞归郢（清·胡介祉）	毛生岂是鸱夷子，何事吴山复楚水。子长二十称壮游，梁鸿《五噫》何年始。晴川阁上补新图，赤壁矶前吊故垒。犹忆金台蹑屐过，白眼那顾公卿屣。此时意气徒干霄，击筑声残悲不止。卖文卖字知者谁，掉头一旦辞燕市。负却金箱五岳行，高踪到处畴能比。余也薄宦鄂王城，竹里花间期共倚。昨来折柬索新诗，迟君不来真缺事。忽闻冲暑归并州，极目烟波渺何许。欲采瑶华未得将，盈盈相望人如咫。我亦移官向岱东，片帆拟挂秋风里。别后相思知若何，江云江树愁无已。万叠峰阴听雪楼，晞发高吟想在此。
