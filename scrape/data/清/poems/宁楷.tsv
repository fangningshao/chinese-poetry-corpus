过九江（清·宁楷）　　七言律诗　押灰韵	琵琶亭外好风催，十幅蒲帆快溯洄。春水倒流三峡去，夕阳斜渡九江来。小孤翠黛波心出，彭泽烟光镜里开。眼底不知今古异，灌婴陶侃自多才。
黄陵庙（清·宁楷）　　七言律诗　押灰韵	目断重华竟不回，鹧鸪声入远江哀。暮云祇傍苍梧宿，春水还疑沩汭来。泪竹岂愁秦帝火，巫歌曾借楚卿才。更堪鼓罢凄清瑟，风雨萧萧两岸苔。
