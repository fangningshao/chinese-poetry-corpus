访潘大出郭晚眺（清·汪芑）　　五言律诗　押先韵	言寻邠老去，临眺正苍然。树远疑浮水，山高不碍天。渔榔鸣浦急，牧笛出村圆。薄暮桥头立，平林半没烟。
池上小集（清·汪芑）　　七言律诗　押尤韵	病起好酬鸡黍约，崦西头是屋东头。豆棚瓜架偏宜雨，柳陌菱塘易得秋。鸥梦不离湖上棹，蝉声多傍夕阳楼。市嚣输与柴门迥，无数溪山供卧游。
度峙崦岭至铜坑（清·汪芑）　　七言律诗　押先韵	漠漠云阴二月天，层冈复岭俯平田。杏花能白非关雨，杨柳初黄不受烟。幽境每从迷路得，吟怀差喜入春妍。湖山旧侣销兵燹，寥落晨星感昔年。
题陈子韬孝廉诗文集（清·汪芑）　　七言律诗　押灰韵	剑气珠光久郁埋，瑶华赠我眼惊开。身全浩劫庸非福，诗到名家始敛才。赵壹飘零囊底罄，杜陵辛苦贼中来。故人尚有王阳在，好对湖山劝一抔。
渡太湖口占（清·汪芑）　　七言绝句　押灰韵	天连云水荡胸开，自笑乘风破浪才。七十二峰青不断，片帆飞过太湖来。
