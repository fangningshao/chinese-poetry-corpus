避兵吴门经淀山湖即事（清·王彬）	晓发钱家桥，午过淀山湖。湖围三百里，凝望空模糊。见天不见地，白浪千顷铺。阴风砭肌骨，五月思棉襦。仰视讶日小，平眺疑山孤。水阔四无阻，风来八面俱。舟人不解事，强挂十幅蒲。横行蟹爬沙，直上龟曳涂。舟则簸箕若，尔欲糠秕吾。头眩眼迸金，身起足蹈虚。风浪小争竞，性命抵须臾。兵燹警昨日，波涛阻前途。出险复入险，毋乃命矣夫。无奈聊作达，篷窗静结趺。颇闻僮仆欢，前路临姑苏。出舱审所见，盈耳皆吴趋。却顾所来处，残霞横巨区。
天妃闸（清·王彬）	清晨登闸望，插流如箭激。未至目已眩，少近舌频咋。下流如镜平，上流如立壁。以指遥度之，相去岂咫尺。跳珠溅沫不暂停，五里以内闻其声。以闸束水水愈怒，狂呼大吼相争衡。我身在闸意已惊，一船早向闸口撑。船腰牢系百条缆，辘轳四面皆纵横。一声爆火船头鸣，千夫著力牵长绳。欲上未上船直立，船前船后传呼急。摇旗鸣鼓何𪔴𪔴，宛共蛟龙争窟宅。官趋吏走齐倥偬，一船努力如升空。后船衔尾复继进，安能预定吉与凶。我船亦须从此入，目眩心摇神恍惚。敢夸忠信涉风涛，此中不少生人骨。
