东轩（清·万邦荣）　　五言律诗　押删韵	乱编堆竹榻，独树守柴关。屋破红留日，垣低碧见山。秋深园菊老，雨后野云间。无复人来往，苔痕满地斑。
商酒务谒程子祠（清·万邦荣）　　五言律诗　押冬韵	酒务留遗迹，祠堂对远峰。官卑聊自效，道大竟谁容。遗像春风在，闲庭花雨浓。游杨真有幸，函丈日相从。
自尉氏至许州道中（清·万邦荣）　　五言律诗　押元韵	路近高阳里，家山见一痕。行人争落日，疲马恋孤村。堡上风掀屋，人家叶拥门。西湖寻故友，聊自慰羁魂。
西山杂兴（清·万邦荣）　　七言律诗　押删韵	无奈中峰未可攀，新泥阻我倚柴关。春深芳草绿千里，云断斜阳红半山。燕舞蹁跹陂水上，蝶飞出没菜花间。年年风物堪人赏，不道潜消镜里颜。
偶感 其一（清·万邦荣）　　押支韵	葛藟长南山，菰蒲生深陂。托处既异地，彼此焉得知。衣裘偏苦寒，菇甘偏苦饥。谁念农家老，露肘复断炊。人心沧海深，水注无满时。大化原浩浩，何事亦参差。
偶感（清·万邦荣）	世无名与宦，人心皆太古。世无轮与蹄，人皆守乡土。造物凿混沌，驱人投网罟。谁能翔天外，超然②黄鹄举①。
清江曲（清·万邦荣）	霜清露白秋水浅，几点寒山翠黛远。斜阳两岸悄无人，芦荻萧萧芙蓉晚。欸乃中流摇桨去，烟波渺渺知何处。沽酒江楼醉初醒，新月已生乌桕树。
