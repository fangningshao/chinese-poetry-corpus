三十初度（清·刘铭传）　　五言律诗　押歌韵	年当半甲子，壮志渐消磨。忙里身长健，闲时病转多。登坛无伟略，对酒且高歌。岁月来殊速，人生奈老何。
久雨中秋晚晴（清·刘铭传）　　七言律诗　押庚韵	不期久雨晚来晴，扫尽烟云见太清。秋色莫如今夜好，月光总是故乡明。一镫诗酒增怀感，几日萧疏洗甲兵。举目山河无掩蔽，皖南风景客中情。
送子美归湖南（清·刘铭传）　　七言律诗　押先韵	南雁孤飞入楚天，北风吹送洞庭船。相离相隔三千里，同死同生六七年。回首战场都是泪，知心朋辈几人全。客中言别难为别，挥手依依各黯然。
闻曲（清·刘铭传）　　五言绝句　押寒韵	琵琶音最好，解说别离难。多少伤情事，曲中和泪弹。
郊行（清·刘铭传）　　押阳韵	郊行二三里，四望皆村庄。秋收禾黍尽，露冷林叶黄。马前一老叟，独在田间忙。举头见行骑，走避殊仓皇。我行少仆从，我佩无刀枪。何以农父避，呼前问其详。农父荷锄语，战慄立道旁。今夏贼去后，大兵过此乡。贼至俱先备，兵来未及防。村内掳衣物，村外牵牛羊。人多不敢阻，势凶如虎狼。老妻受惊死，一子复斫伤。骨断不能起，至今犹在床。暮年寡生计，空室无斗粮。所幸此身健，勉力事农桑。近凡见兵马，畏怯故走藏。我闻殊太息，揽辔思徬徨。问彼统兵者，曾否有肝肠。灭贼自为贼，何颜答上苍。
