晓春南苑应制（清·张云翼）　　七言律诗　押微韵	别殿春晴淑气归，晓钟双阙启金扉。彤云送暖垂青琐，白日凌寒转翠微。弱柳偏随仙仗发，疏梅久恋上林辉。应知圣泽深南亩，更喜年芳入帝畿。
严滩（清·张云翼）　　七言律诗　押真韵	漫整荷衣拜逸民，滩声犹自动星辰。富春近日谁渔父，天子当年有故人。名到先生才是隐，贤如光武不称臣。只因曾作梅家婿，外氏家风爱隐沦。
登华岳 其三（清·张云翼）　　五言排律　押漾韵	高崖悬日月，钩梯通别嶂。峻岭引苍龙，云雨时飞飏。谁攫此蜿蜒，直挂青霄上。玉女接明星，落黛寒相荡。浣手洗头盆，还扶九节杖。载陟灵掌尖，博台屹相向。叔卿驾白鹿，汉武先惆怅。玉简浮金液，今古闷灵贶。
登华岳（清·张云翼）　　押真韵	职方纪豫镇，配位雄西秦。我来问真源，乃当白帝辰。婆娑入雾市，五里排山闉。仙坪响涧溜，古木蟠轮囷。渐转穷车箱，四合横嶙峋。高峰当面起，峨峨凌秋旻。飞瀑落银河，摇曳垂天绅。直须陟层巅，立此万仞身。
