过孟县渡黄河（清·吴仰贤）　　七言律诗　押删韵	城外黄河河上山，山山回抱作重关。津船逆渡经三折，星海分流见一湾。掉臂嵩门行在望，吟诗洛社几时闲。滔滔南北从兹判，那不临歧泪暗潸。
过鸿门坂（清·吴仰贤）	军门开，鼓如雷，两雄高宴谋臣陪。手提佩玦睨不语，鸊鹈对舞锋交摧。居巢老翁不解事，真龙出入无死地。但劝项王杀刘季，不谏项王杀义帝。九鼎终归大度人，亚父何曾有奇计。
杨忠悯公谏马市劾严嵩两疏稿石刻本（清·吴仰贤）	咸宁拥帅纛，职方不敢争。分宜据政府，台省噤无声。壮哉椒山自有胆，霜简上诉天为惊。一疏堂堂谏马市，闭关欲绝天骄子。一疏谔谔诛奸谋，上方请斩张禹头。逐臣报国一腔血，姜桂之性老逾烈。风吹枷锁香满城，百炼此身都似铁。公死已与逢龙游，公书可代常山舌。百年手稿藏文孙，蠹鱼潜逃不敢齧。笔力瘦硬中藏棱，想见挥毫眦尽裂。磨砻贞石相雕镌，吾友张也审波折。刻成上嵌银泥墙，咫尺不异大道碣。噫嘻吁！鲁公争坐位，鄂王谢讲和，流传谏草同不磨。持此愿作直臣气，数纸岂仅博白鹅。
金殿（清·吴仰贤）	言寻鹦鹉庵，乃在凤山侧。石磴引途长，筠舆穿箐密。初地峙山门，重关辟香域。佛亦专城居，崇垣势崱屴。眼明见花宫，照耀黄金色。谁凿铜山穴，来构梵王室。参差万瓦明，磨砻两楹植。藻井与疏寮，玲珑胜雕刻。中奉武当神，玉座颇莹拭。庭前五丈竿，大旗飏落日。居然范金为，非是通帛质。穹碑屹两旁，大书夸撰述。经始万历中，甲辰首载笔。伟哉陈中丞，持节抚南国。勇略伏猓獠，余威詟爨僰。三宣设八关，屯兵备缅贼。雄才足筹边，韦李乃其匹。惜哉侈心生，未免留口实。铜柱马援置，铜鼓武侯勒。克敌扬天威，岂恃象教力。况当神庙年，中外困掊克。殿工筹度支，矿使遍南北。滇中增贡金，数比旧额溢。辇石充山庄，购象备扈跸。要荒肆徵求，帑缗糜千亿。以兹六诏民，愁叹废力穑。中丞亦慈祥，宝井役请息。乞哀一纸疏，读者尚心恻。奈何侈兴筑，物力不遑恤。竭此三品金，空为十地饰。即今厄红羊，战场浩荆棘。昆池灰再飞，阿房火未熄。兹殿类灵光，巍然可登陟。窗轩稍零落，父老为哽恧。醵金累锱铢，鸠工庀堂阈。毋使大厦倾，谓是明神式。我意独不然，狂论众所嫉。不见民苦饥，老稚葬沟洫。厂废鼓铸穷，那能振万镒。佛开甘露门，断臂且舍得。何惜方丈地，借为救荒术。巨炭炽红炉，新模就赤仄。弹指千万缗，散以助耕织。鸿嗷得栖迟，鹑衣救凛慄。徐议销兵气，农器铸亦亟。斯事实便民，余岂贪货殖。神鬼如有灵，罪谪誓不怵。
题文休承画山水（清·吴仰贤）　　押齐韵	石壁千仞不可梯，悬崖老树鹘倒栖。背岩架壑戍楼出，霜林日射金紫迷。尺幅峥嵘得远势，画时气欲吞井西。文水道人游霅溪，道场山对官舍低。青林红树富秋色，双屐时踏樵径泥。老去坐窗发幽兴，犹能拈笔代杖藜。尘土扰扰驰轮蹄，高人云卧闻鸟啼。画中之山傥买得，巾车会当呼小奚。
