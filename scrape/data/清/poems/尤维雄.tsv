同谢芗泉饮铁门酒楼醉后赋赠（清·尤维雄）　　五言律诗　押阳韵	嫉恶心犹在，休官道乃光。举朝怜汲黯，当路避张纲。乞食游吴市，行吟类楚狂。酒酣歌一曲，音节恐悲凉。
辰溪（清·尤维雄）　　五言律诗　押删韵	秀绝辰溪县，冈峦列市阛。流分九江水，郭绕五城山。大酉能探策，丹砂好驻颜。缮完应有术，烽火近诸蛮。
江宁邢园春宴诗（清·尤维雄）　　七言律诗　押歌韵	青溪笛步富笙歌，几辈词人载酒过。自昔江山春梦短，至今文采寓公多。楼台到眼皆云气，耆旧关心有逝波。不审随园旧游处，林花鱼鸟近如何。
舟夜（清·尤维雄）　　押祃韵	日午火伞张，水沸气如炙。凉风解迎秋，妙意得清夜。滩声过枕函，百里才一泻。须臾就平夷，柔橹声未罢。篷窗三板轻，黄篾缚低架。稚儿走踆踆，强欲出其罅。水中云叶鲜，流影忽西射。妻孥坐两头，明月满裙衩。微生狎舟楫，风水免惊怕。何况不失家，白公语堪借。
寄唐陶山明府（清·尤维雄）	我生出处逢轗轲，交游落落晨星罗。平生师友劳记忆，屈指独数湘南多。冢宰刘公能爱士，礼曹谢客吾知己。同官近复得萧郎，恰与唐侯成四美。唐侯静者意有余，长安数载淹公车。安仁竟作栽花县，文举尝为荐士书。当时同是诸侯客，楚尾吴头远相隔。邂逅相逢眼更青，蹉跎拙宦头俱白。九日清歌戏马台，徐州幕府同追陪。君愁车马行堤困，我苦文书满案堆。去住因缘无定在，鸿泥雪爪随年改。已留明月照吴天，忽送孤云落滇海。临别多君赠别篇，行厨还顿石湖船。公荣不饮情深矣，中叔羁游意惘然。一载炎荒营薄禄，此身已饱蛮烟毒。自别江南不可闻，潇潇暮雨吴娘曲。请急行当返里门，故园松菊怆离魂。衰亲弱弟知无恙，岁晚犹烦一致存。
