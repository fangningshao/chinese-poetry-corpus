闻鹤鸣（清·翁咸封）　　五言律诗　押庚韵	凉露滴清响，翛然孤鹤惊。松间梦初断，花下舞还轻。野迥籁声绝，天高秋气横。此时应独立，一吐望云情。
过金山（清·翁咸封）　　五言律诗　押寒韵	江面一峰秀，江声绕寺寒。楼台空际现，云树镜中看。赠带风流在，分泉意兴阑。蓬莱原可到，惆怅避回湍。
瓶花叹（清·翁咸封）　　五言绝句　押皓韵	灼灼瓶中花，可怜颜色好。色好已离根，芳菲亦难保。
海棠吟（清·翁咸封）　　押职韵	锦城缬林擅春色，名花一枝香一国。照眼红妆绝代姿，笑风泣雨情无极。天然艳冶去雕饰，匀粉施朱净如拭。银烛高烧金屋深，护持凭仗东君力。满院春阴作寒食，游丝穿柳当风织。紫燕衔飞上画梁，纷纷蝶散雕阑北。惜春底事争相忆，冉冉春光惜不得。香霏阁上卷帘看，杜宇啼残暮云黑。
丰台芍药谣（清·翁咸封）	扬州梦断狂飙起，绰约花魂度江水。异香片片团作云，飞堕丰台幻红紫。丰台芍药颜色殊，万花作会铺锦毹。就中一枝最妖艳，玉盘捧出倾城姝。王孙赏春荡春目，量珠买春欢不足。晓来金弹打黄莺，蝴蝶却依花底宿。可怜三月群芳残，独携艳友凭雕阑。隔幕风摇彩幡冷，酒浇婪尾留春难。粉醉红酣日将暮，叶上愁题别离句。一声鶗鴂怨春归，絮乱丝繁夜迷路。
