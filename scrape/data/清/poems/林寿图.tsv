次平望驿即事（清·林寿图）　　五言律诗　押文韵	驿平山不见，况见洞庭君。震泽湖光远，吴兴水派分。鱼鳞秋后雪，莺脰树边云。忽作洛生咏，声愁老婢闻。
夜过松风堂（清·林寿图）　　七言律诗　押先韵	婆娑老树话南迁，但见秋清水极天。远火渔多僧独坐，大江风定月中悬。苍龙蜕委禅栖后，朱鸟魂销落叶前。借与蒲团袪世虑，不知换劫是何年。
寄蕙卿（清·林寿图）　　七言律诗　押阳韵	松寥死后发苍浪，相望燕闽又异乡。别我不知谁可友，交君尝谓狷非狂。东山未必耽丝竹，北斗惟应挹酒浆。海峤年来蹊径杂，留昌诗教辟榛荒。
清明日登城隍山（清·林寿图）　　七言律诗　押歌韵	王业偏安委逝波，东南半壁此经过。江湖越绝成中国，士女清明类上河。回合青苍沙鸟外，销沈金碧夕阳多。不关兴废伤春目，数点闽山隔翠螺。
京口阻雨（清·林寿图）　　七言律诗　押庚韵	苍然寒色暮烟横，跕跕飞鸢与水平。三日塔铃呼断渡，一江帆叶贴依城。远钟自出南朝寺，晓角如鏖北府兵。破费千钱京口酒，醉看高浪驾长鲸。
望梁山（清·林寿图）　　七言律诗　押萧韵	宫城何代倚岧峣，苑户祠宫并寂寥。三月莺花千古恨，五更风雨百灵朝。桥山弓剑疑黄帝，昆水旌旗近绛霄。不料霸图销歇后，又经劫火土成焦。
雪沧同登西城楼以诗见示次元韵（清·林寿图）　　七言律诗　押尤韵	长乐门开晓角愁，谈兵人老雪盈头。咸京自昔兴亡地，渭水无情日夜流。莽荡川原连战垒，艰难刍秣唱军筹。玉关定远今谁属，怅立西风缥缈楼。
