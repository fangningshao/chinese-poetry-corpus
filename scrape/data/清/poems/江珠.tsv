满园花 读清溪夫人诗稿，拈此戏柬并寄同学诸姊妹（清·江珠）	好句吟难罢。黯然魂欲化，问何时许结、香奁社。驰想梦成劳，敢告吾庐者，恰筑云岩罅。竹石秀而野，中有琴书潇洒。春水如醅，春山如画。待牡丹开也。当给个、归宁假。能否画船来，尊酒花间把。消清话、看取分题，剩向风、甘拜下。
望江南 梅（清·江珠）	风剪剪，冷淡著疏林。消得相公佳句也，个侬真个铁为心。云压一枝横。团粉絮，香护缟衣人。记取灞桥风雪候，花妨微月月妨云。诗影间梅魂。
翻香令 暮春偶感（清·江珠）	绿肥红瘦蝶蜂慵。捉花留絮恨匆匆。试倩一帘香雨，几缕茶烟，阑住东风。有情争似可怜虫。愿消智慧变痴聋。博得酒酣饭饱，好懵腾，归去黑甜中。
烛影摇红 雨夜感怀（清·江珠）	夜雨潇潇，灯点滴光如豆。文章何处哭西风，真不堪回首。忆月夕花朝候。酒酣说剑，淋漓泼、墨黏襟袖。耳热谈天，争无作有。是事休休，狂怀磨尽浑非旧。不须制恨与笺愁，命也还知否。放却眉间叠皱。脱尘缘、蒲团坐守。千声古佛，一炷清香，好生消受。
凤凰台上忆吹箫 和心斋大兄，题蕙孙妹《浣纱词卷》作（清·江珠）	云母窗深，水晶帘静，吟来好句难酬。粲银钩小字，巧语莺偷。为惜光风窄窄，怎禁得、如许闲愁。肠断也，珊瑚敲折，无地埋忧。攒眸。落红阵阵，遣游丝断絮，争上眉头。是书生不栉，独擅风流。赢得青衫湿透，都付与、檀板清讴。频回首，箫声缥缈，何处秦楼。
凤凰台上忆吹箫 再和心斋（清·江珠）	叠叠云笺，行行鲛颗，令人咄咄书空。把新词吟遍，欲和难工。剔尽长灯听雨，真负却、作达心胸。一滴滴，声随肠断，泪染绡红。朦胧。模糊病眼，看五色迷离，头脑冬烘①。叹文章有道，何补闺中。博得一场愁梦，思量著、误学屠龙。空自教，年年纸穴，辛苦雕虫。
凤凰台上忆吹箫 三和心斋（清·江珠）	午日穿帘，桃枝弄影，天风吹落瑶笺。误聪明两字，尝尽辛酸。憎煞莺啼燕语，牵惹起、种种愁端。难消遣，悲来看剑，病去逃禅。萧间。焚香默坐，较词胆诗肠，总不如前。嗤江花早谢，无力争妍。造物岂真忌汝，也应是、骨相单寒。且偷占，一园春色，几片云山。
上西楼 牡丹和心斋（清·江珠）	东风吹雨丝丝。洗妆迟。怜煞愁红一片、弱难支。金缕举。天香吐。试晴时。好博玉堂仙客、赠新词。
百字令 代柬奉酬心斋（清·江珠）	香薰石叶，劈云笺题遍，江南风月。检点好言君道尽，更何处求生活。换徵移宫，翻新合古，制谱真奇绝。清词三叠，试把玉箫吹出。添取一院浓阴，数声啼鸠，瞬眼春光易。整日药炉相伴住，墨海微尘堆积。结习无多，诗魔酒障，最是难消灭。谈禅说法，惭愧舌间功德。
