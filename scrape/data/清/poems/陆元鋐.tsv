召伯堰（清·陆元鋐）　　五言律诗　押先韵	向晚新城道，舟移镜里天。湖宽迟鸟路，水暖上渔烟。泽国吾乡似，归程客梦先。片帆从此去，泛宅霅溪边。
宁远杂咏（清·陆元鋐）　　七言律诗　押灰韵	山连六诏迥崔嵬，风土蛮乡亦怪哉。阴日披裘晴衣袷，上方积雪下闻雷。刀耕地向云中辟，索度人疑域外来。说与吴侬浑未信，荷花时节柏樽开。
晚过露筋祠（清·陆元鋐）　　七言绝句　押庚韵	野火神祠驿路迎，风蒲猎猎晚寒生。一声孤棹唱歌去，明月欲来江水清。
