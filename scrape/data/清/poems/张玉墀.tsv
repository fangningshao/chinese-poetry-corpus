灯下书怀（清·张玉墀）　　七言律诗　押庚韵	寂寞书斋对短檠，无聊还自说平生。茶虽多饮诗仍俗，酒可消愁器易盈。痛到齿牙经岁月，疾成疯癣验阴晴。不堪回首惟衰老，怕听堂前哭泣声①。
书斋自遣（清·张玉墀）　　七言律诗　押删韵	我生孤僻俗缘悭，竟日阑珊闭故关。儿女债多遗业减，功名心淡此身閒。炉中馀篆萦蝌蚪，槛外浮云幻髻鬟。惟有诗篇足吟咏，渊明责子未曾删。
癸丑春，吴子冠英为予写照，并问何图，予漫应之曰：随意，遂名随意图。率成短句为诸吟坛引玉（清·张玉墀）　　押有韵	快意百不一，拂意什八九。人生忧劳中，坐是搔白首。委心学陶公，齐物师庄叟。揆之于圣贤，曰唯唯否否。绝在必固先，诚于格致后。白云生远峰，野泉流谷口。愿学非曰能，此理质良友。
咸丰庚申四月十三日，江邑失守，东乡民团未散，虽连获胜仗，然早知势不可支，祸临旦夕矣。端午日，犹率族人诣祠祭献，悲号永别。至六月十一日，果掠华墅。自后贼踪不绝，居民东奔西窜，十室九空。忽忽经年，又值端午矣。时暂栖陶氏延野堂，有感而作（清·张玉墀）　　押麌韵	去岁值今辰，挥泪别先祖。今岁更流离，客舍逢端午。蘋藻不克荐，魂梦谒祠宇。有家不得归，避敌如避虎。一年复一年，春风又夏雨。令节徒徘徊，聊以酌村酤。
许凤山焚香静坐图（清·张玉墀）	天地一劳区，人世苦鹿鹿。角利复角名，终岁疲奔逐。劳故不能静，能静即是福。境静心不静，寸衷尘万斛。心静身不静，何处避凡俗。君家有仙灯，华阳得道足①。观君静坐图，令我意枨触。安得出红尘，把臂入深谷。
