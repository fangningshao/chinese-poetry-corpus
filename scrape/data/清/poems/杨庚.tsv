由沙阳舟行至樊城（清·杨庚）　　五言律诗　押庚韵	不是峡中路，奇云何处生。帆收沙岸白，月入酒杯明。有树诗情远，无山画意平。水窗残暑退，缓缓上樊城。
将赴易州晚出都门度芦沟途中作（清·杨庚）　　七言律诗　押寒韵	长河水落古桑乾，匹马来过日已残。五里风沙新店近，一更霜柝暮天寒。荒云似岫当头列，秃树疑人对面看。于役有期迟不得，兼程待晓趣征鞍。
新秋雨后游龙树寺登看山阁小饮（清·杨庚）　　七言律诗　押阳韵	城南烟树郁苍苍，难得新秋又早凉。邀客不辞来细雨，留人偏好趁斜阳。楼头帘卷山如画，篱角花开酒亦香。我辈偶间拌一醉，归心莫共岭云忙。
