声声慢 白桃花（清·许嘉仪）	春心炼雪，腻靥凝酥，韶华淡到无痕。本色天然，清艳肯映朱门。吟边又来瘦鹤，认疏香、应误黄昏。瑶台畔、问冰霜多少，酝酿仙根。一任闲评轻薄，有澄潭明月，自证前身。梦断梨花，春去懒对芳樽。瑶阶露华如画，正缟衣、孤立销魂。台洞远，付相思，流水冷云。
徵招 为袁薇生题随园饯别图，图作展重阳会，为先贞悯公手笔（清·许嘉仪）	少微化去烟霞在。琴尊几番欢聚。只此好家山，认天涯羁旅。豪情酬俊侣。且休论、断肠南浦。寂寂秋容，疏花短柳，满城风雨。指顾劫灰飞，销魂地，沧桑顿成今古。大树感将军，渺英灵何处。千秋终自许，任诗骨乱侵尘土。问多少、胜境消沉，有画图留取。
一剪梅 怀闺友（清·许嘉仪）	倚竹牵萝证素襟。言有同心。弦有知音。月斜云散又而今。信断青禽。梦断青林。香烬幽窗自苦吟。雨气愔愔。晚翠森森。旧游庭院怕重寻。帘影阴阴。人影沉沉。
