观音山寺（清·钱元扬）　　五言律诗　押寒韵	曲折循幽径，中峰信可观。涧阿①纡以旷，松石邃而寒。禅定花香异，机忘鸟语欢。如何窥道意，夕照有遗丹②。
泮水荷香（清·钱元扬）　　七言律诗　押麻韵	方池十亩尽荷花，胜赏应怜此地奢。岸影涨红疑烈火，水光回映想流霞。清能拔俗因①风远，色不因人带日斜。解道禅心无住著，轻芳送入野人家②。
过兰波岭（清·钱元扬）　　七言律诗　押文韵	何事潇潇彻夜闻，征途待晓爱微昕。众峰还①住疑无径，一线穿来忽已分。树带浓阴浑似冻，山开画意自成文。停眸此际频流览，几处人烟缭白云②。
游仙山引（清·钱元扬）	天地如橐钥，日月如弹丸。群生于其间①，役役不得安。纵有谈蓬瀛，望昆山，波涛汗漫深莫测，丹阙嵯峨不可攀。采芝饵朮，倏忽凋朱颜。乘白云，周绝域，上见紫霄之宫阙。座列群辟，酌流霞，饮玉液，龙吹篪兮虎鼓瑟。舞霓衣②，振雷鼓，玉女嫣然侍吾侧。上帝顾之而一笑，下方闻之而霹雳③。吾将驱④风驭，鞭云师，追羲和之命驾，使不得东骋而西驰。自无殇夭⑤与耄期，歌且乐兮复何悲⑥。
