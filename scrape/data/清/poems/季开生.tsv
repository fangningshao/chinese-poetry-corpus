关前志别（清·季开生）　　七言律诗　押先韵	罪躯幸得主恩全，饯酒萧条转授鞭。奄普滩平鱼阵浅，句离天阔雁行偏。不辞马骨埋边雪，敢惜牛衣卧塞烟。今日玉关无外内，临歧握手莫潸然。
洗马桥王三侠君（清·季开生）　　七言律诗　押萧韵	灵崖北下莽萧萧，旧是单于洗马桥。野槿帖山垂白叶，番河归海逆红潮。共传化日销兵甲，不厌寒星送使轺。万里天书自西出，吟鞭应叹斗牛遥。
尚阳堡即事 其二（清·季开生）　　七言律诗　押微韵	凿冰十丈得泉归，却望千峰白雪围。海岸渔樵生计浅，天涯亲旧过从稀。顽山入屋霜连枕，秃树当门月上衣。穷旅不堪儿女怨，夜添松火敌寒威。
尚阳堡即事口号二首（清·季开生）　　七言律诗　押歌韵	新烧悬崖净积莎，远随甲骑渡柴河。虎头在客休投笔，鸡肋从军漫荷戈。骨肉书传辽塞少，林泉话入故园多。边城老将秋霜下，夜半闻笳起自歌。
送左大来先生葬（清·季开生）　　七言律诗　押歌韵	重关不禁旅魂过，梦里看君渡塞河。白日总悲生事少，黄泉翻羡故人多。荒台啼鸟围松柏，废苑寒云锁薜萝。未遂首丘须浅葬，好留枯骨待恩波①。
尚阳堡即事 其一（清·季开生）	草桥跨涧水粼粼，不厌羊裘把钓纶。每愧野人勤给米，久劳邻媪代炊薪。床前见月家园梦，雪后听鸿兄弟情。消浊却怜诗兴浅，三秋不敢忆鲈莼。
