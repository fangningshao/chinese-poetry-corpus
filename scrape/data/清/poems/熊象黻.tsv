秋日道中寄京口友人（清·熊象黻）　　五言律诗　押阳韵	一车千里外，马首又斜阳。秋色还黄菊，风声借白杨。知君当此日，忆我在他乡。拟欲来京口，重登君子堂。
因是庵（清·熊象黻）　　五言律诗　押尤韵	初地知幽邃，兹登因是楼。白门三日雨，黄叶万家秋。独往迷新径，凭高迟旧游。上方清磬响，遥出碧池头。
舟中（清·熊象黻）　　七言律诗　押豪韵	昔从北地穷沙漠，转入南湘下汉皋。但觉家随芳草远，暗知船共晚潮高。客中傲态容三拜，镜里衰颜惜二毛。王粲祢衡俱下世，文章应得入吾曹。
舟抵苏州（清·熊象黻）　　七言绝句　押尤韵	半春卧病木兰舟，今日推窗见虎丘。梅雨满天花满岸，橹声不断到苏州。
