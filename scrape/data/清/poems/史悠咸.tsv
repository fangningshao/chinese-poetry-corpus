潼关（清·史悠咸）　　七言律诗　押元韵	扶舆两戒望中分，终古雄关峙独存。白帝三峰尊太华，黄河一气走昆仑。盘雕沙碛闻传箭，散马秋原见列屯。揽辔临风感兴废，承平形势漫重论。
恼公曲（清·史悠咸）	湘裙潋潋梳微波，画叶仙衣飘翠罗。香桃琐骨怯春影，衣嚼赪霞瑶怨多。烟霄凤葆迎丁佩，红鹍瘦玉弦声碎。媆香迷梦度芳年，一把纤腰倚春醉。凉丝玉网银梳摇，押犀风细开樱桃。芳螺曲写镜中语，皓齿嚼风吹紫箫。仙蕖珠的同心扣，绿衣传语娇鹦瘦。消得层波一脔光，瑶襟圆咽相思豆。蜡花摧焰寒青荧，彩鸾怯翅舒金屏。红笺砑破点斜雁，小押麝煤凄寒馨。宝靥晓星虬水咽，鸾钗敲梦铮瑽绝。豹骢香陌忆珊鞭，六曲青蠡锁霜月。曲水飘香唱恼公，绿巾拭泪珍珠红。金鹅梦破蜀山晓，花底露铃吟断风。
柴关岭（清·史悠咸）	长啸万仞冈，寒风战黄叶。不知所历高，苍莽入寒色。山骨郁礧砢，纷如怒猊截。巨瀑奋雷硠，石力拒而裂。一山千万转，十步八九慑。藤臂或攫衣，石齿乱折屐。𢥠魂步已却，试险足先蹑。徘徊一线中，欲骋不能捷。巍巍螺负壳，旋旋蚁缘垤。寒萝下无路，踏石觅寸隙。薄暮宿山家，合眸见馀碧。
