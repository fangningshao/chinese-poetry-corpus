夜行（清·段承实）　　五言律诗　押青韵	水响暗中听，孤帆夜不停。舟轻去飞鸟，镫闪似流萤。风静浪仍白，月明山更青。五更有凉意，秋色在疏星。
怀方晚樵茂才（清·段承实）　　五言律诗　押先韵	落拓频年惯，头巾独可怜。贫深转多病，境累欲逃禅。于我最知己，与君同信天。燕云望江树，遥隔路三千。
杂诗（清·段承实）	黄鹄举青霄，千里势辽阔。秋蚓食槁壤，寒泉自斟酌。一朝失其所，两者无可托。鱼岂羡鸢飞，鸢不知鱼乐。得意各有在，所苦网与缴。英雄岂无用，失时转寂寞。猛虎去深山，不如林间鹊。
