余姚怀黄梨洲先生（清·朱兴悌）　　五言律诗　押真韵	扁舟浮海后，故国感沈沦。钩党收名士，辞荣列逸民。风高黄竹浦，交尽白衣人。石室鸿文富，停桡一问津。
读傅筱岩纂沈耕岩先生隐迹录（清·朱兴悌）　　七言律诗　押删韵	复社名流谁与班，间披隐迹白云间。浮家远泛双溪水，曳屩晴游三洞山。梅福吴门名已晦，赵岐北海老方还。寓贤为立徵君传，鸾鹤高风不可攀。
次笠东屏迹叠韵（清·朱兴悌）　　七言律诗　押删韵	寄迹墙东成屏迹，冬烘兀自著书间。寒来背炙三竿日，兴到神游五岳山。扫径频因红叶坠，开窗不碍白云还。吾庐吾爱多佳趣，一种幽情未可删。
游石陵谒倪文卿先生墓（清·朱兴悌）　　押麌韵	草莽书生依宋土，北望中原思艺祖。宫车泪洒牟驼冈，雪耻不忘缚金虏。袖中拟上中兴书，满壁张图森部伍。布衣老不挂朝缨，慷慨大声咤广武。天涯沦落莽萧萧，谁其知者陈同甫。石陵原上高士坟，伫立苍茫为怀古。风流消歇七百年，万树秋声啼杜宇。
