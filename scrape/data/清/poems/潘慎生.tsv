晓发芜湖（清·潘慎生）　　五言律诗　押尤韵	残笛鸠兹路，银河耿未收。江帆凉近月，夜水白沈楼。树出天门晓，潮生海国秋。乡园西望近，归梦满吴头。
晚登白鹤峰亭子眺望有怀殷子徵京师（清·潘慎生）　　七言律诗　押先韵	鸟道盘空雾雨悬，楼台缥缈入江烟。云开树色分灊岳，浪卷秋声落海天。京国飞鸿人万里，沧洲骑鹤事千年。何当共醉中山酒，晞发扶桑逐散仙。
寄怀朱丈伯韩侍御桂林（清·潘慎生）　　七言律诗　押尤韵	雷后尖风剪敝裘，冲寒独望潞河舟。将诗更惹唐衢哭，每饭难消杜甫愁。国士声从名宦重，谏臣书待史官收。中年好种山田豆，人近苍梧易白头。
秋夜姑孰舟中作（清·潘慎生）　　七言律诗　押蒸韵	云净星河转玉绳，沙村人语夜天澄。露华白满香街屋，江影红添水市镫。画角秋声千里路，青山禅梦六朝僧。想思应共西城月，直送寒潮下秣陵。
忆存之（清·潘慎生）　　七言律诗　押支韵	东风吹绿过扬子，水调阑珊暮雨时。《折柳》天涯闻玉笛，飞花南国唱《杨枝》。春山荷锸情何限，弥勒同龛愿岂迟。江左清华摇落后，白头空咏《四愁》诗。
怀方存之（清·潘慎生）	帘阁对春酒，落花方有赊。萧萧寒食雨，寂寂子云居。香草怀人夜，青春解佩初。国风终古意，应自惜璠玙。
