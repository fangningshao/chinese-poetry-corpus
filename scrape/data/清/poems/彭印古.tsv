夜泊（清·彭印古）　　五言律诗　押庚韵	云散雨初晴，渔镫数点明。远钟敲旅梦，落叶带秋声。幔卷星皆动，波恬月不惊。有怀空击楫，感慨壮心生。
晚归松溪（清·彭印古）　　五言律诗　押元韵	隔桥松影淡，冷翠点云根。树色飞岚气，山容带雨痕。雾深多失路，叶落不藏村。迢递归来晚，刚同月到门。
秋兴（清·彭印古）　　五言律诗　押虞韵	林密秋阴远，寒风落井梧。烽烟四望起，天地一身孤。白石牛堪饭，黄金骏不图。长歌归去晚，明月待人沽。
赠白溪渔者张子正（清·彭印古）　　七言律诗　押真韵	一蓑一笠一壶春，载入烟波醉白蘋。溪底有天常钓月，舟中无地可容尘。扣舷高唱云山响，倚棹安眠鱼鸟邻。何事彼苍偏厚汝，慨然相放作闲人。
题王中孚写意（清·彭印古）　　押遇韵	千峰秋色寒，冷翠生枯树。疏林挂夕阳，黄叶吹满路。悠然多古意，我欲此中住。
