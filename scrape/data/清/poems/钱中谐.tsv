读成帝内传（清·钱中谐）　　五言律诗　押灰韵	汉武求仙日，危楼四望开。温传青鸟至，空候白云来。玉露虚芝馆，金风冷桂台。茂陵终寂寞，谁与望蓬莱？
少年（清·钱中谐）　　七言律诗　押豪韵	少年游侠五陵豪，意气如云照锦袍。寒锁画楼封豆蔻，春回别馆醉葡萄。惯抛金弹飞黄捷，学舞龙泉太白高。行乐不须辞秉烛，朱门台榭易蓬蒿。
白雁（清·钱中谐）　　七言律诗　押灰韵	白雁初临楚泽来，孤飞正值苇花开。影迷积雪望难极，声入晓霜清更哀。闲共云烟相掩映，偶逢鸥鹭不惊猜。却疑玉塞辛勤久，历尽风霜毛羽摧。
