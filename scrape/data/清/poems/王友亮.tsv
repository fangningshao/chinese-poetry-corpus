蒋苕生前辈挽诗（清·王友亮）　　五言律诗　押寒韵	天语呼名士，人言胜达官。已成千载遇，不救一生寒。忽忽蛇年遇，悠悠蝶梦阑。此中无挂碍，应作去来观。
三宿岩（清·王友亮）　　七言律诗　押麻韵	旧传三宿虞丞相，健笔岩端纪岁华。落日大江屯虎豹，清风峭壁动龙蛇。独留遗像围赪玉，无复题名罩碧纱。客到欲为桑下恋，一声林磬又栖鸦。
严先生钓台（清·王友亮）　　五言绝句　押尤韵	不饵帝王钩，东归狎水鸥。早知渠物色，一并脱羊裘。
双佩斋（清·王友亮）　　押虞韵	韦以治狷急，弦以厉迟迂。救偏虽异策，命意非殊途。我欲双佩之，客见皆胡卢。揖客前致词，刚柔量时需。含瓦既惊戆，模棱仍笑懦。老聃语自佳，子产论非诬。断事拟镆铘，待物侔醍醐。欲求水火济，讵惜熊鱼俱。缅维昔贤轨，揭之斋坐隅。庶几能寡过，尝此勖区区。
冰山雪海歌为董蕴田舍人作（清·王友亮）	冰山自古寓言耳，君到伊犁亲见来。传是尧年洪水后，朔风抟结成胚胎。扶桑十日铄不动，至今屹立万仞光皑皑。下无寸土上无树，复岭层峦莫知数。直将水体冒山名，赖有回人来凿路。路光如镜滑如油，牵马不行马亦愁。大声忽发山迸裂，片石陡绝横峰头。行人到此防飞堕，前导狼踪看几个。微生判作号寒虫，得过且图今日过。遍身起粟两脚僵，六十里同千里强。下山席地甫少憩，照眼雪海来苍茫。海无滴水雪为水，中有横梁蜿蜒起。此梁亦是雪踏成，宽可二弓袤十里。相将奋力且勉行，冻步彳亍疑摇旌。但教人马小失足，直下雪窟听无声。吁嗟乎，山巅海角人犹骇，何况山非真山海非海。过处曾惊白骨横，望时直使朱颜改。方今圣德大如天，幅员远越千古前。奇观久閟勿尽豁，足迹未到嘲张骞。君归万里谈奇绝，一室春风变冰雪。天山瀚海讵能夸，闻者心寒耳偏热。径须命驾醉乡游，此中险阻艰难俱不设。
