侍家大人陪幕中诸公宴铁棋亭（清·朱永锡）	课馀恰值雨初晴。为访仙踪载酒罂。琴鹤长随知政理，亭台高会话升平。山环豆积洞谁凿，水下嘉陵河有声。毕竟神仙不可接，肯将忧乐负苍生。鸿爪勾留倏五年。重看云物到层巅。一枰成败无终局，千古兴亡欲问仙。凤岭平开晴日丽，马当争羡好风便。茫茫国手当谁属，听罢棋声却惘然。
