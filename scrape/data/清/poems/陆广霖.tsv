菊花（清·陆广霖）　　七言律诗　押阳韵	群芳萎绝剩凄凉，独向东篱吐暗香。数朵黄英秋浥露，一枝紫艳晚凌霜。名成彭泽悬车后，色重龙山落帽傍。赖尔挺然生傲骨，不教肃杀肆锋铓①。
桃花（清·陆广霖）　　七言律诗　押文韵	黄蜂紫蝶日纷纷，蹊上清芬隔水闻。朱脸和风初带酒，芳姿含雨乍行云。文君垆畔飘红袖，宋玉墙头露绛裙。莫道元都诗句好，几回迁客叹离群①。
斐亭听涛（清·陆广霖）　　七言律诗　押庚韵	疏影萧萧万籁平，江亭忽听怒涛鸣。乍疑檐角风敲玉，顿觉丛中浪拍城。岛屿波洄凭竹报，筼筜声寂待潮生。远臣仰沐澄清久，跨海鲸鲵静不惊①。
澄台观海（清·陆广霖）　　七言律诗　押寒韵	烟波缥渺水漫漫，高阁登临面面寒。收拾昆崙千派合，划开江汉四围宽。尘氛不向垄灵发①，寰宇全归掌握看。凭眺顿教心地远，拟将浩瀚写毫端②。
安平晚渡（清·陆广霖）　　七言律诗　押阳韵	高城极目势苍茫，向晚归人一苇航。月净波光浮远白，霞衔①帆影带昏黄。参差楼阁迷云树，掩映渔灯上女墙。市井只今誇极盛，可知济渡赖津梁②。
沙鲲渔火（清·陆广霖）　　七言律诗　押尤韵	高挂丝纶新月钩，沙汀隐现泊渔舟。烟笼小艇连樯语①，风起孤篷②一叶秋。倒映水光星错落，斜联萤火③影沈浮。银灯合向银河泻，绝似吴江古渡头④。
