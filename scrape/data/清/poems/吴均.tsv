南庄马秋玉别业（清·吴均）　　七言律诗　押侵韵	幽深林馆枕江浔，门外春围万柳阴。伯仲风流花萼集，宾朋游赏月泉吟。连床旧雨今谁听，满阁凉云供我寻。最是滩声易惆怅，泠泠犹是写瑶琴。
陆宣公墓枯柏重青诗以纪事（清·吴均）	宣公辅政称名臣，谏诤下惮批逆鳞。兴元戡难勤赞助，转危而安此一人。乾坤几劫沧桑改，齐女门东古坟在。松楸羊虎已销亡，枯柏杈丫数百载。圣代深嘉内相贞，敕修祠墓特褒旌。精灵耿耿不泯灭，香叶勃郁看重生。公能上不负天子，八利六失标青史。卓哉高节何嶙峋，正气贞操长不死。昔闻柏树化桐王宴宅，又闻柏树倔起汉帝陵。何如陆公墓上枯柏复蕃翳，雷霆辊战蛟龙腾。柏兮千载耐岁寒，乃是公之忠义肝。柏兮铁干挺劲直，乃是公之贬死骨。赵裴遗臭公芬芳，小人枉自倾忠良。公之丹心炳日月，岂以柏之荣瘁为低昂。物同人重物亦尊，诸葛庙前柏尚存。他年瞻拜定相识，百丈参天看黛色。
古镜篇（清·吴均）	盈盈一片秋空月，云雾朦胧半边缺。五色双龙背上蟠，铭镌大业何曾灭。阿𡡉当日幸迷楼，如花嫱嫔居上头。琼户晨开金缕锁，珠帘齐上珊瑚钩。明星荧荧宝奁启，竞斗新妆明镜里。涂黄那数汉宫娇，写翠休夸赵女美。扫天红粉逞妖娆，岂识春风梦易消。故国芳魂归未得，玉钩斜上长蓬蒿。绮罗灰劫经千古，皓齿明眸何处所。微物何为未化尘，一朝耕出雷塘土。曾悬媚子照婵娟，雨散云收一惘然。陈宫难问乐昌事，蜀物犹存乾德年。好事传观勤拂拭，繁华瞥眼空相忆。祇合深宫艳质藏，岂期蔀屋农人得。古训由来戒色荒，骄奢淫佚致倾亡。当时若以古为镜，何至杨花委路旁。
