月轮山（清·邹方锷）　　七言律诗　押灰韵	渺渺江枫漠漠台，珠帘绣柱拂云开。已看十二瑶台近，空说三千铁弩回。无数烟樯飞鸟外，横空山翠逼人来。振衣却立重回首，下界坳堂只一杯。
十八涧（清·邹方锷）　　七言律诗　押灰韵	青苍竹柏压香台，匹马西风得得来。一径万千峰下路，九溪十八涧边回。泠泠钟梵寒云合，淡淡山花雪照开。世外仙源寻已遍，不知何处是蓬莱。
黄埠墩（清·邹方锷）　　七言绝句　押灰韵	平江八百平如掌，漠漠清阴两岸苔。突兀孤亭撑水出，九龙衔下一珠来。
