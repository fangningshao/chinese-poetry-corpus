登黄鹤楼（清·张镛）　　五言律诗　押青韵	陆绝临无地，高楼入窅冥。江流吞楚白，山势入吴青。日月摩榱桷，风雷走户庭。凭栏清兴发，我欲叩仙灵。
过洞庭（清·张镛）　　七言律诗　押青韵	楚望无崖说洞庭，桃花春涨杳冥冥。巴陵地失波中白，彭蠡湖边天上青。不见帆樯惟北斗，即无风雨亦南溟。此身恍惚如春梦，愁绝君山渺一星。
自缥缈峰至石公山入明月庵（清·张镛）	凌晨越高岭，纡回转南路。杖策晞石公，菁葱郁翘楚。窄径登巑岏，襁属少安步。剑楼势若削，云屏看疑仆。突兀拔幽壑，窈窕穿轻雾。褰裳入空翠，明镜一湖注。百里顾盼间，飞帆渺孤鹜。隔江青嶂列，丽日媚烟树。微风湖上来，披襟得佳趣。夕阳归招提，怪石耸平圃。几榻皆峰峦，厜㕒落樽于。高枕听涛声，层轩俯流溯。优昙会禅心，清磬消俗虑。平生探幽兴，宿膺烟霞痼。洵美兹山川，胜游惬情素。
太白楼观萧尺木画壁（清·张镛）	尺木老人年八十，太白楼头留绝笔。挥霍十指生烟峦，董巨荆关咸气夺。落帆直上牛渚矶，惊看壁上排嵚巇。四山拔地出天阙，乾窦坤位无乖离。天门日观陡而壮，峨岷积素殊其状。回雁峰高巫峡长，香炉瀑布遥相望。镇高岳耸西与东，齐州九点青蒙蒙。峰峦向背觉明晦，江湖澒洞疑奔{氵众}。羲和策驭走屋底，雷雨喧豗清昼里。涧壑淙淙槛际来，元气淋漓妒真宰。我生由来好探奇，往往名山欲问之。瞿唐岱畎万里隔，足茧终年或未窥。兹从一室纷相列，眼底峰峰昭若揭。夺造化兮泣鬼神，观止此矣我心折。天光澹沱日气清，凭栏四望暮霭平。同行顾盼无人赏，欲觅青莲共跨鲸。
