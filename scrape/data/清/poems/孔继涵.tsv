瓶鞠（清·孔继涵）	一花如高人，俯仰谢冠盖。一花如好女，丰神流衣带。淡者非枯槁，浓者非粉黛。高吟诗一草，薄醉与之会。
烟草诗千一百字（清·孔继涵）	木名以时称，草名以月主。变迁物生繁，乃有烟名卉。核实丽之名，于义起乎事。独与燔爇亲，质固异香祖。烧之物为烟，意趣不相伍。远自狄鞮来，流传遍中夏。闻其初奏功，厥乃在军旅。县军营滇南，瘴气独防御。遂致百年闲，不遗一处所。灌溉勤辘轳，蓺植敌禾黍。茎方含四棱，虚中象褊苣。干直歧斯薅，叶厚力乃聚。圆椭肖甘蕉，蠢庞类大芋。秋老亦作花，荐红垂媛乳。绛华形同槚，鲜荣兼摹芐。五出差差尖，白蒂微微俯。潋潋浮风光，油油见繁膴。分种法秧田，晚力侔菜圃。状竟失稽含，性未辨俞跗。五疋高庋阁，露书启端绪。吁嗟刍豢悦，谋之无厌斁。水产及鲎蛤，陆羞遍蹄羽。效醉叶卷蒌，作辛酱糅蒟。草根与土毛，搜罗兼败腐。此更出新意，味外咸酸苦。裸虫遐裔外，国真有厌火。喷烟岂蚊母，食火岂驼父。嘘气云叆叇，隐身雾结纠。钻截分竹木，支持代谈麈。铸金置两端，五行相克拒。碧筒象鼻弯，含菂金莲炬。下空无当卮，外圆县鬲釜。人心巧取材，丝丝其中贮。薪传仗煤炱，顷刻氛妪煦。两仪鼓橐籥，万汇以气取。地动跃龙机，山崩应钟锯。一气所翕抐，不过分细巨。吸之焰扬赤，吐之云出屿。涎自喉舌生，力于顉颔鼓。赪渥上颊颧，熏灼洽肺腑。蓊蘙笑髭须，灶䆦借口辅。息息自相通，呴呴若相语。中忽喷长风，势厉气载努。亦有嗜奇人，鼻观能茹吐。亦有狡狯材，连环戏媚妩。其美在初燃，并可例以酒。炎虐之逼烁，溽湿斯注下。火尽膏中乾，蒸蓊声煎煮。力竭剩吹灰，液凝乃流卤。余气最氤氲，盘旋穴窗户。初食犹稍稍，洎兹尽率土。流布起男子，渐染及妇女。既上概衣冠，亦下逮童竖。献酬到宾朋，搜求遍穷窭。好不殊北南，畜不遗僻阻。如影偕出入，如食周寒暑。如奕代寤言，如鯈忘喜怒。或则再三止，或则日无数。或相忘噞喁，或沈酣酤醑。或云担不归，湿寒力能去。或云吐黄水，肺焦病深钜。闲有疾憎者，反讶独龃龉。装饰艳象犀，点缀太覼謱。贷䙬妙剪裁，{穴录}𦌉五杂俎。时花及草虫，针神纤手抚。零帵剩帴帛，扣砌功几许。斗绮艳云霞，光华奕昈昈。缤纷各在腰，鞶厉觿燧帍。左右用咸宜，阴阳俨分部。更有擅秘藏，别制摅机杼。刳木作方盝，楺杷成圆筥。有舟效棜禁，覆幂法盉簠。取润煎锡罐，避黬置瓦甒。取食喜频频，不复分酉午。旷日而费时，那自知其故。人利竞锥刀，竟等米盐普。顿教些须值，堆积成大贾。有明万历末，漳泉法始著。马氏淡肉果，云布散六寓。迁地岂弗良，任土声名树。兼己别本颠，土更判邾莒。深厚宜肥沃，淡薄在舄卤。但能辨根荄，不复论所处。长竿叶挨排，鱼鳞任风举。杲杲暴秋阳，班班灿文黼。柳牙浑斑斓，楮叶多𪑜𪐴。湿以藤苰膏，炒以醇酎醹。易然假火硝，闲色陈土苴。榨槽紧结束，镂划细分缕。铲刨深中央，铦{镍斤}安两鐪。推荡反覆间，筋力费腰膂。高艑大车箱，络绎越县府。攈载富儿门，名目胪广簿。市墟攒细人，十十复五五。圭撮易一钱，睇视犹量估。真令散如烟，消耗两手拊。团团坐劝引，此礼其犹醵。空己靡镵涎，并未撑肠肚。地力与人工，铜帛与竹楛。其他细碎者，更难以细谱。虚糜亿兆民，潜匿为大蛊。古圣重本源，制器戒苦窳。无益之作为，乃逾闲荡矩。嗜好日迁新，竟难返淳古。一唱万千应。尝试争忭舞。非可势力遏，非可道德杜。总在作俑人，一扇变齐鲁。久竹化青宁，圆穹意楚楚。腐儒欠变通，忧杞色谈虎。耸肩作小诗，用代方言补。
从侄柞索兰（清·孔继涵）　　押霰韵	幽兰似佳人，不以色自炫。忽漫度微风，芳馨袭庭院。缅怀湘中君，含情发深眷。
