自金华登陆过桃花岭（清·金兰贞）　　五言律诗　押庚韵	渺渺关河路，承欢此一行。水明奁镜净，山远黛眉横。度岭松涛送，归舆客雁迎。风霜缘未历，日日计征程。
桃花岭投旅店（清·金兰贞）　　五言律诗　押虞韵	遥望沿山麓，旗飘卖酒垆。小桥双磴滑，野店一镫孤。峭阁临崖下，篮舆挂涧隅。移时歌笑起，云是郢中姝。
夜过南渡桥（清·金兰贞）　　五言律诗　押歌韵	指点申江路，轻舟乘夜过。一镫一语静，两岸月明多。到处皆烽火，潜行避网罗。风声疑草木，数问夜如何。
吉芝楼杏花盛放（清·金兰贞）　　七言绝句　押麻韵	小园一夜放春花，姣态妍姿斗彩霞。正值晓妆帘幕卷，万重红雪拥窗纱。
丁酉秋归自括苍道经武林遂游西湖（清·金兰贞）　　七言绝句　押尤韵	吹来细软晚风柔，到处秋光招我游。江上青峰湖上月，替侬扫尽别离愁。
