述旧（清·万斯同）	我昔九龄时，慈母中道弃。此时赤日颓，风尘匝地沸。艰难营一殡，辛苦且逃避。昼行岩壑间，夜宿虎豺际。弱儿可怜人，性命托足弟。穴居逾三年，脱粟常不继。重返西皋居，遂作灌园计。田圃久成芜，桑麻亦已废。再葺耕耨基，复理桔槔器。时或从父兄，荷锄畦边憩。渐成田舍儿，颇谙村居味。谓当谢俗氛，终事田家利。不谓志难谐，复迫居城内。念兹释耕耘，欲识诗书字。父意怜少儿，亲为解章义。晨夕寒松斋，呼儿捧箧笥。或时使应门，间亦执巾屣。穷愁寥泬中，父怀每欣慰。久侍少谴责，亦自多欢睡。饥寒相逼迫，父往游岭外。日夕望还期，中秋果返辔。途次九江滨，奄忽一夕逝。寄信至江乡，恸绝中肠碎。易篑在何时，盖棺在何地。含殓儿不亲，汤药儿不侍。天长日月久，此恨终吾世。返柩江西滨，结庐西山次。迄今已三年，魂魄犹飞坠。叹息我生涯，忧患何遭备。
寄五兄公择（清·万斯同）	食饮不求精，冠裳不求好。但求免饥寒，骨肉常相保。微愿竟难遂，分飞各远道。欣欣向荣木，唶唶投林鸟。我乃不如斯，喟焉伤怀抱。
