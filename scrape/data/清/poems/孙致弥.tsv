江行杂诗三首（清·孙致弥）　　五言律诗　押文韵	一舸淹晨夕，平沙舣落曛。江潮晴涌月，山火夜烧云。黑想蛟涎出，腥愁虎气闻。明朝牵百丈，回首白鸥群①。
福州道中（清·孙致弥）　　五言律诗　押微韵	指点三山近，轻云护翠微。晓烟榕叶暗，春雨蔗田肥。野女修棕笠，溪人浣氎衣。啼鹃苦竹里，争道不如归。
秋感（清·孙致弥）　　七言律诗　押东韵	辽海关门百二雄，长城万里忆先公。储胥自有风云护，部曲空成带砺功。一战龙旗劳汗马，廿年贝锦怨藏弓。不堪蔓草祈连冢，况复铜驼恨未穷。
咏史次王玠右先生韵二首（清·孙致弥）　　七言律诗　押萧韵	南都歌舞动云霄，回首燕台王气遥。燕颔何年驰铁马，羊头此日总金貂。霓旌小苑明秋月，锦缆长江泛暮潮。龙虎亲军三十万，登坛空想霍嫖姚。
同晙思大年访华天御先生（清·孙致弥）　　七言律诗　押微韵	蒲帆片片带斜晖，路转蒹葭兴不违。白露为霜枫欲脱，澄江如练雁初飞。沧桑廿载衣冠在，猿鹤三军事业非。回首悲笳惊日暮，新亭风景一沾衣。
感旧示魏禹平（清·孙致弥）　　七言律诗　押蒸韵	寒灯无焰醉瞢腾，独对遗编感慨增。复壁人曾藏北海，墓门剑许挂延陵。全家大节存忠孝，三世深交历废兴。郭隗台荒荆棘里，茫茫枨触恨难胜。
至江宁再叠前韵（清·孙致弥）　　七言律诗　押灰韵	蔽日浮云已暂开，先称偏觉气悲哉。燕归知入谁家巷，风去愁看旧日台。胥靡敢期通帝梦，槛车羞比霸齐才。炎歊苦忆凉飔好，凭仗悲笳及早催。
同介修孟游集元夫园居即事抒怀（清·孙致弥）　　七言律诗　押微韵	朱弦寥落赏音微，尊酒论心静掩扉。遮莫文章供齿颊，底须愁病减腰围。駃騠七日堪千里，大鸟三年始一飞。醉拂吴钩谈转剧，主人忘送客忘归。
