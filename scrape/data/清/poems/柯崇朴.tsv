宿云栖庵（清·柯崇朴）　　五言律诗　押冬韵	远公遗迹在，古寺暮云封。磴转苍苔合，岩回碧树重。香台时下鸟，阴壑暗藏龙。坐久心忘寂，沈沈听夜钟。
汝南道中（清·柯崇朴）　　五言律诗　押寒韵	驱马汝南道，行人愁路难。群山连削壁，急涧乱飞湍。虎啸青林密，猿啼白日寒。前瞻郧子国，尚有几回盘。
过武胜关（清·柯崇朴）　　五言律诗　押灰韵	作客由燕赵，今朝入楚来。岩城临翠壁，荒磴没苍苔。山鸟一声寂，飞泉百道开。潇湘云正远，征骑几时回。
汉上赠查韬荒（清·柯崇朴）　　七言律诗　押灰韵	我从蓟北千山至，君自滇南万里来。乡思尚悲吴苑隔，客愁且向汉江开。薰风到处迷芳草，玉笛吹残怨落梅。漫道相逢始倾盖，十年早识子云才。
自云门步至平阳作（清·柯崇朴）　　押翰韵	昨夜宿云门，晨兴事清盥。萦纡出松径，犹见明星烂。顷时岚雾收，旭日乃始旦。岩峦迫回合，苍翠正凌乱。前瞻化鹿峰，隐约钓台畔。溪明鱼自跃，筱密猴相唤。谷口闻鸣钟，林端辨烟爨。今为祇树林，旧是平阳观。盛衰固有由，兴废何足叹。
登莫釐峰（清·柯崇朴）	莫釐之峰何嵯峨，下有冲激之洪波。波光浩渺天一色，渔舟几处扬清歌。云散烟空风乍息，湖上诸峰开历历。小者如拳大若箕，遥遥空翠俱堪摘。支硎穹窿作列屏，层峦复嶂何青青。道场卞山遥拱峙，波中点点同流萍。孤峰独向湖中辟，倒影入湖湖尽碧。可怜万顷堆琉璃，落日沈波摇琥珀。俯视千家粉堞雄，连甍接翼自相通。橘实垂时金错落，绮窗开处玉玲珑。此时旷望乐何极，杳然如在丹青中。来朝归去入城郭，空羡矶头一钓翁。
