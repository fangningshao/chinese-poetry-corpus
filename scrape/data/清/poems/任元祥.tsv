寄侯朝宗（清·任元祥）　　七言律诗　押歌韵	雪苑春阴度玉珂，大梁公子倚雕戈。市无朱亥经过少，客有于期慷慨多。落日千家翻白羽，桃花三月走黄河。风流江左遥相忆，潦倒尊前有放歌①。
善哉行（清·任元祥）	人生太难，车摧马烦。今日相对，皆当尽欢（一解）。泛舟五湖，风波万端。上山采薇，虎视眈眈（二解）。身受国恩，披发佯狂。愧无豫让，以报赵襄（三解）。密雪闭门，饥寒苦侵。妻子相对，难与论心（四解）。悲歌慷慨，惟有友朋。月落乌啼，旭日方升（五解）。
