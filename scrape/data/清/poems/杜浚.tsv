古树（清·杜浚）　　五言律诗　押侵韵	闻道三株树，峥嵘古至今。松知秦历短，柏感汉恩深。用尽风霜力，难移草木心。孤撑休抱恨，苦楝亦成阴。
晴（清·杜浚）　　五言律诗　押阳韵	海角收残雨，楼前散夕阳。行吟原草泽，醉卧即沙场。骑马人如戏，呼鹰俗故狂。白头苏属国，只合看牛羊！
楼雨（清·杜浚）　　五言律诗　押文韵	晓雨天沾草，萧萧牧马群。鼓鼙喧绝檄，部落拥将军。仆病炊无木，悭僧屐不分。儿童生故晚，正诵美新文。
闻子规（清·杜浚）　　五言律诗　押元韵	四月三之日，子规惊梦魂。天高吾不问，春去汝何言。口血腥花气，关河阻剑门。此方多挟弹，未可恃君恩。
元日（清·杜浚）　　五言律诗　押鱼韵	元旦我无事，梅花伴读书。天心连日见，人迹向来疏。既雨难忘酒，方春孰荷锄。客情原至介，三叹对盘蔬。
雨（清·杜浚）　　五言律诗　押侵韵	冬暄何时恃，一夕起层阴。落尽衰桐叶，方知急雨心。暗停南浦棹，寒折北斋琴。邻舍知几早，多时响暮砧。
焦山（清·杜浚）　　五言律诗　押萧韵	触处迷人代，兹山尚姓焦。上头仍栋宇，到眼忽云霄。树色南徐近，江声北岸遥。衣冠留洞壑，不必访松寥。
十月十日蔡铉升载酒饮我于病榻练江南枝二诗衲偕至（清·杜浚）　　七言律诗　押尤韵	拟上篮舆散百忧，素交排闼且淹留。情亲各出三年字，身老犹怜一日秋。客舍自晴黄叶雨，钟山不动白云游。持螯快饮成今会，大有齐盟在后头。
乙丑季夏伤足伏枕历秋未瘳屡荷素园见顾殷殷偶留小酌限作二律同用知秋二字君诗先成依韵和答（清·杜浚）　　七言律诗　押支韵	吾道危如一木支，谁怜双足数还奇。呻吟转侧今何地，跋扈飞扬彼一时。同调相期金可断，异方多难药难知。留君小饮余先醉，为爱西泠七卷诗。
泰州绝句（清·杜浚）　　五言绝句　押庚韵	穷海三秋尽，扁舟百里行。夕阳无近色，偏照远帆明。
龚宗伯座中赠优人扮虞姬（清·杜浚）　　七言绝句　押侵韵	年少当场秋思深，座中楚客最知音。八千子弟封侯去，唯有虞兮不负心。
题朱林修尘外楼图（清·杜浚）　　七言绝句　押江韵	芳草无边似绿江，高楼临眺客愁降。向东一面尤奇绝，尽放钟山入小窗。
题废寺寄钱宗伯牧斋（清·杜浚）　　七言绝句　押萧韵	大树风多叶尽飘，庄严犹是建前朝。黑头江令残碑在，不记君王旧姓萧。
闵友谈水东之胜（清·杜浚）　　七言绝句	鱼爱深池鸟爱丛，君谈句句合幽踪。凭将骨与青山誓，老号诗人杜水东。
樵青歌 为黄仙裳作（清·杜浚）	当时同学十数人，两人引颈先朝露。一人万里足重茧，一个入海随烟雾。三人灭迹逃空门，四人墙东长闭户。一人卖药不二价，一人佯狂以自污。黄生计划无复之，门前便是青山路。昆吾宝剑千金值，改铸腰镰应有数。黄生终日无踪迹，上山清晨下山暮。有时昏黑犹在山，痛哭身当猛虎步。不知为樵定何意，黄生安肯言其故。但闻有一海陵樵，时时偷访钟山树。
游靖江孤山（清·杜浚）　　押药韵	丘壑性所耽，未尝弃拳勺。矧兹江海间，一石颇巉削。隔宿啸游侣，凌尘理芒屩。舟行屡延望，先见惟赭阁。既登必造颠，长江四回薄。梗断托一方，风沙年代作。左瞰特无际，举手揖海若。远水流下天，余波喷为壑。绿畴亦云广，晚田犹未获。孤城炊数家，阙状如舫泊。降寻及山根，了见夕阳脚。古苔讵人绣，怪石倘天凿。逐景至于晏，会心方命酌。寂寂无人知，秋英涧中落。
游夹山漾（清·杜浚）	出坞谢群贤，放舸理长啸。烟岫映澄波，始知所历妙。林壑罗秋姿，紫翠罥寒照。蘋汀欲为雪，枫岸忽如烧。目逐绝境往，意惬佳气要。层峰何婵娟，湾环亦窈窕。泛漾疑江湖，回帆复萝茑。面面见道场，一一起凭吊。寻幽不觉迟，归晚顾而笑。石门免见诃，登楼感同调。
九日一草亭时将与天章别感赋十六韵共用日字（清·杜浚）　　押质韵	秋深雨廉纤，意外晴此日。薄云虽未归，解散已可必。危坐伤我怀，雅意不欲出。欻闻良友招，不待盥漱毕。登高一草亭，岂在山崒嵂。幽人先入座，鸣琴未离漆。盘槅但随时，杯香带橙橘。暂觉百虑蠲，游从任疏密。丛菊花故迟，黄蕊苞渐茁。篱蔓弱迎霜，宛结小红实。独感薜荔枝，来时侔茧栗。于今已扶疏，残阴映缃帙。白头久飘零，俗态如虮虱。遥遥三令节，过眼亦何疾。念此动哀肠，匪第忆家室。怅别方自兹，歌笑忽如失。
初闻镫船鼓吹歌（清·杜浚）	一声著人如梦中，双槌再下耳作聋。三下四下管弦沸，镫船鼓声天上至。居然列坐倚船弦，惊指遥看相诧异。鼓声渐逼船渐近，亦解回环左右戏。急攒冷点槌犹涩，春雷坎坎初惊蛰。吹弹节鼓鼓倔强，中有闲声阑不入。吁嗟此时听鼓止听鸣，谁能打掏声里情。谁能眼底求精妙，乍许胸中见太平。太平久远知者稀，万历年间闻而知。九州富庶无旌麾，扬州之域尤稀奇。谁致此者帝轩羲，下有江陵张太师。江陵初年执国政，乐事无多庙谟竞。尔时秦淮一条水，伐鼓吹笙犹未盛。江陵此日富强成，圣人宫中奏云门。后来宰相皆福人，普天物力东南倾。豪奢横溢散向水，此水不须重过秦。王家谢家侈纨裤，湖海游人斗词赋。广陵女儿绝可怜，新安金帛谁知数。旧都冠盖例无事，朝与花朝暮酒暮。水嬉不待二月半，袨服新妆桃叶渡。高楼夹水对排窗，卷起珠帘人面素。腾腾便有鼓音来，镫船到处游船开。烛龙但恨天难夜，赤凤从教昼不回。皇天此时亦可哀，龟年协律正奇材。善和坊接平康街，弄儿狎客多渠魁。船中百瓮梁溪酒，胆大心雄选锋手。苏州箫管虎丘腔，太仓弦索昆山口。镇江染红制璎珞，廿腕珠镫悬一角。当前置鼓大如筐，黄金钉铰来淮阳。此声一驩众声集，不独火中闻霹雳。风雨丛中百鸟鸣，旌旗队里将军立。熬波煮火火更然，积响沈舟舟未湿。可怜如此已快意，未到端阳百分一。记我来时卯与辰，其时海内久风尘。石榴花发照溪津，友生置酒我为宾。下船稍迟渡口塞，踏人肩背人怒嗔。镫光鼓吹河河遍，衔尾蟠旋成一串。蔽亏果觉星河覆，演弄早使鱼龙颤。众人汹汹我静赏，初奏此时差可辩。须臾光响相纠结，惟闻森森沈沈直上翻云汉。东船西舫更交加，下视何由睹寸澜。偶然闪倏透水处，如金在镕风掣电。楼楼堂客船船妓，近不闻声远察面。呜呼此时镫船更难动，但坐饱食挥槌调丝按孔相凌乱。侯家别携清商部，那得于中闻唱叹。复有劣鼓与劣吹，就中藏拙谁能见。爆竹声低烟雾浓，暂借香风解沾汗。露零雨下不得退，乐极生悲真可厌。酒醒忽迷此何地，魂销略记伊堪恋。直至明朝亭午，船松却退人相羡。归来沈眠须竟日，流莺啼破河阳战。此后游人数日稀，清淮十里桃花片。记得座中客，能说王稚登。稚登挝鼓湘兰舞，赏音击节屠长卿。后来好事潘景升，晚节犹数茅止生。绝艺于今谁作主，李小大歌张卯舞。当时惆怅说于今，忍见于今又说古。年复年来事可叹，镫船伐鼓鼓不欢。辛壬之际大饥疫，惟见凤陵烽火，照见秦淮白骨横青滩。桃叶何须怨寂寞，天子孤立在长安。吾闻是时宰相薛复周，黄金至厚封疆仇。公卿济济咸一德，坐令战鼓逼龙楼。甲申三月鼓遂破，断管残丝复谁和。半间堂里起笙歌，平章舟上称朝贺。试问当时雷海青，阶下池头还几个。新剧惟传《燕子笺》，杀人有暇上游船。行人何必近前听，荼毒鼓中无性命。同时阿谁伎，畜尔惟有刘黄高左五侯耳。君不见师延靡靡濮上水，未若《玉树后庭》美。赏音何人丞相嚭，相对掀髯复切齿。一拨弦中半壁亡，一棒鼓中万人死。鼓急弦惊曲不长，两年歇绝随渔阳。有客徒怜桥下水，无人不断渡边肠。及此相看真分外，何许藏舟一舟在。拂尘捍拨初光辉，奋槌扬袖蓝缕衣。不镫漫乘夕波出，无伴知从何处归。争新夸奇各有故，君看西风桃李枝。西风一枝众称异，东风万树空尔为。入耳悲欢难具说，醉里分明寸心热。呜呼汉代金仙唐舞马，此事千年无有者。兴亡不入心手间，然后声音如雨下。探汤挝鼓蒺藜刺，应有心肝碍胸次。余音漠漠搅飞絮。镫船镫，过桥去，过桥去，伤鼓声。长歌短歌歌当成，陇西李贺抽身死，举杯相属樊川生。此生流落江南久，曾听当时煞尾声。又听今朝第一声。
焦山 其二（清·杜浚）	远迹沧江曲，山情实澹然。石根争插水，树杪欲浮天。莫起苍虬卧，端如处士贤。再来应酹鹤，把酒坐高堙。
