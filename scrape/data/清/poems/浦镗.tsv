登东山（清·浦镗）　　五言律诗　押删韵	东山古名胜，飞策上云关。碧藓揉红雨，青萝拥翠环。峰阴春木润，日落晚山殷。屐齿曾游处，风流许共攀。
同董愚溪探梅邓尉夜宿万峰禅院（清·浦镗）	舣舟虎山桥，探梅入邓尉。绿畴如掌平，相携踏寒翠。野水略彴横，古柏罗阴隘。龙斗与虬翔，险怪非人意。平台何岧岧，烟煴迷花气。如入众香国，令我心禅醉。迤逦复前行，林萝转蔽翳。长风振乔柯，泠泠净襟袂。殿角露山腰，即之路转昧。僧雏出翠微，引入山中寺。晚饭饱嘉蔬，轩窗豁远眦。旷望极高深，郁泱荡胸次。嗒焉我丧我，尘心了无自。禅榻茶话清，松月照无寐。
