访梅谷和尚不值宿南涧寺有怀（清·大汕）　　七言律诗　押侵韵	入门不见鼓瑶琴，冷落苍萝满地阴。古树寒云孤客梦，空潭明月故人心。猿飞绝壁窥孙确，鹤立高枝忆道林。一夜泉声来枕上，不知何处更追寻。
九日前一夕泊韶州逢陆丽京（清·大汕）　　七言律诗　押尤韵	十年重泛曲江舟，客路逢君感旧游。壮志不因谈剑得，馀生当为著书留。天涯细雨黄花夕，野岸疏灯白露秋。明发孤帆仍远别，南天凄绝旅鸿愁。
吴江访顾茂伦不值因寄（清·大汕）　　七言律诗　押先韵	松陵寂寂草芊芊，云掩茅堂一径偏。隔岸桃花开里渡，到门春水缆鱼船。黄冠应避秦时客，白眼空怀晋代贤。久立还思问童子，笛声吹散五湖烟。
