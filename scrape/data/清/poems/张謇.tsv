呈松禅老人（清·张謇）　　七言律诗　押微韵	楼台无地相公归，借住山峰接翠微。济胜客输腰脚健，忧时僧识鬓毛非。尚湖鱼鸟堪寻侣，大泽龙蛇未息机。正可斋心观物变，蒲团饱吃北山薇。
虞山谒松禅师墓（清·张謇）	淹回积岁心，一决向虞麓。晨暾彻郭西，寒翠散岩壑。夹道坟几何，鸽峰注吾瞩。停舆入墓庐，空庭冷花竹。亟趋墓前拜，眦楚泪频蓄。凄惶病榻语，万古重丘岳。抵死保傅衷，都忘编管辱。尊驺贡大义，凝欷手牢握。宁知三日别，侍坐更不续。期许更或忘，文字尚负托。平生感遇处，一一缭心曲。缅想立朝姿，松风凛犹谡。九原石台前，随武不可作。
