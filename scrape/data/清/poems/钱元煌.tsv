宿淡水草舍对竹（清·钱元煌）　　五言律诗　押尤韵	草庐亦已陋，有竹便堪留。疏处可通月，寒时易感秋。烦嚣入夜静，空翠一庭流。羡尔多高致，悠然学子猷①。
登屏山遇樵者（清·钱元煌）　　五言律诗　押齐韵	自有开山斧，何愁荆棘迷。烟霞挑不尽，风月手相携。看奕非逃世，行歌莫恼妻。那堪赓伐木，幽谷听莺啼①。
过赤山寺（清·钱元煌）　　七言律诗　押阳韵	何事穷山作上方，随缘挂锡即僧房。村童息虑真菩萨，野鸟忘机大法王。无数人烟通佛国，有时梵呗到农桑。试看处处天花落，散作人间稻麦香①。
宿阿公店（清·钱元煌）	数间茅店抱村孤，多少征尘向晚投①。犬惯迎人如问信，鸡何逐客太狂呼。更阑篝火喧初寂，夜半炊烟馔又铺。物色英雄谁只眼，不如濯足且倾壶②。
