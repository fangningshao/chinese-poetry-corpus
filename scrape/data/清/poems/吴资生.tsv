就道录别（清·吴资生）　　押寒韵	西风吹我鬓，寒日照我冠。亲朋各拿舟，送我芦花滩。怜我年半百，得官仍酸寒。官卑禄自薄，苜蓿馀空盘。何时抒壮怀，云际飏飞翰。款言谢亲朋，我心匪求安。虽无民社责，抚时每长叹。方今值灾荒，苍藜半凋残。哀哀满路哭，谁恤骨髓乾。活人惭未能，敢博妻孥欢。淡泊以明志，守我瓢与箪。居职无大小，要归免瘝官。解缆从此辞，浩浩江天宽①。
