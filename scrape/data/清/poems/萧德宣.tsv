桃花夫人祠（清·萧德宣）　　七言律诗　押阳韵	烂若朝霞树几行，柳堤儿女拜红妆。幽怀惯作巫山梦，遗恨应如汉水长。何事多情贪结子，难云不语亦含芳。榴花塔合桃花冢，留与行人话夕阳。
杨花（清·萧德宣）　　七言律诗　押元韵	也随桃李动芳魂，淡冶光阴陶令门。倦眼才飘春梦影，修眉昨画远山痕。搓酥滴粉刚三月，带雾拖烟又一村。苦恨沾泥期尚早，禅心自在不须论。
同幕中诸友登高（清·萧德宣）　　七言律诗　押寒韵	凉秋愁思太无端，高处凭临眼界宽。古道寒烟三鹿接，长空晴日一雕盘。中原东望连齐履，名士南来笑楚冠。行乐人生须及早，古来陵墓久荒残。
