长相思  见《灵芬馆诗话》（清·汪玉轸）　　押庚韵	夜寒生。梦魂惊。半烬兰膏暗壁灯。床头饥鼠行。数长更。起离情。倚枕填词句未成。推敲直到明。
风光好（清·汪玉轸）	掩花关。启花关。看偏春光春又残。动愁端。空庭雨过苔痕碧。天寥寂。短短回廊曲曲栏。且盘桓。
菩萨蛮（清·汪玉轸）	愁中得句浑难续。无眠夜半烧灯烛。风送露微茫。逼人秋气凉。熏炉添兽炭。香篆微微散。何物助吟情。一虫阶下鸣。
菩萨蛮  见《词综续编》（清·汪玉轸）	西风庭院人凄绝。梧桐几片残秋叶。敲著纸窗棂。孤衾和梦听。长更和短角。催得灯花落。触目总销魂。低头见泪痕。
海棠春（清·汪玉轸）	无端一夜东风骤。便吹得、杏花消瘦。待等小桃红，是晚春时候。惜花心事花知否。看镜里、双眉长皱。花信一番番，只芳年难又。
