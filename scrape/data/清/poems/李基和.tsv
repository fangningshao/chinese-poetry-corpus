寿安寺读王北山给谏诗怆然有感因步原韵（清·李基和）　　五言律诗　押庚韵	人去山无恙，秋深气更清。新诗余败壁，古屋倚衰楹。日暮云归岫，峰环树作城。苍凉今昔梦，挥涕欲沾缨。
中秋旅夜（清·李基和）　　五言律诗　押尤韵	故乡何日到，今夕是中秋。落落空庭月，高高客夜楼。野烟当树暝，旅雁入云愁。遥忆诸兄弟，相欢在润州。
春日遣怀（清·李基和）　　七言律诗　押寒韵	春日迟迟春未阑，愁怀欲放又难宽。弃余久已如鸡肋，知味何须食马肝。庭树两年根较固，笼禽数语韵多酸。涧阿有约谁归去，寤寐无忘为考槃。
过鹤汀侍读斋以董文敏画（清·李基和）　　七言绝句　押尤韵	晓雨初晴烟未收，江云一带引轻舟。模糊认得南徐树，不到家山十六秋①。
柳絮（清·李基和）　　七言绝句　押真韵	孤负当年咏雪人，沾泥糁径总成尘。却怜一样风吹去，偏是飞花堕锦茵。
戊寅中秋初度月下作（清·李基和）　　七言绝句　押虞韵	光寒于水连天接，色白如霜满地铺。谁画雁门今夜里，山川别样贮冰壶①。
登代郡城晚眺（清·李基和）　　押尤韵	西风落日声飕飕，风吹沙起边人愁。黄云片片下溪谷，雁门木叶零清秋。飞狐句注老雕窟，健儿习射来山头。嗟哉紫塞古来险，颇牧为将人安忧。忽然酸风射眸子，回看战骨多荒丘。归鸦几点过城去，夜昏鼓角鸣谯楼。
