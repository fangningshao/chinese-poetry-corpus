承恩出塞留别扬州诸故人（清·卢见曾）　　七言律诗　押元韵	解网深仁且莫论，孤臣犹在识天恩。三年便许朝金阙，万里何辞出玉门。沙暗阴山秋猎壮，雪明瀚海夏裘温。多情应信扬州月，直送征轮到塞垣。
过瀚海（清·卢见曾）　　七言律诗　押微韵	龙沙回望更沾衣，树别兼旬鸟见稀。惟有顽山时外向，曾无活水不东归。毡屯犬静笳飞怨，草铺镫昏雪打围。宵寐难成成莫醒，梦行定不背朝晖。
送司空还山（清·卢见曾）　　七言律诗　押寒韵	贺公矍铄据归鞍，不死龙沙风雪寒。到此才知臣罪重，余年敢忘主恩宽。已无绿水疑巢父，容有苍生望谢安。帷幄边机重召对，汉家振旅不为难。
送同年宫方伯怡云返嘉兴（清·卢见曾）　　七言律诗　押尤韵	四纪离群两白头①，那教小聚不绸缪。花才开处席先步，月已残时吟未休。堕泪有碑留汗简，立锥无地著菟裘。郎君佐郡西湖近②，何必劳山始钓游。
谢刘百朋台长送镇江醋（清·卢见曾）　　押寒韵	穹庐两事眠与餐，黄粱一饱游邯郸。出入九重要十艾，麾斥八极骖三鸾。谁欤抱瓮轻剥啄，伛偻而进容肃端。犹疑人在华胥界，麻姑送酒来仙坛。开札才知君意厚，为柔葱薤平病肝。我昔拥旄贡形虎，颇与醯人同职官。醯人长贱盐人贵，推寻此故时嗟难。虽然富国无近效，和羹大用谁能刊。雅爱京口传秘制，风味不减桃花酸。旧游枨触一回首，开山万里江漫漫。问君非乞非自造，何以得此于呼韩。名流耽癖空好事，报书一笑君须看。既无美膳实金鼎，又无生菜调春盘。纵云鼻吸三斗为宰相，但觉吾辈骨格殊清寒。
