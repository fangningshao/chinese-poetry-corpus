闻觉阿上人拄锡支硎用前寄焦山韵柬之（清·何其超）　　五言律诗　押先韵	黄叶无人径，支床卧冷烟。诗寒收石气，云活养松年。铜井一林雪，寒山千尺泉。此间傥相见，除是不谈禅。
寄顾荃士太史（清·何其超）　　五言律诗　押支韵	见日值君病，别来弥复思。闭门晚花落，曳杖青山期。世味归田录，秋怀愈疟诗。故人如问讯，心事岳云知。
秋窗无事读贾长江集因效其体（清·何其超）　　五言律诗　押文韵	繁华尽销歇，独鸟下秋雯。残柳隋堤雪，荒榛艮岳云。城寒清角起，寺夕远钟闻。乡思凭谁寄，苍茫烟树分。
诸翟访梅花源遗址（清·何其超）　　七言律诗　押支韵	何处春风千万枝，仙源曾许外人知。著书元翰心多苦，爱客天庸志更奇。流水澹成高隐迹，好花开到盛明时。荒榛日暮闻啼鸟，曳杖重来感鬓丝。
天寒雨雪有感时事（清·何其超）　　七言律诗　押寒韵	相对茫茫感百端，侧身天地未为宽。风来江上波涛阔，雪满山中草木寒。侧席方知儒术重，登坛总觉将才难。洛阳年少休长叹，好及良时策治安。
密县（清·何其超）　　七言绝句　押齐韵	山深过雨鸹鸡啼，身在丹崖碧树西。盘马入云浑不远，回头惟觉万峰低。
访唐隐士田游岩故宅（清·何其超）	高人遗世情，抗志谢圭组。几闻田隐君，出山见人主。韬迹依林泉，阒寂如太古。夷然万乘前，仍作烟霞语。敝庐寄嵩阳，一廛蔽风雨。晚结由东邻，高踪追负黍。束帛遍幽岩，斯人独冲举。山空猿鹤愁，白云莽残础。
