如梦令（清·查慧）	篱外一痕残雪。池上一丸明月。新种白藤花，不许小鬟轻折。休折。休折。个个养成蝴蝶。
谒金门（清·查慧）	莺去矣。抛下青梅又几。戏语小鬟来拾起。晶盘同燕喜。这在秋千架底。那在牡丹丛里。半晌功夫寻见未。拈毫闲画你。
南乡子 壬寅春日登阳羡凝秀阁（清·查慧）	箫语唤新晴。小滴珍珠酿欲成。偏是他乡饶节物，清明。已见筠篮卖紫樱。准拟放船行。罨画溪头縠浪生。争说夕阳红处好，零星。一树梨花一水亭。
清平乐 湖上泛月（清·查慧）	新凉似曲。酿就西湖绿。醉后尚堪斟百斛。飞下一瓯寒玉。月华小驻桥东。萧萧几阵微风。趁著采莲人去，不知身在秋中。
捣练子（清·查慧）	香黯黯，漏盈盈。水仙风里试春灯。翠帘卷后珊窗掩，不怕今宵月太明。
