焦山（清·孙宗彝）　　七言律诗　押真韵	落潮泛舸未逡巡，面面青山似故人。殿阁当年悬日月，海天不夜识金银。有情草树留书舍，无限烟波待钓缗。拂袖直须临绝顶，容城古碣亦嶙峋。
同曹秋岳先生游韬光庵和高忠宪公韵（清·孙宗彝）	山水灼真意，高深致有余。栋宇蟠天根，恍蹑洪濛初。流泉渟方池，清风洒前除。遂使冰雪心，迥与尘世疏。小住倦登陟，初地供轩渠。檐楹瞰江海，一气镂清虚。洞庭但浩瀁，岂是仙人居①。岚色幻今古，蟪蛄鸣春秋。纷埃事徒满，所尚高王侯。岳岳怀古人，正气谁与俦。劲节在天壤，不毁同山丘。何来逸情叟，舒卷千载忧。杖履复舟楫，逍遥继寻幽。好诗藏名山，披读起龙湫。梧冈有凤凰，别浦浮野鸥。名德砺公等，终焉吾所求。风云薄岩壑，悚焉不可留。
