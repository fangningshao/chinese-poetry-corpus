秋夕（清·黎恂）　　五言律诗　押侵韵	百感此交集，小窗明月阴。梧桐支老干，蟋蟀诉秋心。忧患梦如昨，蹉跎人到今。生涯三亩在，不必问升沈。
秋寺（清·黎恂）　　七言律诗　押尤韵	征雁飞飞塔上头，深藏兰若地清幽。半林落叶荒山路，一杵疏钟冷寺秋。僧杖乍归云满钵，佛镫初上月当楼。行将看菊来禅榻，静诵《楞严》学比丘。
山行即目（清·黎恂）　　七言绝句　押支韵	曲曲斜斜坡路危，黄茅冈上晚风吹。仆夫短笠入林去，野果分尝山荔枝。
戛寨江涨不得渡反宿夷寨（清·黎恂）	雷雨涨蛮江，水急浪掀簸。高没大石矶，例不容鼓柁。篮舆已江边，复返陟嵬砢。欲寻昨宿处，路长计或左。峰腰有人家，种类尽夷猓。男妇足蹒跚，儿童身袒裸。土屋集臭秽，笆篱悬果窳。此岂非吾民，寄宿亦聊可。煮茶良浑浑，炊饭粟颗颗。杂然同一宫，牛羊鸡豕我。献芹者何人，缁布将头裹。长跪前致辞，谓我为民爹。慰勉摩之去，独对山月坐。无膏油奈何，且爇松明火。
大把关（清·黎恂）　　押麌韵	翳翳下斜阳，暧暧见村坞。荒林老树边，聚落成三五。门外放鸡豚，檐前坐翁姥。秋禾既登场，冬菜亦生圃。沽酒不用帘，猎兽或张弩。地利本硗瘠，民俗复椎鲁。生当太平时，居然称乐土。惟闻静德僧，畏尔采樵斧。
郑子尹婿生日作长句示之（清·黎恂）	郑子有才不可羁，卓立天骨矜权奇。郑子能文苦不遇，即今三十已虚度。少年曾读等身书，寻常咳唾皆成珠。饥来一字不堪煮，吁嗟吾道其非欤。小住京华歇行脚，依旧归心殊落落。如入宝山空手回，江湖与我同飘泊。买鱼沽酒向沙津，一醉东风桃李春。英雄未必无知己，相尔岂是蓬蒿人。
舟过武昌县遥望西山樊口松桧参天林壑隐秀以不得游览为憾（清·黎恂）	不羡钓台鱼，不羡西门柳。但愿青鞋布袜一枝藤，踏遍寒溪西山与樊口。樊口佳绝临江天，松竹蔚茂鸣风泉。漫翁家处石臼在，东坡先生留五年。名贤流寓亦偶尔，至今草木犹清妍。我来二月风涛壮，叶叶蒲帆破春浪。如此山川不少留，惊闻猿鹤空惆怅。万松岭，九曲亭，意想幽景无人行。何时飞步蹑云峤，一听黄州鼓角声。
残腊积冻连旬癸丑元朝倏尔开霁喜赋（清·黎恂）	冻云胶合天梦梦，田水结作冰玲珑。啄枝乾鹊嘂声哑，野梅千树无春容。老夫经旬不出户，呻吟有类号寒虫。岂知岁朝忽澄霁，六合晃朗光冲融。里邻纷纷贺新岁，花幡爆竹喧儿童。天运穷极固心反，否复还泰理则同。行将策杖寻樵踪，往听百舌呼春风。不然放艇随溪翁，间窥锦鲤跳波红。俯仰乾坤亦自得，无为龌龊嗟龙钟。
