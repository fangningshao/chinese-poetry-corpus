清化驿早行（清·张德懋）　　七言律诗　押歌韵	兰江渡后又涔河，复岭重冈策马过。蟋蟀咽凉秋思早，棕榈战叶晓风多。萍花一亩分鸥鹭，松径千山暗薜萝。我欲扬舲问湘浦，大江渺渺洞庭波。
题寓斋壁（清·张德懋）　　七言律诗　押阳韵	丈室重开选佛场，依然三宿恋枯桑。但知坐啸依修竹，不信无诗到海棠。隔院树阴凉送雨，入帘花气夜添香。由来吏隐多萧散，未羡中书食万羊。
