岁暮杂感（清·陈元鼎）　　七言律诗　押元韵	干戈丛里幸生存，辛苦全家涕泪痕。风雪压天催急景，江湖满地剩惊魂。自遭离乱怜王粲，早遁遐荒愧邴原。见说黄巾犹咫尺，扁舟何处武陵源。
汪舟次先生临晋唐诸帖卷（清·陈元鼎）　　七言绝句　押文韵	北碑南帖派徒分，书到通神自不群。总向山阴探龙颔，得鳞得爪尽拿云。
四江口吊程忠悯学启（清·陈元鼎）　　押有韵	微风引轻桡，舟出四江口。推窗延远瞩，晴色横广亩。侧闻程将军，于此殄群丑。合围气不挠，转斗勇逾赳。我如哮虎阚，彼已鋋鹿走。杀贼数万人，积尸等冈阜。自兹贼胆落，坚城取唾手。迅扫恢全疆，不待一载后。此战开先声，论功实称首。余威积草木，飒飒犹怒吼。方今厚酬庸，群公各圭卣。伤哉殉马革，英雄先骨朽。时来事竟成，数尽名空寿。鼙鼓兴遐思，余慨落樽酒。
