雨后鲍让侯招从春申涧饮泉即事（清·邹溶）　　五言律诗　押微韵	返照逼林麓，闲门应息机。却逢新雨后，独向暮泉归。采药留红叶，寻源入翠微。经过殊不厌，相对狎鸥飞。
过东林精舍（清·邹溶）　　押马韵	愁卧夕阳尽，长风吹四野。嗟予抱沉疴，迟此岁方夏。杖策来东林，钟远识兰若。石壁生夜凉，目极自潇洒。采芝寻仙人，把酒慕隐者。开襟屡回顾，长啸松林下。纷吾意念多，淡尔悟虚假。遥望白云中，日暮空潭泻。
百字令 闻蝉（清·邹溶）	关心恁处，奈恼人、依旧夕阳一片。不是诉愁偏响急，高唱入云声远。岸柳枝头，官槐叶底，已觉金凤换。怜他薄鬓，玉台空冷钗燕。谁念独客单衣，向江南渭北，惯听凄婉。况值潘郎秋易老，休忆旧家庭院。不受风尘，恰宜疏放，何事常拘管。草虫唧唧，浅深月下相伴。
貂裘换酒 自题小象（清·邹溶）	君貌平平尔。胡为乎、牢骚满腹，揶揄一世。多恐功名无福相，耽误半生狐矢。论天意，原非如此。昨日偶然翻邸报，坐苞苴，毕竟千金子。聊伴食，今之士。为农为贾良非是。莫因他，饥驱势泊，变生别计。如许二辞能了愿，赢得人呼狂士。便富贵、干卿何事。屠狗卖浆称密友，十余年，挈阔成生死。常北望，愁云起。
