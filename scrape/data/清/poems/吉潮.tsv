秋夜偶成（清·吉潮）　　五言律诗　押东韵	开轩坐清夜，河汉影濛濛。凉气镫前雨，秋声叶上风。观心参物我，守拙任穷通。何限乘除事，都消一醉中。
登文星阁怀二林居士（清·吉潮）　　七言律诗　押寒韵	竹径松门积翠攒，岧峣飞阁耸云端。一声清磬随云度，数点遥山卷幔看。问字客来虚讲席，悟禅人去冷蒲团。苍茫诗思凭阑处，落日归鸦暮色寒。
