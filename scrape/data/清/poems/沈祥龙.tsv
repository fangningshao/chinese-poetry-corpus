次韵和贾云阶丈新居落成（清·沈祥龙）　　七言律诗　押鱼韵	水竹三分画不如，秋风新筑辋川庐。静观世态涵琴德，老剩诗心慰瑟居。饮续醉乡王绩记，每披相地景纯书。轩窗明净宜幽隐，坐对黄花乐有余。
过萧尺木墓（清·沈祥龙）　　七言律诗　押东韵	家国沧桑一慨中，《离骚》图就思无穷。遗民老去诗心苦，古壁长留画本工。巷僻难寻庐一角，冢荒重薙草千丛。春来樵采新申禁，宰木森森夕照红。
观梅回汲细林山泉水（清·沈祥龙）	我昨探梅乱云窟，欲练梅花作诗骨。祇愁竟体尘氛多，脉脉芳馨苦汨没。愿汲泉水山之阴，未洗双眼先洗心。心清始觉吟梦稳，缟衣仙子来深林。斜阳半峰泉泻磴，手挈银瓶下幽径。归来分水呼煎茶，浣涤徐凝恶诗净。
