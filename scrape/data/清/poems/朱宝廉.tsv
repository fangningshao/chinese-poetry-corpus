以书就楹联呈政梦梧斗眉两师台。乞米自惭，诗以志谢二首（清·朱宝廉）　　五言律诗　押东韵	雨过趋槐市，和风一座中。云山悬四壁，花草辟三弓。秋士吟怀寄，将军礼数崇①。情深容说项，爱墨愧微虫。
梓栽将赴馆昭阳，拙生亦不日有真州之行。镫下集礼庸寓斋话别（三首录一）（清·朱宝廉）　　五言律诗　押阳韵	谷口频相访，挑镫夜漏长。雄心留剑佩，高谊阅沧桑。借箸资长策，携囊赋短章。余怀徒怅悒，云树远中望。
往季家市路经孤山口占一绝（清·朱宝廉）　　七言绝句　押齐韵	布谷声声向耳啼，远墟近埭碧焑迷。山灵笑我饥驱甚，来往何曾蹑磴梯。
城东（清·朱宝廉）　　七言绝句　押阳韵	我馆城东盛孝章，每于风雨话连床。淡交如水偏能久，四壁秋声月一方。
