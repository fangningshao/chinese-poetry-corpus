读虞永兴夫子庙堂碑有感（清·曹树德）	右军工书穷神化，嫡派相承虞永兴。内含刚健外婀娜，天然墨妙超人群。把玩再三不忍释，置之座隅忘朝昏。如与有道相接对，顿教方寸澹俗氛。书法至唐乃大盛，欧褚颜柳世所敬。率更猛将挽强弓，深入时或摧其锋。河南绰约如美女，薄媚不任罗绮丛。平原雄杰迈千古，字以人重谁敢攻。诚悬清劲亦可喜，人谓结体同鲁公。行间究少飘逸气，魏晋风流已扫地。惟有秘监擅众长，有如君子善藏器。但论行草亦偏工，暮年所得更深邃。兰亭茧纸空复空，即此已可追其踪。晚近俗书体尤弱，妩媚祇成俳优风。临摹虽工神气失，枯枝断梗将无同。书法与世相流转，识者观此忧忡忡。
