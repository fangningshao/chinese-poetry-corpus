秋日（清·贾虞龙）　　五言律诗　押尤韵	凉风吹侧帽，独上最高楼。眼底谁知己，天涯又暮秋。平芜双落雁，野渡一孤舟。太息岁华晚，清光不少留。
王梦楼斋中夜话（清·贾虞龙）　　五言律诗　押歌韵	举世包容久，诸公泛爱多。有怀宜对酒，无地敢悲歌。抗疏钦刘向，轻身耻卞和。凉飙听淅沥，猎猎打枯荷。
万柳堂怀古（清·贾虞龙）　　七言律诗　押歌韵	廉公清兴酒颜酡，红豆抛残《白纻歌》。三叠笙簧云外散，六朝烟雨梦中过。尊前秋水开蟾镜，槛畔山光淡绿蛾。惆怅更无花解语，高楼凭遍晚风多。
秋雨怀朱竹君（清·贾虞龙）　　押语韵	晨兴步平野，天风澹容与。木叶随征鸿，哀蛩泣秋雨。骋目意所惬，返观默无语。怀哉生平人，亭亭独延伫。
琉球刀歌（清·贾虞龙）	天吴翻风立海水，老鲛跳波剪长尾。殷殷空山霹雳声，飞来海客炉中死。炉中冉冉浮炎烟，乃厉乃锻成三年。铦锋照川霜雪白，宝锷出匣芙蕖妍。黄云峥嵘天宇廓，阴森日暮精灵跃。奇气能教山魅愁，寒芒欲逼天星落。神物所属非人求，会合亦似针磁投。远从鳌背踏沧海，携来万里沙棠舟。出鞘苍茫对晴昊，百感无端入怀抱。十年磨刃赠何人，夷门古路生秋草。
同顾备九彭晋函姚姬传朱竹君陈伯思仲思游三藐庵看菊花归于伯思处小饮（清·贾虞龙）　　押皓韵	天高寒云轻，日瘦秋气老。驱车出郭门，枯槐夹古道。细雨湿征鞍，风来飒然好。偃仰群牛羊，累累藉衰草。霜凌百物残，兹游苦不早。爽垲亦足乐，何用怨枯槁。
