九巳丁日北禅寺登高（清·靳昂）　　七言绝句　押阳韵	峰余残雪晚烟苍，寒冱疏林淡染霜。共道今年秋气肃，几忘添闰作重阳。
丙辰重九偕同人北山寺登高（清·靳昂）	北山石室嵌危岩，洞窗凿壁如石函。飞庙杰阁相周匝，下临千仞碧巉巉。去郭近郊五六里，横溪阻河通轻帆。蜡履偶然一登陟，暮归惧隔重城严。去年此日作重九，曾向山头醉一斗。流光瞬逝过隙驹，如梦如烟空回首。倦眼眯尘春复秋，忽插茱萸笑开口。直把登高作成例，主人提糕客携酒。落叶满径霜叶丹，一泓碧澄鸣秋湍。山脚小憩神逾健，蹑梯直上青云端。塔影矗空日正午，拂衣猎猎天风寒。乘飙便欲凌沧溟，俯视尘海骖青鸾。骚首问天天不语，眼底家山在何许。东南万里黯浮云，烽火连江亘吴楚。前年羽檄驰南都，至今狂寇羁天诛。安得痛饮千日酒，埋头石室读阴符。吾辈伏处恒碌碌，酒酣惯作长沙哭。莫将落帽傲桓温，且漉葛巾灌幽菊。要知行乐须及时，醉歌即是升平福。
