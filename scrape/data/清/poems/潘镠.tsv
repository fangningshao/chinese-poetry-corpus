金山（清·潘镠）　　五言律诗　押元韵	孤屿中流峙，横空势欲吞。天清江作带，地阔海为门。塔影鱼龙静，潮声日月奔。茫茫千古意，酾酒共谁论①？
扬州秋感（清·潘镠）　　七言律诗　押青韵	光岳英灵河洛分，尚馀寒焰射青冥。将军阃外空专钺，丞相营前竟坠星。鬼哭郊原凄晓角，鹤归华表泣新亭。秋风万里荒林下，手折黄花当荐馨①。
寄顾茂伦先生（清·潘镠）　　七言律诗　押歌韵	十载江城久未过，美人幽梦近如何？著书岁月穷愁老，对酒湖山感慨多。谊重延陵贻缟带，节高元亮卧烟萝。还期鼓楫成良会，听取尊前《白石歌》。
