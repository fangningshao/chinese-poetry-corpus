送人（清·梁份）　　五言律诗　押真韵	相逢言未了，意气倍相亲。君欲成何事，余惭负此身。赁舂仍避汉，蹈海不知秦。耻作桃源客，春风坐误人。
送杨而上还剑上（清·梁份）　　五言律诗　押青韵	最愁浮汉沔，晚泊向寒汀。山夹天垂幕，舟轻水建瓴。家从云外望，猿到夜分听。却爱乡园树，苍茫到眼青。
送梅定九北上（清·梁份）　　七言律诗　押侵韵	曾期南国共苔岑，班马萧萧泪满襟。北去沙尘千里暗，西来风雨九秋深。匡时争重天人学，作客难忘水石心。寄语白云休怅望，燕台非羡筑黄金。
