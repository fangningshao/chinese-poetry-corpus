汇上里（清·潘钟瑞）　　押有韵	昨闻里巷言，异人世罕有。西山汇上里，蔡氏沈家妇。年逾一百岁，山中无其偶。今晨趋造之，村客导先走。门庭表肃清，竹木参左右。登堂识其子，疑是绛县叟。问年八十五，自云早衰朽。虽幸抱孙曾，康彊逊吾母。引我窥中闱，藜床坐而久。晬然盎于背，如丘秃其首。叩以长生诀，默默不开口。视我一转睫，遽起掩户牖。会兹掩户意，鐍钥贵能守。守之金石坚，可与彭佺友。我闻磅礴气，惟坤得其厚。阳动而阴静，静者每多寿。况钟山水灵，迥脱尘市垢。谁谓劳力身，蕉萃夭陇亩。人瑞锡自天，创见额加手。此境岂西池，有星灿南斗。归去夸眼福，游仙良不负。我亦癸未生，追逐周甲后。形癯鬓二毛，对母惭老丑。一百有六岁，知我能到否。
寻包山寺憩其下院遂访毛公坛（清·潘钟瑞）　　押霰韵	数里冲秋炎，投门释午倦。不知云岫深，来此下方院。偶逢真率僧，草履何轻便。息阴竹柏间，刚及茶瓜荐。爽气来虚堂，雄势眄崇殿。小话废兴迹，恰未龙象变。仙坛古道场，尘劫迅飙电。过墟天宇空，陟峻榛莽遍。波窥双井沈，丹想九成炼。错疑绿毛生，松针落衣缘。
