田居（清·俞玚）	仕宦非吾分，力农恒苦饥。闭门多感怀，出门又何之？散虑南林下，徘徊傍清池。芳春二三月，草木含华滋。泽兰被幽渚，桑拓低柔枝。鸟鸣丛薄间，鱼戏生涟漪。轻风飏微熏，坐久不知疲。遥见荷锄者，行行向东菑。良时既云尔，人事亦有宜。会须各努力，勤惰当自知。行思耦耕计，无令悔失时。归来陌头路，草露方沾衣。
