忆兄（清·方荫华）　　七言律诗　押文韵	梅花春信远相闻，别意远如落絮纷。山隔螺痕频有梦，江涵雁影记初分。裁笺祇觉言难尽，学咏何由思不群。此日高堂应慰藉，遥听百里颂神君。
登大观亭谒余忠宣墓（清·方荫华）　　七言律诗　押元韵	芳亭犹是古乾坤，想见当年碧血痕。叠叠江山存浩气，重重烟水吊忠魂。四围绿树依神宇，千载啼乌泣墓门。江上丛祠频报赛，知公威德到今存。
和外见赠原韵（清·方荫华）　　七言律诗　押灰韵	春光烂漫去重回，斗转星移岁度催。楼上微闻吹玉笛，花间常愿共金罍。疏梅艳夺三冬雪，爆竹声喧一院雷。风景尊前差可乐，拈毫愧乏谢家才。
春日感怀（清·方荫华）　　七言律诗　押支韵	年来心绪倩谁知，一病经旬睡起迟。难释离怀因忆母，重温旧学试规儿。愁中偏易逢佳节，梦里差能得好诗。听尽廉织终日雨，又堪墙外柳丝丝。
悼翠姬（清·方荫华）　　七言律诗　押萧韵	堪叹弥留近百朝，严霜一夕折柔条。方期渐渐沈疴愈，岂料茫茫泉路遥。官舍孤镫凄欲绝，旅窗冷月泪难消。伤心最是怜征客，谁共尊前慰寂寥。
癸卯病后作（清·方荫华）	六月既望后，二竖忽来侵。日神游房栊，夜鬼窥窗棂。疾来如水火，势急空刀针。饥饱俱不知，魂魄将归阴。儿女绕床泣，亲邻亦惊心。岂愿重生世，一息延至今。所望儿成立，不妨衰病临。
