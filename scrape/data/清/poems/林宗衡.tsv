曹仁宪谨荣寿（此诗收于《百寿诗录》，又载林文龙《台湾诗录拾遗》）五言排律（清·林宗衡）　　五言排律　押青韵	五载苍黎福，铜符绾绿厅。元灯能久照，宝镜岂辞形。止水心堪白，公堂眼不青。几番红杏雨，万户紫薇星。乡校会分俸，蒙童亦执经。兰陔敦孝养，药笼贮参苓。士望多时洽，民情到处听。春风徐孺榻，冬日醉翁亭。地本平波浪，流偏判渭泾。群生齐在宥，大辟忍明刑。鬼子驱千甲，神君出六丁。威加戈直指，恩重雀飘翎。但说私皆忘，难夸我独醒。尊亲今献爵，词翰众撞莛。淡北来何暮，闽南发此硎。愿天申寿岂，重与庆耆龄（施懿琳编校）。
