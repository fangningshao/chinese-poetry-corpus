题东阿旅舍（清·蒋超伯）　　五言律诗　押庚韵	石乱不成路，东行常有声。荒山无鸟语，瘠土半驴耕。乘月投茅店，浇愁唤麴生。夜来乡梦破，楼鼓报严更。
包刺史棣园（清·蒋超伯）　　五言律诗　押先韵	斗大江城内，何年凿洞天。湖心横小艓，山胁出飞泉。树作罗纹细，花争玉导妍。风流佳刺史，应是十洲仙。
寄唐伯华（清·蒋超伯）　　五言律诗　押庚韵	洺水连鸡泽，还从钜鹿行。回波无止处，如我望君情。又见门丞换，何尝吠犬惊。新年当把襼，五马向春明。
九日同来峰慕杜登黑窑厂（清·蒋超伯）　　七言律诗　押先韵	一上荒坛思渺然，苇丛云落菊丛鲜。蓬莱宫阙秋如画，杜曲桑麻碧似烟。斜日收回骑月雨，方塘勒住出山泉。嗟予梦绕花村路，叶墓登高溯往年。
将赴京师闻山左寇警然仆意不可止作此示诸友（清·蒋超伯）　　七言律诗　押庚韵	寿良城外贼连营，济水非如往日清。州郡莫拘三互法，诏书已命五阳兵。饥肠自古多奇策，款段何妨作远行。胜似青油戎幕下，眉摧腰折向宣明。
与羲初慧福寺看牡丹（清·蒋超伯）　　七言绝句　押东韵	慧福牡丹开正浓，新妆笑靥媚春风。楸花亦好无人爱，两树亭亭夕照中。
金贞祐省差铜印歌（清·蒋超伯）	筼筜作花白于鹭，两两狐狸上宫树。青山误尽少年人，汴水无情又南渡。五十万瓦迁一官，正衙还画金龙蟠。可怜总付幽兰火，此印区区幸独完。印难完，恨长在，附子乌头速其败。神僧心印早了然，呼儿散枣向街前。
贼退（清·蒋超伯）　　押先韵	贼退孤城尚岿然，凄凄霜淞白迷天。岂无荆棘遗寒朗，更恐萑蒲戴阙宣。转戍已经三岁久，乱离难得一家全。虎班突骑屯江上，乘胜应须荡八埏。
