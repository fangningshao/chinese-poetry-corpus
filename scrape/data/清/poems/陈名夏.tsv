郊坛恭纪（清·陈名夏）　　七言律诗　押微韵	霄汉星悬卤薄飞，泰坛爟火候龙衣。连钱苑马齐金勒，作阵宫乌历翠微。日景吹葭寒谷暖，云光绕仗羽林围。侍臣恭赋横汾祀，群望黄舆紫陌归。
至睢州有感（清·陈名夏）　　七言律诗　押麻韵	寒山凄绝暮烟斜，旧日村原见几家。草长甫田惊宿雉，人稀落木乱啼鸦。畏兵相避真如火，携友长征未有涯。夙慕中原文献地，到来拂面起尘沙。
五子咏·滇南唐大宋（清·陈名夏）	苍山不可极，英特应地符。弱冠托豪素，足迹凌寰区。旁皇恣冥探，谐笑归吾庐。岂怨知者寡，灌园道有余。
五子咏·桐山方密之（清·陈名夏）　　押寒韵	方生天下士，踔厉青云端。独袂挥众言，河汉下飞湍。宣籁匹金石，文陛相盘桓。一朝黄鹄举，流盼伤羽翰。
五子咏·沛县阎古古（清·陈名夏）　　押阳韵	歌台大风起，儿童吟乐章。逶迤数千纪，作者称登堂。正声破淫哇，取材齐《柏梁》。男儿意气重，醉卧多尤伤。
五子咏·吴江沈元子（清·陈名夏）	布衣颇不贱，视我隐侯裔。三箧暗能诵，贵游争交知。山川助贫窭，乃欲安蒿藜。岁暮长安道，著书新满帷。
五子咏·滇南苍雪（清·陈名夏）　　押删韵	侧闻演象教，乃在吴门山。日夕咏四始，策足开心颜。家逾一万里，天空鸟飞还。同予念唐子，惨澹禅灯间。
西洋汤道未先生来（清·陈名夏）　　押先韵	一日两命驾，过我松亭前。执手慰老颜，不若人相怜。沧海十万里，来任天官篇。占象见端委，告君忧未然。忠爱性不移，直谏意益坚。贾谊遇汉文，《治安书》可传。公为太史令，洛下诚并贤。翻愧畴昔交，势利多扳缘。愿从学道术，寡营成大年。
福宁州城外即事慰袁生（清·陈名夏）	书生携我城外山，童仆举火何其难。流萤入户光自照，蟋蟀在床鸣不闹。予家既破牛马走，世上饥寒无不有。何人共此患难中，与君且醉重阳酒。孔融既逝宾客稀，丈夫熟视何所为。素秋零落色不瘁，纷纷轻薄皆小儿。我欲歌，听者疑。我重泣，如绠縻。以此叹息无古道，千载相思在管鲍。
