初夏山中即景（清·实乘）　　押药韵	芳春景已移，且试山中乐。孤筇步幽厓，新林荡寂寞。清和景物佳，掩映朝岚薄。岩栖已岁馀，相对俨如昨。何从寄雅怀，于此契酬酢。鸟逐岚光散，花随磬声落。为言素心人，遐赏愿有作。
忆旧隐（清·实乘）　　押陌韵	孤馆静无人，飞花竞狼藉。阳春忽己徂，愁思起日夕。念彼远峰青，面此浮云白。苍苍屋后松，巢鹤待归客。
阳山结茅杂咏（清·实乘）	群峰炫苍翠，变化非一颜。我屋苍翠中，真可忘其年。但观心似云，岂知身在山。清机发深省，谷响为吾宣。
