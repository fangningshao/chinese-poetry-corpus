恭纪惠献贝子王平定浙闽功迹颂言（清·舒辂）　　七言律诗　押阳韵	简膺虎竹出天潢，重倚长城奠楚疆。越海移幢游釜纵，闽封提旅丑蛮张。肤功巳奏题铜柱，圣虑无烦宠凤章。南国祇今遗泰泽，金环千载映辉煌①。
九日会澄台即事（清·舒辂）　　五言排律　押寒韵	北去云千叠，东来水几盘。燕台才共署，鼊屿①又同官。波冷浮槎海②，烟凝隐豹峦。文光临睥睨，斗柄近阑干。菊澹诗情净，萸馨酒量宽。登台怀桂棹，煮茗羡江湍。凤翥毛抟彩，龙骧血洒汗。弯弓不尚革，走笔自飞翰。饬己一诚格，齐民万念攒③。焚香读周易，鸿渐喜于磐（廖振富编校）。
喜雨纪事复张道长（清·舒辂）　　押药韵	夏木森森鸣播谷，村农拥耜待耕作。膏田未泽莫乘时，举首云霓心如灼。蠲济飞章方入告，难堪旱魃重为虐。重膺宠命在封疆，感召未能责岂薄。行祷省躬虔对神，龙潭祝水步初却。油然倏尔幔长空，殷殷雷声飞电烁。甘霖日夜续倾盘，四野田畴苍漠漠。处处蓑锄忙陇亩，新苗秀发欢奚若。幸叨天鉴降鸿庥，协气和声通寥廓。海甸清平民业安，与君正好欢杯酌。凛然感应勉忠诚，报国唯期切民瘼。从此及时雨泽绵，一封大有奏天阁（廖振富编校）。
