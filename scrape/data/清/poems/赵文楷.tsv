五月十一日见姑米山（清·赵文楷）　　五言律诗　押删韵	三日天风便，遥看姑米山。五峰排水面，一线出云间。远目真空阔，狂涛若等闲。舟人齐举首，惊喜破愁颜。
宣城五日（清·赵文楷）　　七言律诗　押青韵	独倚危楼望眼醒，轻寒微雨昼沈冥。一春花事愁中尽，五月鹃声梦里听。南浦离离芳草绿，西山漠漠晓峰青。他乡五度蒲觞节，自笑年来逐浪萍。
汉阳（清·赵文楷）　　七言律诗　押删韵	江流东注大军山，汉上孤城扼楚关。三国旧愁春浪碧，千年遗垒夕阳殷。樵歌牧唱刘琦墓，沙鸟风帆鲁肃湾。我欲招魂凭楚些，夜深疑有鬼雄还。
游辨岳（清·赵文楷）　　七言律诗　押元韵	平生恨不陟昆仑，岂料扶桑看晓暾。山鬼一祠秋祭祀，海天五阜汉屏藩。蓬瀛楼阁言皆幻，泰华儿孙势亦尊。三百年来余战垒，鼎分遗迹竟何存。
过那霸人家（清·赵文楷）　　七言绝句　押东韵	编蒲席地竹帘栊，六扇屏开面面风。一种清香消不得，佛桑围在蛎墙中。
夜宿田家（清·赵文楷）	月出一丈高，众星垂纂纂。驱车问田舍，径窄苍耳满。犬吠松溪寒，花繁竹篱短。田父知客来，倾壶春酿暖。自言久不雨，苗长欲生秆。县吏正催科，追呼不得缓。我今苦行迈，何时遂疏散。亦知尘土容，不入烟霞伴。夜半邻鸡鸣，神清梦魂断。天明登前途，露下衣如浣。
