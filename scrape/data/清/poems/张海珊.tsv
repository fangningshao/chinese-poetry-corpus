晓起翠微禅院（清·张海珊）　　押陌韵	晓色孕太清，澈心成寒碧。了了新境来，忽忽昨梦隔，初看众绿分，渐觉诸峰辟。万瓦静扑地，一烟动孤白。微吟重辟户，珍此夜气积。
寻仙源玉笥三台诸洞（清·张海珊）　　押泰韵	名山如伟人，洞达无内外。轩然肺腑张，症结尽淘汰。第一称仙源，卉木交晻霭。三台次第列，众石互钩带。逼塞开堂皇，摩空扬旌旆。九曲绿蚁通，一线受天大。奇险绝世狎，谺{含牙}动天籁。遂令风尘魄，窅然坐遗蜕。
同盛眉庵携诸童子走湖干看山（清·张海珊）	微阳发春妍，生意脱寒缚。万物观其始，即此道妙托。童子携三五，泼泼熊可掬。临水坐不次，得意同一跃。积水何澹澹，众山方莫莫。遥天见斜照，明翠荡无著。一点白鸥来，偶与虚空泊。须臾天风起，鼓舞波涛作。落落写琴声，和我山水乐。冥坐与心融，邈然尘想廊。游尽意不尽，归途亦绰绰。
晚渡石湖（清·张海珊）	水烟忽上白，渐没青山杪。不知双桥明，全约一湖小。山店不成市，入夜人声悄。弦月忽悠扬，并与西风袅。交秋已半月，残暑苦未了。所赖夜气清，聊逭毒热恼。知心通冥论，矫首凌空窅。直出飞鸟先，孤云同缥缈。
冒雨同竹坡遍探摄山诸胜（清·张海珊）　　押漾韵	秋云抱雨意，欲吐未能畅。变灭四山间，山山争殊状。一山横而趋，如与尘世障。逶迤樵径转，四山拱相向。蓦入与云争，迥出云之上。一身著虚空，悄焉心胸荡。氛氲木犀香，随云遍空涨。香空浑相合，何处辨真妄。
入翠峰寺上西冈待月（清·张海珊）	秋阳播余骄，不夺山行勇。喜剧松风来，飞落山翠重。沙崩路忽侧，泉驶石鼓壅。倚天峰势厚，拔地众木耸。呀然佛宇开，金碧万绿拥。太古寂更寂，开云动无动。旷然我神善，以受烟霞奉。
