昌平道中（清·升寅马佳氏）　　七言律诗　押庚韵	碧落迢迢翠黛横，一丘半壑足关情。怪声山鸟始人语，绝壁晴云似马行。乡梦远随流水去，征鞍晚照落霞明。驿楼红处轮蹄歇，独坐还须仗步兵。
夜雨（清·升寅马佳氏）　　七言绝句　押麻韵	薄暮油云野径遮，飞泉竟夜响檐牙。晓来梦断芭蕉雨，开户一庭红蓼花。
晚过胡洞坝（清·升寅马佳氏）　　七言绝句　押歌韵	天山回望影皤皤，千里冰天涉冻河。不异归鸦是行客，征鞍常带夕阳多。
