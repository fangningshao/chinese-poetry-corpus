次梦湘登海陵城韵（清·江云龙）　　七言律诗　押庚韵	黯澹春容久不晴，天时人事两心惊。匹夫何责齐兴废，古道论交一死生。许有青山埋俊骨，怕无黄竹写哀声。神仙儿女终能累，婚嫁何年毕向平。
漫兴呈穆少若观察（清·江云龙）　　七言律诗	事到无聊学闭关，孱躯宁耐地卑寒。閒云零落不成雨，病木支离强恋山。岁歉每伤棉力竭，时危便做布衣难。郭仙雅意怜才尽，早索江淹彩笔还。
二女篇赠李仲仙布政（清·江云龙）	巢湖如洗镜，孤山如点黛。就中生二女，容颜婉娈对。年纪颇相若，幼者弱一岁。闾里既相接，性情复相爱。初七及下九，出入每连袂。同守不字贞，各抱知希贵。毕竟幼者美，光华难久閟。空谷发幽香，清飔飘兰蕙。朝扫峨眉月，夕解湘江佩。飞云撮其履，紫霙承其盖。来去倏如风，游戏天人界。老女坐湖山，日抱泉石睡。梦醒堕京华，王侯高甲第。其中多美女，艳妆争妖异。冠髻峨以高，眉腰曲而细。自惭步屐非，欲进仍却退。幼女翩然来，光艳照满地。邻妪啧称羡，室婢惊走避。老女出迎将，掩扬增丑态。絺衣黯不光，荆钗理复坠。怜我女贞木，惨淡无泽气。分我玳瑁簪，系我香罗带。饰我百琲珠，一一生光怪。携手上香车，流轸衔飞辔。大道易扬尘，长风彯轻旆。生惧一点污，芳兰竟体败。每念旧湖山，结庐今仍在。野菊灿晚花，修竹洒晴翠。自冷二女踪，庭宇生萧艾。绩女挑镫叹，田妇倚锄待。会当联袂归，岁寒保松桧。
梦湘校试通州卷用东坡监试韵赋诗见示倒韵和之（清·江云龙）　　押寝韵	疏室过清风，午梦初回枕。失笑少年事，欲语口还噤。束发受章句，眼光入椠锓。偶弄嫫母姿，爱者忘陋寝。堂上诸公坐，暗中摸谢沈。染指天家庖，自许精调饪。后生思大嚼，过屠来密谂。函人耻为函，察革视其朕。奸者侈异服，吾道悲左衽。泮林十亩地，鸱鸮来集椹。云中鸟乱群，渊底鱼惊淰。积阴塞大荒，不寒思之凛。嗟子刷天马，故步愁踔踸。水剪双玉瞳，净洗砂石碜。我为老弃妇，不堪再裹锦。痛哉卢瑑言，此日霖何甚。定当置高阁，十羽束为审。爱兰必锄艾，披麻时见荏。班固眼如豆，人物混九品。铁点史公书，佳者拾馀沈。此语起公兴，斗酒快一饮。人才荒年谷，储之岁必稔。逸士涧底松，郁之天所禀。八百尽孤寒，日思发帝廪。
梦湘肯堂叠前韵复我因顺和之（清·江云龙）　　押寝韵	大儒盗诗书，大官盗庾廪。颜稷遇殊途，惠蹠生异禀。豺虎欺岁凶，螟螣贼岁稔。鹪{冥鸟}稳睫巢，鼹鼠饱河饮。鸡犬舐剩丹，蝇蚋拾馀沈。凡此芸芸生，实难一一品。中疑辞或枝，色厉内多荏。离朱视必明，师旷听必审。渊明圣之徒，有解不求甚。昌黎诡于文，天孙织云锦。大风扬秕糠，长河走砂碜。奈何一蹉跌，只足怜夔踸。嗟余才力薄，六马朽索懔。坐井蛙不旋，竭泽鱼初淰。先生好六经，日日鸠醉椹。更得主人贤，向趾请席衽。河马行负图，宝龟应卜朕。定{古见}文运昌，后学争来谂，换骨予大药，咽气谢凡饪。江左起王谢，眼中无刘沈。颇闻大憝诛，四裔兵革寝。且图眠食安，肝鬲息雕锓。吾舌固尚在，愿学寒蝉噤。约作梦中游，得趣同忘枕。
