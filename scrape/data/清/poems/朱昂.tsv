迟友不至（清·朱昂）　　五言律诗　押元韵	古树归鸦乱，晚烟生筚门。远山看欲暮，清景易为昏。我友在何许，徒令空此樽。徘徊夜将半，不寐谁为言。
晴（清·朱昂）　　五言律诗　押文韵	雨歇山容出，秋光远近分。疏林通晓日，绝壁走寒云。雁影高难见，泉声静却闻。呼童移坐榻，花下拂桐君。
秋感（清·朱昂）	我行向东郊，徘徊望秋树。落日四无人，汩汩水东注。禾黍互高低，鸟雀惊迟暮。即此怀旧山，伫立不能去。
