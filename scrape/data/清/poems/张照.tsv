观海（清·张照）　　五言律诗　押寒韵	境界真无两，聊为物外观。乾坤浮一气，今古浸双丸。野鸟飞难过，真仙望亦寒。人间白少傅，高咏《海漫漫①》。
梦（清·张照）　　七言律诗	故故新新暮更朝，是因是想任参寥。乍离还道明明在，欲说翻成渐渐消。佳处何妨留一世，昔人难得话连宵。九天十地皆如此，君仆犹当爝火嘲。
蓬莱（清·张照）　　七言律诗　押歌韵	蓬莱山下水横波，流入银湾隔翠蛾。天上星辰欢会少，壶中日月别离多。鸾惊香梦红兰笑，花带愁痕青鸟歌。昨日子登传敕去，一时齐羡下天河①。
论董书绝句（清·张照）　　七言绝句　押阳韵	茧纸昭陵閟古香，一端云锦属香光。曾经八景舆前拜，亲见天衣下凤凰。
悼亡（清·张照）　　七言绝句　押尤韵	边关暑夕冷于秋，孤鹊惊飞别树头。此夜万家明月里，几家思妇独登楼。
寿云上人七十（清·张照）	云松老画师，现身为德士。兰松怪石竹，小小六通戏。京师大隐区，丈室蒲团地。江山百代秀，尽落师圈。笔尖一指出，咫尺万里势。身轻腊逾高，雀喜瓶间寄。相忘居井蛇，那有上天刺。于今七十年，应身常如意。知无性七十，但有门不二。我家宦京国，识师已三世。师来道故旧，多余不知事。笑指长须奴，见其双丫髻。一叹岁月深，廿年屈伸臂。后佛十二日，早余廿三岁。高坐天花来，面目难为秘。人天与佛祖，一样毫端绘。在天为虚空，在地为物类。当其下笔时，何者可思议。未妨再七十，珍重眉毛翠。
奉敕题画菊（清·张照）　　押真韵	花品畴同古逸民，此花有骨不开春。空山之中八九月，千载而上两三人。行傍岩崖思采采，如闻潭水尚粼粼。洁兹筐筥斋心访，日月精英冀得真。
题蒋南沙画杂花诗（清·张照）　　押宥韵	百花各有时，迟早不相贸。代谢鳞次之，适性随所受。胡不并敷荣，一侈富媪富。大化本无心，在物理则囿。眷兹弱植蔓，月月一披秀。初生益部中，谓无霜雪茂。移根植他方，开花宛如旧。乃知小草心，能与四时副。才全古所难，撚花无言嗅①。
