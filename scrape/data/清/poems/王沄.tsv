酬张洮侯（清·王沄）　　五言律诗　押先韵	滔滔尘市里，之子自悠然。能著几两屐，权牵岸上船。删诗四始外，颂酒七贤前。被酒行吟者，谁知是列仙。
春日村居（清·王沄）　　五言律诗　押灰韵	冉冉年华去，迟迟春日来。倦游宜闭户，晏起怯登台。雨至催鸠妇，风轻出雉媒。微茫三径在，谁为破苍苔。
喜刘臣向至即送其恬苍之游（清·王沄）　　七言律诗　押真韵	闻君耕钓大江滨，十载心期托隐沦。槛外风帆收楚蜀，梦中烟月隔梁陈。逃名昔日因钩党，作赋经年未《逐贫》。东海为予勤寄问，仙都宾客是何人。
春兴（清·王沄）　　七言律诗　押元韵	寂寞幽居独闭门，三春风雨暗荒村。堂前海燕惊新垒，泽畔江蓠满故园。老至渐思荣叟乐，狂来尚念武阳恩。平生不负渔樵约，十载莺花酒后论。
赠孙锡黄移居（清·王沄）　　七言绝句　押麻韵	小山招隐野人家，丛桂森森猗槛斜。客至不知谁是客，登楼闲坐看飞花。
仲春大雪漫效元人体题顾寄园仿右丞江上七树（清·王沄）　　七言绝句　押支韵	七十风流老画师，练裙纨扇竹枝辞。无端催却春归去，独剪孤镫对墨池。
乌栖曲（清·王沄）	黄昏漠漠黄云迷，乌来欲栖不得栖。十二楼台锁烟雾，乌来栖向谁家树。此时客子心恻恻，起看落月霜华积。一声清角乌头白。
