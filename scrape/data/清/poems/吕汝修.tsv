读史有感（清·吕汝修）　　七言律诗　押庚韵	河山俨类一棋枰，覆雨翻云倒复倾。南渡天骄能蹙国，中原地缩讳言兵。雄才有限谁匡乱，好景无多是太平。千古兴亡仍往辙，抛书掩卷泪纵横。
子亦见赠非余所能当因次原韵答之（清·吕汝修）　　七言律诗　押东韵	孤轮明月撑晴空，骐骥纵横万马中。海阔能容奔海水，帆高时借挽帆风。春秋皮里天分黑，肠肾文章日映红。一事输君长记取，男儿作健不沙虫。
赠仙根南行（清·吕汝修）　　七言律诗　押庚韵	骊驹出饯赋南征，酒满金樽空复情。落叶秋风添别绪，青山红树送君行。千秋真赏怀吴苪，盖世奇才爱贾生。海底珊瑚无限好，一枝红压赤嵌城。
留星侯度岁（清·吕汝修）	年来鹅秫足新醅，细雨斜风镇日催。莫负天公工酝酿，流杯醉看百花开。当门几树老桃花，一到春来烂似霞。拾得红霞和酒咽，筱云深处是仙家。西偏竹木湛清幽，鸟语花香也足游。燕子窥帘兰拜岁，敲诗齐上读书楼。两军相对静御枚，画纸为棋亦快哉。银烛四围屏缭绕，何妨战过一春来。争说一年春富贵，人生几个不销魂。白茶如雪红如火，我有芳园莫出门。楼外青山郭外田，双流燕尾绕堤前。缘堤种得千条柳，泄漏春光剧可怜。
