扬州湖上迟月（清·鲍之蕙）　　七言律诗　押庚韵	试镫风细夜潮平，曲岸维舟待月生。垂柳和烟欹水影，乱鸦如雨入林声。山桥客散车尘定，画舫镫红鼓吹清。却忆板舆花里过，湖光应识旧时情。
晚烟（清·鲍之蕙）　　七言律诗　押先韵	夕阳才下远峰颠，漠漠平芜起暮烟。度水一痕疏复密，随风千缕断还连。花间杂雾迷归鸟，柳外和云锁客船。最是沧江收钓处，溟濛无际晚晴天。
清娱阁晚眺怀佩芳妹（清·鲍之蕙）　　押语韵	空阶微雨过，高阁销烦暑。虹影驾长桥，崩云乱烟屿。畦蛙阁阁喧，归鸟喈喈语。徘徊动远情，尺素经年阻。忆昔垂髫时，深闺日为侣。欣看案上书，倦织窗间杼。细字写红蕉，新词题白苎。星霜催鬓发，聚散消时序。怅望竟何如，落霞际沙渚。
