惺园弟归里诗以送之（清·符兆纶）　　五言律诗　押支韵	此去宜无恙，重逢未可知。一杯和泪酒，满箧忆家诗。委地孤花早，归山倦鸟迟。空堂风雨夜，想有梦来时。
忆家（清·符兆纶）　　七言律诗　押元韵	归梦时寻水上村，年时憔悴不堪论。梨花暮雨清明节，杨柳春烟白板门。见说驱除存盗贼，可能安稳到鸡豚。独持麦饭空惆怅，一例人间是子孙。
水口感事（清·符兆纶）　　七言律诗　押支韵	依旧春山叫画眉，小楼无语卷帘时。五更寒雨酴醾梦，三月东风杨柳枝。早已伤心到金粉，忽惊满眼是旌旗。再来门巷知何似，莫问飘零沈亚之。
题富春山水画册（清·符兆纶）　　七言绝句　押删韵	诗情画意有无间，如此烟波数往还。记得画眉声里过，一船青载富春山①。
首夏雨后过历山（清·符兆纶）	山涧过微雨，石路纤无尘。麦气入初夏，余花犹恋春。泠泠一泉落，屈曲山之根。乘兴无近远，延沿穷其源。山灵有真契，不厌我来频。忘情友麋鹿，我本山中人。
渡易水怀古（清·符兆纶）　　押寒韵	黯黯日欲暮，萧萧风正寒。策马渡此水，荒荒路行难。虎狼肆其虐，发怒上指冠。吾志纵不遂，吾事则已完。剑术亦小技，负义非所安。悠悠论成败，千载空波澜。
后苦寒行（清·符兆纶）	去年逢苦寒，游子初辞家。今年逢苦寒，远在天之涯。苦寒苦寒岂有极，侧身天地长咨嗟。朔风怒号气凛冽，关山冻合草木折。北方九月即飞雪，纷纷争羡雁南翔。一叫一声肠一绝，我独冷落海岱间。画角霜笳助呜咽，黑貂裘敝已不温，红炉桦烛难具论。人生穷达自有命，何必奔走抛田园？吁嗟乎！但能高枕卧山谷，抱书忍饥吾亦足。岂肯风尘长局促，高歌行路难，凄楚复凄楚。鲁酒不忘忧，齐竽奈何许。奋飞苦未能，道路长且阻。望云日日思老亲，老亲还念远游人。居家行路同苦辛，艰难十口待此身，愿天为我回肠春。
游道山佛寺登邻霄台作歌（清·符兆纶）	浮云挟山山不移，崭然山碧无云时。纷红骇绿塞涧户，岁寒特厉青松枝。城南鼓钟若唤客，数来见佛低双眉。此间自具正法眼，参禅却恨无真诗。登高放眼望大海，日堆万顷红玻璃。时时波涛奋欲起，遥知其下蟠蛟螭。不觉此身渺一粟，到此有诗安敢奇。更怜众生眯尘劫，惆怅刮膜思金鎞。此子本非自了汉，向人饶舌津梁疲。台高去天不数尺，手招玄鹤来下之。长星劝尔一杯酒，乘鹤东去寻吾师。安期之枣如瓜大，饷人一饱长无饥。呜呼此枣一饱长无饥，鼎丹窃睨胡为哉，而况秦政汉彻非仙才。
苦寒行（清·符兆纶）	朔风卷水水倒行，三日不抵临川城。天空野旷人烟断，沧波浩浩孤舟横。回首白云凝不飞，忆昨长跪牵爷衣。爷年渐老儿远去，膝前谁问寒与饥。欲语妻孥转呜咽，十口从此隔风雪。已怜长安不易居，更堪贫贱难为别。十年琴剑西复东，三百六旬如转蓬。出门即是客，远近将毋同。何独此别心忡忡，江上严寒晚来作。呼僮暖酒斟复酌，醉不成欢卧未能，坐看纷纷雪花落。
