贺新郎 留春（清·王炜（辰若））	不放春归去。仗楼前、千枝暗柳，片时遮住。无奈东风吹故紧，谁怕茫茫飞絮。都只管、乱抛行路。春太难留人易老，怪销魂桥畔销魂树。空惹得，泪如雨。一春不合因愁误。纵而今、赏心醉酒，也伤迟暮。枝上流莺花底蝶，记起旧时歌舞。奈归约、终成间阻。倚枕分明春又在，一丝丝、梦里黄金缕。灯再剪，夜三鼓。
