口占（清·程畹）　　五言律诗　押真韵	于世真无补，飘零赘此身。自然消意气，何处著经纶。有梦翻愁夜，无花懒过春。对人常默默，龙性亦能驯。
书愤（清·程畹）　　七言律诗　押庚韵	花飞草长太无情，百感多于静处生。未死岂甘忘骨肉，有生何苦负聪明。处囊壮志应无用，跃冶文心不肯平。蜗角祇今余一笑，向来容易说功名。
避寇由甘泉公道桥至东台（清·程畹）　　七言律诗　押先韵	镫火湖干别有天，风声鹤唳总茫然。国殇顷刻犹交臂，襁负何人敢息肩。每到穷途思致命，绝无长策且愁眠。欢呼忽听来飞将，一战功成万口传。
述怀（清·程畹）	螳勇晋文避，蛙怒越王式。军麾满天下，壮士亦间出。巧迟非所钦，拙速安可得。垂成厄虎将，观衅动蚁贼。当东忽赴西，欲南乃更北。艰难赖忠贞，枝梧竭心力。苍天何不仁，斩刈未有极。远虑迥万里，近祸在顷刻。淮南大布衣，慷慨善忧国。迂谋适不用，长剑黯无色。偷生恋父母，千金买一息。大地结罗网，先后理莫测。生年无几时，颠沛忽我逼。澄清长河水，何人乱使黑。作歌以告哀，恸哭五情塞。
题李小湖廷尉师好云楼诗集（清·程畹）	叔世大有患，忧国惟书生。达官习忌讳，拱手颂升平。朝无白香山，野无杜少陵。巍巍天门开，隆隆期同升。诗篇及时事，黑白终分明。于己有弗便，于人多见憎。所以顷刻间，出处异性情。夫子早归田，傲骨余棱棱。江湖志廊庙，发语皆血诚。至言使人服，罪言使人惊。谁言蠡测小，大海深可凭。贱子喜吟哦，寒瘦愧郊岛。俗学能累人，读书苦不早。春花一过时，往往不如草。兵戈四方动，玉石无丑好。作诗为消忧，反用增懊恼。知音良独难，敝帚以自宝。低头伏海隅，谁复资探讨。大雅忽间作，示我以先道。经史发光怪，义理掩文藻。不顾右手胝，万本为倾倒。微名傥附骥，何用忧心捣。
延陵十字碑歌（清·程畹）　　押支韵	凡事传信休传疑，请各试观十字碑。有吴君子延陵垂，人虽往矣墓在斯。篆法敦古书者谁，天遗一老何能辞。翱翔鸾凤蟠蛟螭，夕阳丰草蹲熊罴。想见大笔濡淋漓，游夏袖手从旁窥。南游不到非支离，铭幽刻石远致之。帖小碑大临摩歧，君子季子无殊规。阳冰变化碑所基，欧阳集古湖游移。圣贤欣合沦肝脾，泰伯至德人不知。幽光阐发惟宣尼，季札一脉非旁枝。让乃家法孙能为，祸福得失天维持。一毫计较公变私，论人成败圣所嗤。呜呼两字潜含悲，赞叹欲绝猜缁帷。蔡邕文学乡里儿，石经且许金门施。石鼓剥落斜复欹，昌黎尚惜空弃遗。先圣手泽何瑰奇，书以人重观忘疲。安得颁为天下师，羹墙如见当临池。我欲言之分渐卑，天风飒飒碑前吹。
