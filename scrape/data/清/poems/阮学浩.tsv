过青县（清·阮学浩）	青县拱神畿，东偏连海隅。弥漫三沽道，众水所沮洳。长堤束两岸，岁岁劳补苴。岂不惜金钱，用奠釜底居。隐隐桑麻村，杳杳烟火墟。耘锄炙炎日，妇子同劳劬。良畴幸云茂，指顾盈篝车。谁撄老蛟怒，浊浪横卷舒。牵挽一线路，终夜成川涂。签程苦留滞，过此增感歔。徒闻走吏卒，喧集流亡夫。屯云列畚锸，比户征薪刍。鞭笞塞决口，虫蚁泥涂趋。哀哉田庐没，沉痛迫肌肤。堤完复何益，胡不缓须臾。长官曰否否，河患无时无。那因尔民患，罪我官守疏。疏防幸罪脱，遑问民力痡。
