和缪邰生游郊外（清·陆绍周）　　五言律诗　押真韵	带水襟山地，登临眼界新。草痕迷屐齿，花气袭车茵。风物思吴下，清游拟洛滨。人生惟骨肉，此外又谁亲。
和陈级青（清·陆绍周）　　七言律诗　押寒韵	身世鲇鱼上竹竿，冬心独抱不知寒。论交四海同音少，有志千秋下笔难。阅尽风霜翻作健，愁来天地亦非宽。本来弧矢男儿志，离莫生悲聚莫欢。
