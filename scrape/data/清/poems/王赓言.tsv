德安道中（清·王赓言）　　五言律诗　押东韵	尽日雨濛濛，人行翠霭中。山峦迷向背，村舍误西东。水近鱼虾足，楼寒鸟雀空。岭南逢驿使，梅信已潜通。
浔阳馆舍（清·王赓言）　　七言律诗　押歌韵	孤城浩淼足烟波，北望其如旅况何。盆浦地卑霜信早，衡阳山近雁声多。庾公清兴今消歇，王浚楼船不再过。圣世久无迁谪恨，琵琶一曲为谁歌。
早行（清·王赓言）	东方犹未晞，残月挂高树。客子夜不眠，呼童问前路。山深蹊径幽，蔓草被清露。跨水一桥横，疏星明古渡。遥闻叱牛声，人在云深处。
