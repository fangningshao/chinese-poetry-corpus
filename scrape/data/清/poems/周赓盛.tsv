地安门外观荷花登酒楼和秋士（清·周赓盛）	西池玉蝀波千尺，黄鹄低飞啄菱实。别有北湖千顷陂，万柄荷花净如拭。虾菜亭前酒客豪，酒旗十幅当风挑。长安酒人啸俦侣，蹇驴游策纷相要。南州孺子居邻近，暇日辄思纡胜引。更拈法曲唱玲珑，白日黄鸡此中尽。酒人几辈河朔才，逃暑我亦寻花来。花香绕楼楼在水，楼头词客歌声起。西山白云落酒杯，望断江南罨画里。江南词客歌采莲，田田绀叶摇风圆。判花纵酒一怅惘，夜梦已落江湖边。碧筒传杯饮秋露，贴玉团团堕寒免。君不见东华十丈软红尘，都是朝官马蹄路。
三月二十日游牛头寺（清·周赓盛）　　押齐韵	杨花扑面莺乱啼，乐游原上烟萋萋。野田棠梨红欲堕，远浦菰蒲绿未齐。朝来雨歇山似沐，终南秀色云鬟低。藓苔一径憩兰若，槃桓石磴风凄凄。牡丹已残芍药吐，红栏碧槛僧寮西。斋鱼粥鼓寂复寂，午鸡时一闻前溪。危楼缥缈著青碧，俯视万罫扶耕犁。杜陵祠屋在邻并，游客得句轩楹题。开元天宝已陈迹，芙蓉鳷鹊残春泥。第五桥边沽酒处，斜阳归路花骢嘶。
