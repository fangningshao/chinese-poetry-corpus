登黄鹤楼（清·刘凤诰）　　五言律诗　押尤韵	东下万里水，此山横一楼。岷峨大江堑，汉沔古时州。仙者已黄鹤，野人空白鸥。吾将携铁笛，吹破四天秋。
归途（清·刘凤诰）　　七言律诗　押微韵	春到南天雪不飞，关山落落壮心违。久无雁过书难得，五见梅开客始归。老屋杉篁寒色健，故园菘芥晚烟肥。还乡富贵惭何有，且试斑斓莱子衣。
渡鄱阳湖（清·刘凤诰）　　七言律诗　押齐韵	茫茫左蠡去帆齐，吴楚东南望转迷。落日一丸平野尽，寒云四面大湖低。江潮断绝蛟鼍失，风叶纤疏雁鹜栖。此地自来𦩷𦪇满，时清万古息征鼙。
冬初望湖上（清·刘凤诰）　　七言律诗　押微韵	半面林湖瞰我扉，荷枯柳秃送秋归。年成大好螺蚶富，月色微明雁鹜稀。十丈楼高钟不打，一条城近带如围。商量破却清斋可，粗喜新寒壮酒威。
雪后蒋伯生诸君子邀往湖上看月（清·刘凤诰）	一湖冻玻璃，月夺雪色白。照天八百里，岳气混溟泽。蛟龙蛰冬穷，那敢吞素壁。众阴呀然开，冰骨几欲坼。森森古东州，万物谢雕画。木叶风以尽，荒岸送萧槭。我来始秋䖅，荷苇删所积。颠倒南山影，屈注济水脉。谓是矜乍见，莫便穷姽婳。兹焉卜三年，临湖住官宅。半奁青铜镜，早晚鉴几席。红情伫花溪，绿意及柳陌。美景宜可常，岁寒倍相惜。近旬雪弥天，呼月来咫尺。空明互激射，清濯肝与膈。翻笑湖主人，拉为看湖客。君子有酒浆，并坐乐今夕。齐菘嫩甲剪，汶鱼细鳞擘。杯行勿逡巡，一举轰系百。三更殷钟鼓，衣袂冷侵迫。策我羸马归，回首湖不隔。佳境托邂逅，古怀话畴昔。明晨约登楼，看此雪中迹。
