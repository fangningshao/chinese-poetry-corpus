早行（清·王祖昌）　　五言律诗　押庚韵	早起登长路，萧然动客情。寒霜千里白，晓月一天清。未见栖鸦起，空闻落木声。行歌忘远近，海外紫霞生。
怀劳山（清·王祖昌）　　五言律诗　押先韵	昔上华严寺，当门海接天。听潮秋竹下，观日晓楼前。树少中原鸟，桥通外国船。别来一千日，时复梦游仙。
与李南宫话旧（清·王祖昌）　　七言律诗　押鱼韵	昔日游山兴有余，桃源共访列仙居。倚松李白愁偏起，看竹王猷乐未疏。一别真成蝴蝶梦，三年不见鲤鱼书。今朝精舍还相晤，再往当乘月上初。
法庆寺对雨（清·王祖昌）　　七言绝句　押麻韵	纤纤凉雨打窗纱，坐对高僧偶试茶。遥忆石桥秋水畔，西风开遍白莲花。
桐轩（清·王祖昌）　　押屑韵	半牖梧桐影，山月何皎洁。寒光流小轩，满地白如雪。美人隔千里，此夕应愁绝。
宿仙姑洞同刘若时及诸子作（清·王祖昌）　　押送韵	高登碧峰顶，静坐仙姑洞。细听仙梵音，不作红尘梦。半钩明月悬，万壑凉风送。倚楼天欲曙，谁将玉箫弄。
