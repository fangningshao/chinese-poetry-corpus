徐青藤旧宅（清·吴爚文）　　五言律诗　押灰韵	古藤高百尺，旷世忆初栽。著土皆奇干，斯人本逸才。龙蛇居粉壁，风雨养苍苔。仿佛临江宅，诛茅动客哀。
庐山白衣洞谒朱子祠（清·吴爚文）　　五言律诗　押真韵	南渡《儒林传》，先生第一人。空山尚祠宇，众口枉缁磷。红鹤有时去，青松终古春。匡庐初识面，惟觉此间真。
过安肃有感（清·吴爚文）　　七言绝句　押阳韵	鸿泥觅遍总微茫，如梦如痴柳数行。一夜城乌头易白，将雏飞过浣衣塘。
投壶歌（清·吴爚文）	珍珠红滴银丝落，当帘细雨纷帘箔。主人无语客鲜欢，哨壶枉矢相为乐。司射进度前致词，二矢以半实间之。顺投为入比不释，从马释算无差池。平空矢落琤琤响，四座无争齐拍掌。计筹浮白安足辞，胜固为欢败亦爽。倚竿带剑真腾超，就中尤妙莲花骁。殿上舍人善激越，军中名将能逍遥。古人尚德不尚巧，射礼投壶本同调。专精一技通神明，天帝开颜亦为笑。弹棋公子妙角巾，蹴鞠之戏徒劳人。鲁鼓薛鼓诗可补，咽咽催出壶中春。
曲阳孙晴崖明府掘地得晋王李克用手书安天庙题名碑（清·吴爚文）	阴风撼树飘灵旗，山鬼吹火烧丛祠。沙觜崩塌露圭角，荣光下闪埋丰碑。孙君嗜古负奇癖，掎摭金石靡孑遗。石鼓遥辨𧾨{辝火}字，金薤高媲寴䡅词。栽花曲阳有余暇，命工掘地乃得之。剜泥剔藓见古刻，传自唐末僖宗时。陇西郡王忠且勇，中山告急亲援师。道经神庙躬礼飨，凯旋赛神神格思。司空偕行名忝附，大书勒石盘蛟螭。欧九作纪轶此事，不学合受原父嗤。有唐晚叶事百战，文人失职悲流离。鸱张鲸突凤凰死，文笔亦复归鸦儿。昭陵玉匣那可得，韩陵片石逾琼瑰。依稀颜筋并柳骨，孙君宝此勿复疑。呜呼，孙君宝此勿复疑，屹立直退千熊罴。
