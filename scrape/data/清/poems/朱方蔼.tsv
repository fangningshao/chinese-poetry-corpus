度铅山岭（清·朱方蔼）　　五言律诗　押庚韵	岭上复成岭，云烟近舄生。危崖县树暗，断壁泻泉清。路绕林端出，人穿石罅行。山中春树早，二月已闻莺。
葛岭（清·朱方蔼）　　五言律诗　押删韵	言访神仙宅，攀藤石磴闲。泉声春雨涧，人影夕阳山。丹灶久岑寂，白云空往还。劳劳尘土梦，愧我几时闲。
冬日同汪比部对琴金博士棕亭闵上舍玉井汪水部秀峰汪学正剑潭何文学春渚吴庶常谷人红桥宴集（清·朱方蔼）　　七言律诗　押覃韵	残芦衰柳遍江潭，萧瑟偏宜我辈探。风里浮云自西北，尊前名士尽东南。白鸥眠处船齐泊，红蜡烧时酒半酣。珍重今宵良宴会，渭城莫漫唱何戡。
同沈㯉翁姚薏田沈积山诸先生含叔七兄登南屏诣壑庵观磨崖隶书家人卦傍晚泛湖而归（清·朱方蔼）	夙昔抱微尚，溪山嗜幽讨。况兹风日佳，招携得朋好。芒鞋蹋白云，人影乱芳草。夹道繁荆榛，到门荫松筱。略彴自逶迤，清泉一泓绕。何年峦翠中，凿此金鱼沼。阇黎揖迎宾，骨相清且老。坐我青豆房，净域尘不扰。石鼎煮新茶，山厨饭香稻。乘兴入岩洞，缭曲景幽窅。须臾缘磴上，如行众树杪。快观磨崖碑，笔势最夭矫。云是涑水书，前辈每稽考。岁久苔藓侵，拂拭劳手爪。悔不响拓归，装潢成墨宝。斜阳闻寺钟，出谷循故道。鼓棹向中流，舟轻疾于鸟。烟水何濛濛，云峰殊杳杳。回首望南屏，断塔挂林表。
晓登灵岩（清·朱方蔼）	晓闻灵岩钟，遂入灵岩路。石磴转百盘，山花泫春露。白云与空翠，苍茫色交互。须臾旭日升，禅关散轻雾。井歇银床鸣，廊绝香屟步。何须问遗踪，繁华久非故。凌空一纵目，好景悉奔赴。点点太湖帆，重重茂苑树。金阊十万家，朝霭迷濛处。望欲尽句吴，更上琴台去。
同王兰泉张少华曹来殷遂初园看梅信宿作歌呈拙庵吴丈（清·朱方蔼）　　押灰韵	灵岩山势何崔嵬，越来溪水相潆洄。山崖转处樵路断，草堂恰对溪光开。入门襟袖袭芳气，修途一径循兰陔。晴空点点落香雪，移来千树西山梅。临池一株更奇绝，浮查横卧黏枯苔。形势定为百年物，霜皮铁干知谁栽。山家位置见真率，杂以桃李杉枫槐。交柯接叶互相映，花光隐现明珠胎。先生六十气尚孩，手携鸦觜芟蒿莱。古貌古心两相似，清风飒飒飘于䰄。预遣平头设枕簟，频招上客倾樽罍。花前列座斗韵语，催诗更进流霞杯。辋川旧游有传刻，可无高咏追王裴。当筵授简忽自失，松声万壑何悠哉。
扬子江晓发（清·朱方蔼）	残星堕江底，落月照江畔。荒村鸡乍号，空林鸦未散。舟师贪利涉，鼓楫中流半。杳杳金山钟，濛濛瓜步岸。渔人隔烟语，估客停桡饭。沙头两睡禽，比翼失清旦。风波岂殊途，劳逸各已判。行役何时休，抚景发长叹。
西方庵（清·朱方蔼）	缘崖折而下，鸟道似凿空。兹来本游遨，反抱失足恐。二分垂其外，一步一神悚。幸有木扶阑，不知滑双踵。径尽得平岚，筠松四围拱。数椽青豆房，缭曲类岩洞。屋后挺一峰，拔地千丈耸。乔松生其巅，蟠根少培壅。居然历岁千，翠盖自郁蓊。同行诧异见，狂叫兴飞动。山僧解留宾，茗碗殷勤奉。聊坐息我劳，去路还贾勇。
送惠定宇徵君之扬州（清·朱方蔼）　　押覃韵	西风飒飒吹枫楠，新霜点点飞江潭。柳条零落不忍折，朝来录别嗟何堪。江淮都转尚风雅，莲花幕底朋盍簪。况逢江东老名宿，促行那许停吴骖。先生荣显非所慕，每于典籍偏沈酣。礼乐甘从野人野，著述直似贪夫贪。娲笙羲瑟辨律吕，嬴灰孔壁勤稽参。五经纷纶抽腹笥，百家肴核窥尘函。汉京贾郑不可作，浅儒俗学争嘲唅。钜制皇皇振聋瞆，洪钟大虡声非韽。君家两世列清禁，石渠天禄书曾探。趋庭授受有经说，统同辨异功最覃。萧山秀水二公出，鼎枪刀足应成三。先生一编绍旧业，门题通德真无惭。平生汲古亦有志，故纸不厌搜枯蟫。梁丘家宗我已识，每思执卷眈高谈。惆怅相逢复相别，当筵离曲歌何戡。几时栖息衡宇下，万轴坐拥藏书龛。著录不少称弟子，学术正好传孙男。碧草盈庭春盎盎，红豆著树花鬖鬖。登堂傥许问章句，便思买宅香溪南。
