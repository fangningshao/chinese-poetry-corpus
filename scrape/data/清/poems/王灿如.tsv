和琴川萧石芗先生自挽诗次原韵（清·王灿如）　　七言律诗　押寒韵	诗中字字挟霜寒，读罢双眉不觉攒。早岁黉宫传令誉，晚年别墅得閒欢。希文旧业辛勤置，和靖遗编子细看。鸡梦遽传人草草，风前含涕益悲酸。
次韵寿王一如先生七十（清·王灿如）　　七言律诗　押真韵	痼癖烟霞浩荡春，神仙风格玉精神。诗赓芹泮千篇富，采舞莱衣一色新。郢曲登楼摛藻思，辋川拓宅寄吟身。年来化雨沾濡遍，桃李公门壮志伸。
