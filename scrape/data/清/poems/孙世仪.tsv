落花（清·孙世仪）　　五言律诗　押歌韵	独立浑无语，闲门剩薜萝。偶随流水去，不奈晓风何。老至情难减，人生恨转多。谁怜当此际，岁岁感蹉跎。
斋中独坐（清·孙世仪）　　五言律诗　押侵韵	雨暗蟆衣长，风微豹脚侵。开轩无旷望，闭户有沈吟。兀兀窥天地，悠悠送古今。素琴尘满稿，拂拭向云岑。
小寒食夜梦畯生时方客雉城（清·孙世仪）　　七言律诗　押尤韵	无言应是独登楼，渺渺乡思苦未休。憎命文章千古泪，殢人花鸟一春愁。镫昏断漏来清梦，月落文梁影白头。乍可佳辰怜百五，诗魂犹恋旧同游。
雨夕怀炜文途中（清·孙世仪）　　七言律诗　押庚韵	难禁雪发变千茎，屈指无言数去程。旧日江山都入梦，新来风雨独关情。渔村疏柳真州路，古寺残钟白下城。喜汝能游怜汝别，老怀颠倒一时生。
对月柬畯生（清·孙世仪）	月色自太古，流光照人怀。怀人耿不寐，古情正无涯。古怀不可道，只道今人好。空见月华团，衮衮催人老。青霄银汉两微茫，怅望高秋夜气苍。閒庭似雪共谁语，对此踌躇秋恨长。君家近卜城南住，青山抱郭家边路。支筇带月叩遥天，指顾晴岚隔烟树。可怜枯坐闭衡门，萝径阴森翠可扪。姮娥直弄金蟆过，碧海青天掩涕痕。涕痕满把秋怀苦，清光一片无今古。照彻人间阙陷天，娲皇石烂凭谁补。残年卧月杜陵人，期子短衣看射虎。
乌哺行（清·孙世仪）	老乌哺雏儿，不自知辛苦。乌儿哺母乌，不自言报恩。亲恩亲恩何可报，人间争说乌儿孝。乌儿之孝孝本天，不读人间教孝篇。不见枭慈勤抱卵，儿乎盍学乌儿贤。老乌翅秃坐得食，仿佛当年哺母日。
后乌哺行（清·孙世仪）	乌儿哑哑凌风起，老乌兀坐中心喜。乌儿仆仆衔食归，老乌唼食心窃悲。朝衔不迟暮衔速，儿兮羽翮嗟初足。莫向公家窃稻脂，野田差远虞罗酷。享尔成劳系我心，何当自啄春芜绿。嗟乎乌儿哺莫止，老乌怜儿类若此，看取来年儿有子。
