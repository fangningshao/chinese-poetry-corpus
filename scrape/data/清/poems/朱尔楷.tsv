不寐（清·朱尔楷）　　五言律诗　押寒韵	竟夕不成寐，忧思起万端。远闻霜柝急，薄拥布衾寒。浪迹孤蓬转，还乡百事难。无人知此意，斜月照阑干。
黄龙府（清·朱尔楷）　　七言律诗　押庚韵	壮语徒传万古名，黄龙直捣酒同倾。已成扫穴犁庭计，可奈班师奉诏行。大漠迢迢连极塞，乱山莽莽绕孤城。宋金都邑皆尘土，剩有英雄恨未平。
由伊通州抵吉林二首（清·朱尔楷）　　七言律诗　押阳韵	垒巘重冈记里长，劳劳人逐马蹄忙。新分郡邑虚城郭，旧设围场圈虎狼。三月黍初和雨种，千条柳尚带风凉。行踪渐抵鸡林国，却少诗篇动此乡。
夜坐忆亡兄祖甲（清·朱尔楷）　　七言律诗　押真韵	电掣风驰十五春，鸰原回首已成尘。生前未觉能怜我，殁后于今少替人。渺渺青云犹饮恨，萧萧白发每伤神。阿戎人事多乖迕，欲起泉台话夙因。
得藜阁书却寄（清·朱尔楷）　　七言律诗　押庚韵	历遍陪京又上京，磨驴踪迹几番更。半窗风月连床梦，二顷田园学稼情。入世心知惟惠子，著书才短愧虞卿。陶然亭上前游在，好待相携载酒行。
喜刘葆真至粤过访二首（清·朱尔楷）　　七言律诗　押支韵	雄才伟抱走群儿，天遣相逢五管时。敢比延津双剑合，独怜远道十年思。文章艺苑推麟角，魂梦江湖绕凤池。尚忆春官压桃李，名传张禄费猜疑。
秋霖不已口占绝句（清·朱尔楷）　　七言绝句　押阳韵	蓼花渐白菊花黄，旅燕飞回故国忙。秋雨不知游子意，故催几阵下辽阳。
秦曙卿村（清·朱尔楷）　　押养韵	大块富文章，百家各奏响。沼缘及后儒，游览任心赏。洸洸昌黎公，山斗盛瞻仰。欧柳曾三苏，星月列朗朗。南宋暨元明，兰桂杂榛莽。方姚立赤帜，门户或规仿。卓哉一曾侯，气象独迈往。因流溯其源，秦汉实漭瀁。取求苟无巳，涓滴入瓶盎。嗟余俗累牵，夙昔劳梦想。一朝得见君，心窝发奇痒。钻研历岁时，论古如指掌。为世所不为，豪杰信无两。嗜好幸匪殊，发蒙吾其傥。
杂诗（清·朱尔楷）	少年慕诗书，无力典衣买。有时借荆州，对之辄颐解。方今渐购致，身又随风摆。为人压线忙，日月岂潇洒。束阁置不观，望洋坐惊骇。乃知福所悭，不徒服豸獬。六经炳天地，煌煌有大文。惟其精气足，不受秦火焚。后世夸毗子，浅见亦寡闻。冀窃尘俗誉，巧借翰墨勋。立言勿知愧，辄欲张吾军。稍稍积篇帙，梨枣雕镌勤。群书日夜出，纷杂逾鹪蚊。无架可供插，有签难具分。哀哉一勺水，寄言谢诸君。即无秦火焚，灭亦如浮云。楚宫好细腰，国有饿死人。朝令暮即遍，风动疾若神。礼臣主文柄，万方拭目频。拔茅信贞吉，士气可使醇。昔者宋欧阳，怪僻黜不伸。场屋习遂变，嘉祐政聿新。如何安昌侯，号为经术纯。赏识乃赝鼎，驳马疑麒麟。相率矜狡猾，横流浩无垠。楚失齐未得，愿焉问先民。西邻挟弓矢，百步穿杨巧。东邻教管弦，一阕清歌绕。门前声隆隆，车马塞满道。投刺乍相见，寒暄话不了。洗盏邀宾朋，轰豗一阵搅。幽人冷淡姿，坐对形如槁。萧寥斗室中，可以避烦恼。雅咏或流连，古籍或探讨。时遇素心人，清言出尘表。物性固有殊，是非两不晓。
