夜坐（清·朱颖）　　五言律诗　押阳韵	一雨乍收暑，虚堂坐晚凉。萤光穿竹径，花气扑藤床。卖老抛书课，扶衰藉药囊。平生爱秋夜，不惜数更长。
月下（清·朱颖）　　五言律诗　押寒韵	古今同是月，代谢几人看。此夕一樽酒，百年聊自欢。潇湘秋入梦，关塞夜生寒。慷慨还悲感，更残独倚阑。
秋日归里口号（清·朱颖）　　七言律诗　押微韵	蟹紫菱青北雁飞，劳肩甫息去征衣。褰帷病妇看悲喜，扶杖慈亲询瘦肥。本有一瓢曲肱好，并无五斗折腰非。从今若许逃羁绁，秋水柴门傍钓矶。
横塘道中（清·朱颖）　　七言律诗　押先韵	舴艋横塘破晓烟，薄寒风物爱翛然。数峰青出疏林外，一刹红遮断岸边。茅舍互歌打稻侣，湖桥挝鼓卖鱼船。从今不独耽丘壑，更拟村居度晚年。
贫居自励（清·朱颖）　　七言绝句　押阳韵	秋空野鹤任翱翔，不复朱门恋稻粱。记得渭南诗句好，书生饿死亦寻常。
