感慕别母（清·杨克彰）　　押有韵	十载羁宦身，经年别慈母。问安藉双鱼，奉侍赖子妇。母氏多圣善，爱我情独厚。念我微露沾，勖哉慎操守。奈何岁乙未①，汉家珠崖负。人心皆恐惧，纷纷皆避纣。母子难俱逃，东望徒回首。感叹每涕零，莫赎百年咎。方悔不如农，犹得耕陇亩。但知菽②水欢，不作牛马走。母容常彷佛，母音如出口。中视梦③母来，顾盼呼某某。誓将奉母归，晨夕随左右。儿读母必怡，母然儿放否。缅怀倚闾时，寸心复何有。
