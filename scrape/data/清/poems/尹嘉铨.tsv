秋山（清·尹嘉铨）　　五言律诗　押尤韵	西山来爽气，万籁自然秋。树色经霜老，岚光向晚浮。清高偏拔地，苍翠待寻幽。极目遥天净，何时得壮游。
谒己山先生（清·尹嘉铨）　　七言律诗　押元韵	柏锐松坚道貌尊，水云深处老乾坤。堂高竹里新阴茂，月印方塘旧泽存。在昔横经依马帐，于今点雪立程门。广川自得名园乐，大业千秋裕后昆。
董子故里（清·尹嘉铨）　　七言绝句　押元韵	云寒树老隐孤村，董子帷空故迹存。千载有人频驻马，三年兹地不窥园。
隆中怀古（清·尹嘉铨）	俊杰拥书观大略，致远襟怀安淡泊。平生谨慎有君知，六尺藐孤真可托。鱼水交欢起卧龙，纶巾羽扇倍雍容。世主岂无求贤意，天下才多恨未逢。三代而还共传语，伯仲之间见伊吕。谁忆长吟抱膝时，自比管乐人莫许。吁嗟文彩艳飞腾，席珍漫向时人称。未出草庐能相信，祇有徐颍川与崔博陵。男儿有志长落落，风流千载犹如昨。君不见罗者烝然视薮泽，鹍鹏久已翔寥廓。
鲍步江见过（清·尹嘉铨）　　押马韵	有怀淡荡人，好共忘机者。举觞见宗之，论文称白也。山雨欲催诗，风来倍潇洒。
