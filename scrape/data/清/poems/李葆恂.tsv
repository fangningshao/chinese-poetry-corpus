赠陈伯严吏部（清·李葆恂）　　五言律诗　押豪韵	相见遽言别，思君廿载劳。冥心更世变，埋照益名高。句健规双井，杯深藐二豪。无言看鬓发，江海日滔滔。
田伏侯太守招同诸君崇效寺看牡丹衰病到迟主客尽去独坐成咏忆光绪丁酉偕王幼霞侍御看花此寺恰此日故卒章及之（清·李葆恂）　　五言律诗　押东韵	客去亦已久，独游谁与同。相看如胜侣，小立逆香风。色岂依僧浅，娇疑向日融。无嫌煞风景，啜茗夕阳中。
沧州（清·李葆恂）　　七言律诗　押鱼韵	度帆楼下晚风徐，倦客重来系缆初。古碣犹存资考据，故家无恙尚诗书。州传善酿偏悭酒，我适临渊却羡鱼。剩有当年残破胆，河干废垒已成墟。
莲丈以新作见赠步韵奉酬（清·李葆恂）　　七言律诗　押庚韵	徵图觅句续前盟，泥饮何须效步兵。幸有藏书宜子弟，耻将行卷上公卿。萧萧白发三千丈，落落青琴一再行。世网同逃应自喜，顽空何事不平鸣。
泊楚望（清·李葆恂）	百丈摇曳寒波间，阴云薄暝低阑珊。行人被酒雪兀兀，长年歌曲腰环环。衔芦一雁未可篡，带甲万士何当还。角声永夜客头白，岁晚风尘愁故山。
