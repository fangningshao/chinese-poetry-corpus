浯溪道中（清·陶之典）　　五言律诗　押微韵	横空秋气发，历乱舞山晖。楼势摇溪竹，钟声返寺扉。谷闻群兕斗，云带断峰飞。独有乘风翮，迢迢万里归。
抵密印寺逢晴（清·陶之典）　　七言律诗　押冬韵	望近毗卢旭影重，溪桥一似故人逢。百年听老钟声客，千嶂颜开佛日冬。全染名山成锦绣，只留新雪辨芙蓉。雪畴正有商量事，耆旧先来自别峰。
南天门（清·陶之典）　　押漾韵	巀嶪忽自平，心目一为旷。帝座殊未遥，踟蹰碧落上。班荆待同游，且与云揖让。云起乍平门，林峦失背向。飞断万松涛，自成千顷浪。仿佛见海蜃，楼阁幻奇状。数日迟岳云，对此一元畅。
洞庭守雪（清·陶之典）　　押纸韵	十年湖梦隔，忽向湖中舣。洞庭雪耶非，峨眉幻为水。水落云势张，沙翻空气委。一夜湖雪平，寒光无起止。茫茫十二螺，疑被同云徙。吹我高寒心，浩入湖波瀰。夜色一气中，舟呼素烟里。独寤洞庭澜，孤怀向元始。
