望洋（清·冯钺）　　五言律诗　押庚韵	绝岛隐棋置，茫茫积气平。潮回天地坼，风撼鬼神惊。万斛舟如粒，三更蜃作城。恨无山笛弄，让此老龙鸣。
赠谭晴畬（清·冯钺）　　七言律诗　押尤韵	不作人间汗漫游，归来且自系虚舟。一林萧叶云生肘，四壁残镫屋打头。铁笛凄霜山榻冷，草衣飘雪石田秋。贫家剩有知交在，樽酒鸡鱼话未休。
望甘竹滩（清·冯钺）　　七言律诗　押删韵	尺地舱低蹴膝难，蒲帆容易刷前湾。千钗树色双襟酒，万马江声一发山。侠骨女儿歌陌上，镫华水市簇云间。金闺那费金钱卜，几次随潮几往还。
北上次东阿道中（清·冯钺）　　七言律诗　押萧韵	沙程万里趁岧峣，猎叶风寒酒力消。一径啮轮崖石陡，残更咒月马铃骄。苍茫问俗荒碑少，却曲迷阳古堠遥。独有黄埃埋不得，春光透出柳条条。
苦雨吟（清·冯钺）	肝人之肉日不给，岂谓穹苍亦解泣。变作阴霾黯八荒，沈沈苦雨掣风急。堕井颓堤无处无，昔日高原今下隰。沈灶生蛙釜有鱼，百粤连旬俱饮湿。大风吹梦忽宵惊，万瓦争与排墙倾。子妇颠踣无户庭，得人无恙从屋鸣。陇头遗穟卧生耳，屋底秸珠长有尾。崩角吁天天不闻，百室劬劳今已矣。大江南北忽夏枯，河渴时还涓滴无。尺泽尽汇岭一隅，谁言大地同洪垆。
