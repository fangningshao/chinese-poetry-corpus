春暮（清·王诒寿）　　七言律诗　押歌韵	野桃无力点晴波，寒食清明次第过。酒价渐低春酿熟，笋船初到市声多。东风芳草人盘马，小雨杨花客渡河。却忆江南好时节，画桡衫影水如罗。
铜鼓钗歌（清·王诒寿）	银蘤一尺绀龙角，翠漫镂金𢧵钿萼。海南女儿颜如霞，不向东风曳珠索。玉螺花鼓青盘雷，碧璎鹅锦连臂来。钗光摇摇彭声起，手撒春星颤鸾尾。洞堂一曲蛮花香，犀床不动双鸳鸯。毡裘都老红酪浆，堕霞簇簇珊瑚囊。何年飞来逐龙子，古井沈沙土斑紫。芙蓉怯玉兰云垂，金虫欲缀愁蝉丝。且铺舞锦呼吴儿，娇鼍促叠催《柘枝》。
