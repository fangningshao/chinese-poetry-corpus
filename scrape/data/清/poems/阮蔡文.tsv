虎尾溪（清·阮蔡文）	东螺虎尾之分派，北流西折而联界。去年虎尾宽，今年虎尾隘。去年东螺乾，今年东螺浍。大宗盛时支子依，支子若强①大宗坏。馀流附入阿拔泉，虎尾之名犹②相沿。阿拔之源③阿里山，虎尾之源水沙连。譬如兄弟阋墙变，却于异性④共周旋。水有源头木有本，不信但看棠棣篇（黄美娥编校）。
后垄港（清·阮蔡文）	双溪奔流西入海，海势吞溪溪气馁。银涛翻逐绿波回，遂使溪流忽然改。番丁日暮候潮归，竹箭穿鱼二尺肥①。少妇家中藏美酒，共夫倒酌夜炉围。得鱼胜得獐与鹿，遭遭送去头家屋（黄美娥编校）。
淡水（清·阮蔡文）	淡水北尽头，番居之所纪。远者旬日期，近者一望止。内地闽安洋，扬帆日暮抵。全台重北门，锁钥非他比。闻昔王师来，负固犹未已。惧发阴平师，先截长江水。降①旗出石头，铁锁亦奚裨。空亡五镇兵，鬼队阴风里。大遁八里坌，两山自对峙。中有干豆门，双港南北汇。北港内北投②，磺气喷天起。泉流势③胜汤，鱼虾触之死。浪泵麻小翁④，平豁略可喜。沿溪一水清，风被成文绮。溪石亦恣奇，高下参差倚。踰岭渡鸡笼，蟒甲⑤风潮驶。周围十馀里，其番称姣美。风俗喜淳良，鱼盐资互市。南顾蛤仔难⑥，北顾金包里⑦。突入红毛城，顾似东流砥。南港武朥湾⑧，科藤通草侈。摆接⑨发源初，湜湜水之沚。隔岭南龟崙⑩，南嵌⑾收臂指。鸡柔⑿大遁阴，金包傍山矶。跳石以为梁，潮退急如矢。山鹿虽无多，海菜色何紫。又有小鸡笼，依附在密迩。凡此淡水番，植惟狗尾黍。山芋时佐之，原不需大米。近日流亡⒀多，云欲事耘耔。苟其愿躬耕，何处无桑梓。窜身幽谷中，毋乃非常理。大社虽八名，小社更累累。各以近相依，淮泗小侯拟。通事作头家，土官听役⒁使。通事老而懦，诸番雄跅弛。何以尽倾心，圣朝声教底。我行至此疆，俯伏而长跪。羊酒还其家，官自糗粮峙。殷勤问土风，岂敢厌俚鄙（黄美娥编校）。
大甲妇（清·阮蔡文）　　押麌韵	大甲妇，一何苦。为夫馌饷为夫锄，为夫日日绩麻缕。绩缕须净亦须长，撚匀合线紧双股。斲①木虚中三尺围，凿开一道两头堵②。轻圆漫捲不支机，一任玄黄杂成组。间彩颇似虹霓生，绽花疑落仙姬舞。吾闻利用前民有圣人，一器一名皆上古。况兹抒③轴事机丝，制度周详供黻黼。土番蠢尔本无知，制器伊谁远近取。日计苦无多，月计有馀缕④。但得稍閒馀，轧轧事伛偻。番丁横肩胜绮罗，番妇周身短布裋。大甲妇，一何苦（黄美娥编校）。
后垄（清·阮蔡文）	去县日以远，风俗日以变。顾此后垄番，北至中港限。音语止一方，他处不能辨。头发顶上垂，当额前后剪。发厚压光头，其形类覆盌。亦有一二人，公然戴高冕。黑丝及红绒，缠之百千转。大有古人风，所惜双足跣。男女八九岁，牙前两齿刬。长大手自牵①，另居无拘管。父固免肯堂，翁亦无甥馆。是处两三间，村庄何萧散。高廪置平原，黍稷有馀挽。所虑湿气蒸，驾木如连栈。巨匏老而坚，行汲络藤瓣。溪水涨连旬，利涉身焉绾。丰年百礼偕，疾病颠危罕。饮酒即高歌②，其乐何衎衎（黄美娥编校）。
大甲溪（清·阮蔡文）	崩①山万壑争流潝，溪石团团马蹄絷。大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作鬐鬣②。水方没胫已难行，水至拦腰命呼吸。夏秋之间势益狂，瀰漫五里无舟楫③。往来溺此不知谁，征魂夜夜溪旁泣。山崩岩壑深复深，此中定有蛟龙蛰（黄美娥编校）。
吞霄道中（清·阮蔡文）	来时北渡正三①更，归日微明复到此。过港应须及退潮，稍缓须臾徒延企。以兹来往不成眠，鸡鸣夜半行装起。平时拥被五更寒，今夜匆匆胡乃尔。风捲涛飞天雨急，从人尽是征衣湿（黄美娥编校）。
竹堑（清·阮蔡文）	南嵌之番附淡水，中港之番归后垄。竹堑周环三十里，封疆不大介其中。声音略与后垄异，土风习俗将无同。年年捕鹿邱陵比，今年得鹿实无几。鹿场半被流民①开，蓺②麻之馀兼蓺黍。番丁自昔亦躬耕，铁锄掘土仅寸许。百锄不及一犁深，那得盈宁③畜妻子。鹿革为衣不贴身，尺布为裳露双髀。是处差徭各有帮，竹堑茕茕一社耳。鹊巢忽尔为鸠居，鹊尽无巢鸠焉徙（黄美娥编校）。
