饮于昭侄朴园（清·余绍祉）　　五言律诗　押寒韵	天下遂如此，人间适志难。况逢花事在，忍使酒杯乾。树色有余绿，泉声作意寒。可怜今夜月，几处醉颜看。
寄怀吴君玉学博兼致寿意（清·余绍祉）　　七言律诗　押先韵	春光仍自上疏帘，忧国怀贤独黯然。无计可支同火宅，有人如此尚寒毡。斩新甲子从头起，依旧河山在眼前。试问白门诸大老，弓旌应到阿谁边。
