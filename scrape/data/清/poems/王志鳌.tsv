龙泉寺（清·王志鳌）　　五言律诗　押豪韵	石径逼青霄，袤延步屣劳。回头千嶂合，仰面一峰高。塔置悬崖峻，亭依古壁牢。上方群动息，泉响自滔滔。
自龙泉乘车由双峰至香岩寺（清·王志鳌）　　五言律诗　押真韵	西阁踟蹰别，出门趣更真。云飞知送客，花笑欲留人。径转泉声细，车停鸟语新。遥看仙境出，掩映别嶙峋。
普安观（清·王志鳌）　　七言律诗　押删韵	崚嶒狭路步时艰，到处游人意乍閒。翠见面前排树树，青看脚底起山山。墙边花色今犹古，洞里仙人去不还。安得云中来白鹤，岧峣佛顶不愁攀。
香岩寺值雨（清·王志鳌）　　七言律诗　押尤韵	空山四月乍惊秋，晓启疏窗满目幽。玉塔初看云影重，龙池旋听水声浮。峰排四面青逾出，树列千重翠欲流。本是龙眠著色画，淋漓又与米家侔。
狮子峰（清·王志鳌）　　七言绝句　押先韵	逸气峥嵘梵宇前，尔宜高卧护龙泉。綵球欲问抛何处，三五中天月正圆。
南泉庵（清·王志鳌）　　七言绝句　押支韵	有心欲访蓬瀛路，无意还来羽客居。好是天台今误到，桃花深处鸟声迟。
五佛顶（清·王志鳌）　　七言绝句　押支韵	森然五佛白云居，倒挂孤松路转奇。有意振衣凌绝顶，心知走险不如夷。
