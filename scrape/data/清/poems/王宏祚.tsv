送霍鲁斋侍御备兵吴兴（清·王宏祚）　　五言律诗　押真韵	简命鹤溪滨，兰台宠渥新。观风期揽辔，恋阙欲埋轮。山色摇行幰，湖光映吏人。东南筐篚尽，愿早奏枫宸。
怀乡（清·王宏祚）　　七言律诗　押真韵	六诏烽烟说不真，十年鼙鼓惨滇尘。玉龙金马无家别，铁柱香岩有梦亲。庾信江南哀作赋，杜陵峡北泪沾巾。关河万里黄云起，渺渺愁予风打蘋。
渡潞河（清·王宏祚）　　七言律诗　押歌韵	奉使畿东渡潞河，回看城郭尚崔峨。凌云塔耸浮空影，带月樯飞起素波。粟满千仓鼯鼠饱，眷流万灶雁鸿歌。独怜民力东南竭，欲起疮痍可奈何。
舟中望金山寺（清·王宏祚）　　七言律诗　押萧韵	润州形势郁岧峣，泊艇朝看四望遥。山拥千峰低日月，塔悬双照倚云霄。芙蓉楼瞰银屏渡，萍蓼沙通铁瓮潮。击楫中流思黯黯，江南十捷未须骄。
