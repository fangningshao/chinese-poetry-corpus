游通天岩阳行先隐处（清·钱柏龄）	兰楫乱奔流，笋舆出幽徼。涧路凌高寒，晴空恣雄眺。越彼停云冈，石势愈巉峭。仙源湛水木，万古藏僻奥。鬼斧亦何工，玲珑凿一窍。硕人此盘礴，千秋俨遗庙。仰瞻愧后尘，冥搜托前导。更穷邃洞纡，忽讶悬崖倒。群山青蒙蒙，惟闻猿狖叫。既异少文游，良慰康乐好。缅想开辟初，矫首发长啸。待缉薜荔裳，来卧芙蓉峤。为问岩栖僧，荒萝几人扫？
