贵西道中（清·李棠阶）　　七言律诗　押麻韵	斫得松枝自煮茶，贵西风物最堪嗟。林稀偶听一声鸟，地暖犹开十月花。缘路毡衣苗子俗，半山茅店候人家。蛮烟瘴雨荒凉甚，径仄崖倾日又斜。
渡星宿江（清·李棠阶）　　七言律诗　押庚韵	穹浪翻空夜有声，河清门外一江横。火敦地古探源近，禄琫烟深绕郭平。南去波涛添瘴雨，东来舆马阻邮程。何人驾得鼋鼍背，十丈虹桥指日成。
喜晴（清·李棠阶）　　七言绝句　押支韵	云雨浃旬殊闷绝，而今喜见日晴时。肩舆一路看红叶，夕照半山吟杜诗。
和杨升庵采兰引（清·李棠阶）　　押歌韵	上山采幽兰，幽兰苦无多。秋草随山深，萋萋被岩阿。抱芳立空谷，岂杂薜与萝。采之遗相思，路险云雨过。苍翠日满眼，复恐荪芷讹。荪芷讹犹可，萧艾将奈何。
响琴峡（清·李棠阶）	峻坡下千丈，微径两崖逼。峭立半空悬，怒束一溪窄。鸟兽森绝踪，蛟龙踞窟宅。天寒蛰不起，烟云满山泽。我来踏长虹，慨然拟鞭石。鱼梁名自古，响琴理亦适。空怀山水情，不见沧海客。驱马登绝顶，回看邈行迹。独立千仞冈，举首日华赤。
