游兰州五泉寺登鬘云阁（清·张谦宜）　　五言律诗　押先韵	曲槛排山骨，藤萝四壁悬。苔青莲叶下，树老佛镫前。石透云烝窟，泉深月在天。半空闻妙梵，孤磬隔溪烟。
偶成（清·张谦宜）　　五言律诗	一月村中住，心清学息机。竹香人独坐，花落燕双飞。客莫来投谒，书常引下帷。今朝晴更好，自晒旧蓑衣。
拟赠程穆倩（清·张谦宜）　　七言律诗　押文韵	谁能诗思入风云，屈指南都老隐君。脉望仙鱼含斗气，禹陵秘笈走龙纹。山封乳洞还招隐，砚带霜皴未可焚。北地崆峒称劲敌，也应心折水犀军。
万里桥上望浣花溪（清·张谦宜）　　七言律诗　押齐韵	逢人先问浣花溪，万里桥头路向西。锦水细浮红叶下，雪山高压白云低。炊烟绕屋斜分竹，落雁将雏晚傍堤。景物曾经离乱后，悬知当日是幽栖。
早发废丘关（清·张谦宜）　　押庚韵	阁道苦淋雨，秋阴不肯晴。晓渡废丘水，雨脚四塞横。策马上半山，亲见白云生。竹木陡昏黑，虫语空秋声。朝暾闪高顶，丹砂霜叶明。白云倏舒卷，上与苍天平。劳劳问前路，深愧山水清。
中卫（清·张谦宜）　　押麻韵	山势东南尽，河流西北斜。旋风高折树，烈日下蒸沙。斥土无萤火，炎天有柳花。田淤香稻叶，水冷细芹芽。虎迹连荒车，驼鸣急暮笳。孤城开四术，板屋列千家。烽接临洮塞，星冲北望槎。青酥三接酒①，紫雪九烝茶②。马市雕题译，浮屠驯象车。佛曾分舍利，龙亦载袈裟。礼视和亲重，装如报聘奢。降王收部曲，堠骑射亭鸦。四姓归都护，三边付押衙。秦兵方嚄唶，齐客正咨嗟。倚剑崆峒外，垂纶瀚海涯。壮心愁岁晚，秋色上蒹葭。
鞍子岭（清·张谦宜）	前岭下陂陀，驿路疑中断。峡转地轴开，山形又一变。遵路复前驱，平芜睇远岸。驭者正扬鞭，冈阜重相见。覆甑各低昂，菁葱而峭茜。一笑下长辕，徐行将过半。回首望复岚，烟横如匹练。借问跨石鞍，何如马道栈①。
