春日寄家兄怀鸣（清·周长发）　　五言律诗　押鱼韵	自惜春如水，无人慰索居。莺花将尽日，兄弟几行书。方朔饥犹耐，维摩病未除。钟声长乐起，乡梦尚蘧蘧。
女郎庙（清·周长发）　　五言律诗　押支韵	才逾子午谷，又过女郎祠。水折萦蚕尾，山深叫画眉。无情云去远，有恨月来迟。谁奏迎神曲，灵风满桂旗。
故城（清·周长发）　　七言律诗　押元韵	暮鸦接翅月黄昏，雉堞荒凉叶打门。无复雄关屯虎旅，却从秋草送乌孙。戍楼基在空旗影，画角声沈断客魂。醉尉不须严夜禁，故将军有几人存。
蒲州晤项芝亭司马（清·周长发）　　七言律诗　押支韵	判袂东华一赋诗，微云如黛影离离。河声蒲坂迎珂马，山色中条对画旗。秋馆梦寻欹帻地，春风车过卸镫时。棠阴到处闻舆诵，不待逢人说项斯。
玉女峰（清·周长发）	甫越明星峰，探奇尚有意。玉女启琼窗，亭亭在天际。桃花驻丹颜，到老未憔悴。何以葆厥真，众妙通玄秘。我生入尘网，应为群仙弃。偶尔云中游，超然霞外寄。松竹作笙簧，恍如天乐沸。携手五龙君，且学希夷睡。
过缙云县（清·周长发）	瀑布洒面吹凉风，乱山一线通人踪。低头偏仄入崖谷，惟见峡猿石鼠叫号腾掷攀虬松。嶂回涧绝十步九顾疑无路，浮岚杳霭春濛濛。劈开县门两扇窄，疑是鬼𨖐非人工。更见残碑断碣埋没荒榛下，漫漶字画难锼穷。自笑一官类幺么，天遣堕落层岩中。身邻虎豹踏蛇蟒，青磷黑箐蜀道之难将毋同。饥驱真觉性命贱，又东五百里入冯夷宫。
