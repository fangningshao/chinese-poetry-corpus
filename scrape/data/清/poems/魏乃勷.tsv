露筋祠（清·魏乃勷）　　七言绝句　押麻韵	碧湖云树噪栖鸦，古瓦笼烟草径斜。一片秋帆残照里，野风吹折女郎花。
陈将军歌（清·魏乃勷）	将军面白如书生，十五二十能将兵。杀尽青徐贼百万，河北草木知姓名。财帛妇女无所喜，纵横雄辨富文理。下马辄乘书画船，昂藏走入扬州市。扬州繁华天下无，豪门藏垢多贪污。灌夫生平惯使气，麾斥大滑如庸奴。庸奴恃势公行赂，良懦含冤莫能诉。身余一剑报不平，坐持短长得远戍。远戍乃至黑龙江，获谴不为薏苡囊。铁衣摧残壮士死，英魂犹得守边方。边方帅府镇沙漠，羊羔饮罢无所作。马革弃置不上闻，逾岁泉台尚寂寞。寂寞谁怜鼙鼓臣，有真御史为乞恩。吾乡荐绅思旧伐，合词吁请动至尊。得旨建祠祀将军，吁嗟乎！将军有功于齐鲁。神之灵兮在东土，东人祀君君不吐。卫青去病何足数，李广不侯已千古。
齐孝孙占魁坠塔歌（清·魏乃勷）	百尺塔，七尺身，广川得孝女，涿鹿见孝孙。孝女出华胄，孝孙为细民。民何知，有至性，一言能愈祖母病。民何能，有卓行，一死能代祖母命。浮图对峙督亢城，上有乌鸟肠断声。濡血下染土花紫，孝孙万劫犹长生。吁嗟乎！儒家侈口谈伦理，全而归者常言耳。我方据案讲《孝经》，废书一叹泪如水。
