出都口占（清·潘奕隽）　　五言律诗　押微韵	久病倦于客，思亲应自归。敢希宏景志，庶息汉阴机。旅雁惊人起，孤云傍岫飞。片帆秋色里，直指旧渔矶。
赵州南金山寺小憩（清·潘奕隽）　　五言律诗　押麻韵	长路晨曦赫，高亭大道遮。闲参狮子座，来吃赵州茶。砌绕涓涓水，盆开艳艳花。峨嵋谈往事，笑我尚思家。
信宿镇远（清·潘奕隽）　　五言律诗　押支韵	落日依阑坐，西风掠鬓丝。城临苗子砦，树隐竹王祠。边徼秋生早，危岑月上迟。轺车何以滞，邀我赋新诗。
游破山寺追和常少府韵（清·潘奕隽）　　五言律诗　押侵韵	篮舆寻古寺，曲折入枫林。门外重冈抱，阶前一壑深。看碑思往哲，啜茗涤尘心。太息斯人去，寥寥钟磬音。
荆州怀古（清·潘奕隽）　　七言律诗　押微韵	秋入江城暑气微，参差屋瓦带斜晖。渚宫烟冷蘋花老，沙市风清燕子飞。南渡功名人事异，三分割据霸图非。曲江楼上凭阑久，一片涛声上钓矶。
移居诗（清·潘奕隽）　　七言律诗　押鱼韵	劳生织路不常居，广厦千间愿总虚。屏迹此心齐木石，安神无梦到轩舆。南阡东陌游非远，纸阁芦帘意尽余。莫笑腐儒家具少，皂厨还有未看书。
程易田郑公钓台卷（清·潘奕隽）	富登渡口悬崖石，岌嶪凌波势百尺。师山垂钓非钓名，壁立清风缅遗迹。忠宣旧镇皖公山，大书突兀留孱颜。至今精气两不泯，仰止斋边时往还。剜苔谁识阐幽意，铁索金绳露奇字。作记还聊翰墨缘，哦诗重话沧桑事。斜日林峦远霭生，眼中渔弟与樵兄。当时万事归变灭，但此雪茧留虚名。残篇剩墨嗟零落，石田篁墩老岩壑。湖岸菰芦风雨斜，草堂竹树云烟络。横幅摩挲兴不孤，新图旧刻好重摹。人间俯仰成今古，此画此诗何可无。
