巴里坤（清·萨迎阿）　　七言律诗　押庚韵	海南岭北建双城，重镇威严驻满兵。据要更新开郡县，保安依旧置屯营。天山雪冷催莲放，水府龙潜禁炮鸣。西域版图收万里，笑他汉碣纪功成。
五月二十三日度天山作（清·萨迎阿）　　七言律诗　押寒韵	天山五月雪光寒，款段徐行绕曲栏。花草精神尘外长，峰峦气势画中看。松林密布千千树，石道重回六六盘。绝顶登临皆俯视，飞泉声出白云端。
哈密（清·萨迎阿）　　七言律诗　押庚韵	雄镇天山第一城，久储粮饷设屯营。路从此地分南北，官出斯途合送迎。车马军台时转运，商民戈壁日长征。瓜田万顷期瓜代，好向伊吾咏太平。
伊吾闲咏（清·萨迎阿）　　七言律诗　押删韵	伊吾城郭白云间，千里渊泉近玉关。乡信频通时慰念，宦情颇适日开颜。月留酒伴花前醉，天许诗人塞上闲。潇洒自如空万虑，无朝无暮见南山。
十一月六日由哈密起行，喜接次婿明古愚谊书（清·萨迎阿）　　七言律诗　押庚韵	又从今日向东行，恰好东风扑面迎。旧迹清留葱岭雪，新年暖入玉门城。绵绵远道归心急，漠漠平沙望眼明。爱婿书来先志喜，相期三月到燕京。
