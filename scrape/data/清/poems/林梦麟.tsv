球屿晓霞（清·林梦麟）　　七言律诗　押尤韵	屿如蓬岛水中浮，晓曙霞生万仞头。紫映朝阳遮碧汉，红辉苍海染丹流。烧山树火晨初放，濯锦江波夜未收。拟望凝台风又左，金光满棹送归舟①。
翠屏夕照（清·林梦麟）　　七言律诗　押青韵	花县东环一岫青，晴光晚色映郊坰。耸辉晶壁悬云障，列灿图书展画屏。宿鸟投来斜点影，浮烟飞度①淡留形。登临为爱清辉好，几度归迟欲戴星②。
丹渡晴帆（清·林梦麟）　　七言律诗　押寒韵	欣逢海峤庆安澜，曲岸津开翠色丹。片幅轻帆依日脚，数声唤渡入江干。渔舟韨远撑篙急，客棹风清系缆宽。独怨西归偏我靳，乡关怅望碧云端①。
冈山树色（清·林梦麟）　　七言律诗　押侵韵	苍苍云水望中深，耸拔冈山百尺岑。暮霭晴岚匀著色，洞烟湖雨合成阴①。每因觅橘青迷眼②，常欲问樵绿绣襟。闻道仙人曾种药，良方拟向古樛寻③。
泮水荷香（清·林梦麟）　　七言律诗　押阳韵	北郭閒行泮水长，遥看菡萏舞风香。山开翠幛常留影①，腊尽红衣尚斗妆②。新叶半遮当草鹭，高茎深隐采莲航。最欣堤畔寻归路，无那清芬欲染裳③。
淡溪秋月（清·林梦麟）　　七言律诗　押尤韵	玉兔娟娟碧水悠，波光万顷映沙州。声归长寂溪原淡，气有馀清月带秋。泛棹浑忘身在世，行吟只觉①魄吞喉。尘心对此全销却，半点繁华更不留②。
琅峤潮声（清·林梦麟）　　七言律诗　押灰韵	南峰双峙海门开，昼夜①波涛捲地回。雄似平沙奔万马，骤如阔汉殷千雷。鸣樯已见风当劲，吼汕先知雨欲来。常向长松高枕卧，几番残梦为低徊②。
凤岫春雨（清·林梦麟）　　七言律诗　押真韵	丹凤飞来寄海滨，青郊濛雨茜峰①新。人烟树色遮全断，水影山光望未真。欲写天池五彩羽，已分帝阙万家春。遥看霁后平畴上，点点清流泛碧银②。
