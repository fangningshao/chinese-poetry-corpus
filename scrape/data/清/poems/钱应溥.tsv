甲申浴佛日偕日偕同直出西直门至极乐寺看海棠归途偶成 其一（清·钱应溥）　　七言律诗　押虞韵	终年局促困辕驹，一出郊坰景便殊。树色迎来青欲滴，波痕漾处碧平铺。嘉招不速宾皆主，妙理同参释亦儒。多谢天公真解事，昨宵吹垢雨如酥。
放蝶诗和家大人韵（清·钱应溥）　　押霰韵	绿蝶来何从，穿花倍峭茜。伊谁折花枝，起舞掠袂缘。艳如点黛螺，轻如衔泥燕。栩栩各知还，又如客游倦。不虞独分飞，翻向箱笼眄。弱翅触四隅，密网开三面。逸熊得昭苏，旧侣若慰唁。破镜感重圆，故剑珍百鍊。文采本天生，大化任流转。料尔双双飞，快逐东风便。如何蝉翅黏，无乃雀屏炫。幸兹返故园，时或来吟院。陔兰畅和风，帘栊好息宴。分付九张机，貌尔五色线。不然伴仙蝶，寻芳近郊甸。大胜菜花村，游蜂共潜见。庄生妙齐物，品勿论贵贱。且赋《逍遥游》，待补《仙岩传》。
海昌孙吴二砖歌（清·钱应溥）	孟冬坏城致令辟，古砖出土苔花剔。织文若布坚于石，建元分明纪天册。其旁古泉惜不存，或者大钱当千亦如工名勒。右方虽非手掌形，积古堂外此无敌。况有赤乌之砖脩盈尺，先后藏弆成合璧。秦汉瓦当皆辟易，我思仙人铧名逞谲诡。孙郎收之肆诸市，苍龙门外神第立。惑志谶纬大帝始，石印朱书喜泐铭，孙绳祖武独此尔。吁嗟乎！吴蜀相依如唇齿，蜀室既毁吴何恃。魏宫铜雀亦瓦解，司马耽耽久虎视。天册之际势孤峙，皓宗曷不承前轨。大桢苇席坚壁垒，疑城再筑张角犄。金陵王气压九州，那止扬州作天子。横江截锁飞将来，玉石俱焚谁致此。惜哉甄官得玺仅五纪，江东霸业长已矣。岂如二砖逾千祀，永与盐官之城镇海涘。
高字砖（清·钱应溥）	云烟过眼百不有，惟有篆刻留永久。此砖断蚀沦冰霜，乃以一字供收藏。缺月隐雾光璘彬，陶自何代工何人。巩如磐石世所宝，旧事或访渤海陈。筑城此日井干勤，彼执艺者功无棼。我侪高谈通史传，筹海之图几曾见。越山隔岸横长峦，孤城兀峙回狂澜。升高作赋兴苦索，惟以运甓忘严寒。寒风怒号沧海立，大波欲冻老蛟泣。雪光濛濛阵云黑，遥思入蔡成奇策。手抚此砖三太息，厅语戎行须努力。君不闻河上翱翔刺高克。
曹水农砖（清·钱应溥）	昨者摩挲孙吴砖，砖文完好留纪年。此砖何幸得相匹，所惜款识难兼全。上方剥落存日月，亦如石阙之铭传少室。谁欤作者曹水农，勒石考成法严密。我思二十并廿字体别，古文省多叔重说。廿有六年溯秦碑，源自考工故书出。三十为卉其义同，五经文字归一律。阳月念五始误廿，宋人题名沿俗笔。此砖点画独无讹，结体虽非隶与科。字有古法自不磨，流传几代今乃供搜罗。吁嗟乎！富贵过眼如奔涛，操镘甘处贱且劳。水农将无圬者流，搏埴之名千载留。砖兮砖兮，匣而藏之宜镌圭璋字，曹翁铭砚同位置。但愿三农年年大有乐租税，我亦坐拥砚田无恶岁。
甲申浴佛日偕日偕同直出西直门至极乐寺看海棠归途偶成 其二（清·钱应溥）　　押阳韵	莫嫌冷艳已残妆，相对忘言醉一觞。地以远尘称极乐，花能殊众是无香。似闻道左流莺语，堪笑城南走马忙。难得萧间逢此日，归赤缓辔已斜阳。
