陶社赏菊即赋呈诸同人（清·向㻾）　　七言律诗　押先韵	小隐林泉励志坚，且将诗酒学前贤。探梅南郭春风暖，访菊东篱秋色鲜。四季有花消岁月，一生无事即神仙。社章仔细间评论，记取清高远近传。
丙辰三月，周辨西所长（大封）招上海鸣社诸诗人来江观澄路炮台，辨西首唱，陶社同人和之，予亦继声次辨西韵（清·向㻾）　　押尤韵	冈陵起伏局势优，长江险隘震全球。德炮剧烈冠亚欧，购置从此废戈矛。明台暗台安排定，电镫探海火光烰。龙蟠凤舞东西峙，行胜逾于九袱洲。山色空濛迷战垒，烟波浩荡停舰艛。淞台虽要等虚设，此独扼险如扼喉。狼山福山相犄角，坐镇曾资湘乡刘。逊清末造说如此，今谁奠定固金瓯。堪叹争权与争利，戈操同室相寻仇。不思对外立功业，天地昏暗鬼神愁。九州少有乾净土，哀我群黎遭躏蹂。忆自去春罹大劫，垢敝形同阶下囚。炮弹横飞魂胆碎，声震屋宇撼山丘。毕公倡议主撤废，宅心仁爱足千秋。机关卸尽亲携去，处事英果原无尤。一旦上峰思改置，中心忐忑已如揉。群贤戾止登高望，痛快应当大白浮。地址盘旋诚要塞，岚光掩映涵灵湫。六台相距十馀里，嶙嶙石骨如嵌骰。峰峦变幻多奇态，天矫雄健若蟠蟉。若即若离不可测，军容整肃藏貔貅。闻道诗歌联两社，愧我犹如风马牛。见猎心喜明素愿，每觉生疏自怅惆。自古吾澄为重镇，多少英雄功效收。上连京口达建业，南朝北朝画鸿沟。治乱兴衰何足论，江防布置具谋猷。君不见世局纷纷如博弈，何须异域觅封侯。林泉啸傲饶幽趣，扶筇缓步任遨游。春花秋月及时赏，敝屣尊荣薄冕斿。滚滚江涛亘千古，兴阑归去思悠悠。
和吴淩霄县长喜雨诗敬次原韵（清·向㻾）	柔兆摄提夏五月，四郊渐见荒芜迹。炎炎烈日悬长空，大地乾枯鲜雨泽。延陵君子系深忧，不遑寝馈安仁宅。省方督促令诚求，得沛甘霖手加额。虔心斋沐祷上苍，雨师税驾随风伯①。黎民渴望云霓深，转瞬晴烘地仍白。今年旱魃将为虐，佥虑吾苏千里赤。心香一再告苍穹，但期早舞商羊翮。应时微雨洒廉纤，邑有明神乃降席②。无何大雨倾盆施，问谁有此推移力。农民快慰感吴侯，始信严明匪苛刻。一封昭告通帝闇，鉴观不爽集感格。枯苗渐渐转生机，田中积水盈寸获。怡园主人播诗歌，色舞眉飞喜对客。五风十雨庆丰穰，收穫他时占什百。孰意天公又放晴，未识何时隐忧释。不愿骄阳日日肆炎威，惟愿檐溜声声听朝夕。南亩秧针漾绿波，河渠顿涨潮三尺。吴侯折柬集士绅，霖雨苍生负职责。酬神了愿报鸿慈，免使吾曹徒役役。
