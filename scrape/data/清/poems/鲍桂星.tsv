怀频伽（清·鲍桂星）　　七言律诗　押删韵	石城衰柳不堪攀，君已东归我未还。别后秋风寒楚水，愁来暮雨梦吴关。朱弦寂寞阳阿调，明镜萧条壮士颜。雪夜扁舟曾有约，几时携酒凤皇山。
阮芸台夫子属赋小琅嬛仙馆蕉花（清·鲍桂星）　　七言律诗　押先韵	桂海移栽近几年，清于檐卜韵于莲。羚羊挂去春无迹，野鹿衔来骨亦仙。醒酒风知香近远，护花鸟识味中边。何当手把金茎露，洒向人间遍大千。
秦邮晚泊（清·鲍桂星）　　七言绝句　押支韵	春水初生卅六陂，扁舟晚泊露筋祠。疏烟细雨秦邮路，一树垂杨出酒旗。
得姬传先生书因寄管异之（清·鲍桂星）　　七言绝句　押庚韵	记室赋因皇甫重，彦和名藉沈公成。争如管子才难及，顿使前贤畏后生。
晓渡汉江（清·鲍桂星）　　押语韵	江声含早秋，楚色暗朝雨。双桨入烟中，微闻凫雁语。青山隐楼阁，芳草失洲渚。遥问汉阳城，濛濛在何许。
即事（清·鲍桂星）　　押庚韵	庭阴两三树，檐鸟四五声。悠然午梦回，缓步巡阶行。阶前一壶酒，扫石还独倾。把酒下以书，一纸尽一觥。不觉夕阳夕，树影膝上横。山梨脆可饤，野苋红可羹。呼儿共脱粟，一饱有余清。
种花（清·鲍桂星）	薰风送灵雨，一夕燕山绿。晓闻卖花声，幽梦不肯续。自起呼买之，倾箧餍所欲。纷然杂红紫，亦颇娱心目。奚奴荷锸前，一盎莳一束。须臾十薮盎，鳞次相委属。中庭有乔柯，老碧炫新沐。笑比支离叟，儿孙绕其足。
井陉（清·鲍桂星）　　押支韵	万峰西来不可羁，天设岨崄厄塞之。镕金铸铁屹成壁，复道重关纷寘棋。古城嵯峨白日晚，寒水呜咽东流悲。蓖山木叶飒飒风，疑是韩侯张鼓旗。
