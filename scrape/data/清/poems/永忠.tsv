早发段家岭（清·永忠）　　五言律诗　押阳韵	秣马迟明发，东山朱鸟翔。烟平春树阔，风细早云凉。鸡犬鸣村远，牛羊牧陇荒。田盘看去近，今夕宿渔阳。
赠无方和尚（清·永忠）　　五言律诗　押侵韵	老大甘遗世，移居云壑深。乱峰围古寺，仄径出乔林。定夜清猿啸，凌晨野鹤临。门前有流水，足鉴道人心。
山晚（清·永忠）　　押支韵	暝色自上下，高居始见之。极目但苍莽，不辨城与陴。璧月东南来，渐有清华滋。选石坐试茗，近傍龙泉池。此时妄想尽，惟吟五字诗。
重九后一日樗仙召集静虚堂同嵩山赋（清·永忠）	九月十日风物清，登高已罢心未平。陶公篱菊正烂漫，折简招我偕酒兵。入门就坐不及语，但见椎碎黄泥罂。须臾二客各尽醉，澜翻舌楛公无听，或为炙輠或雕龙，水可使立山可行。狂言那可遽如许，酒力张翕神遗形。墨妙诗清公不朽，我辈碌碌牛马走。无忧有味老聃言，多闻见诃调御口。达观在昔南华庄，梦化蛱蝶恣翱翔。吾侪醉耶抑非梦，或有真宰酣黄粱。霜风瑟瑟摇窗竹，主人送客镫影绿。但愁醉尉问将军，月好天街不须烛。
山居晚兴（清·永忠）　　押沃韵	模糊米南宫，空濛苏玉局。云岚变态新，烟雨画意足。来作山中人，乃识山隐曲。茫茫青霭间，须眉向人绿。
