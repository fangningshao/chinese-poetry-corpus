戈阳道中（清·黄若济）　　五言律诗	昨宵信州郭，知隔几重滩。远塔明初日，高城截半山。米翻云碓白，石绣土花殷。茅屋谁家子，临风度曲间。
谒谯国夫人庙（清·黄若济）　　七言律诗　押先韵	转眼梁隋祚屡迁，石尤一郡故安然。步担竟败李迁仕，平贼能资陈霸先。犀杖赐归声泪迸，金箱传训子孙贤。山兜庙邈高凉主，巾帼何人敢并肩。
