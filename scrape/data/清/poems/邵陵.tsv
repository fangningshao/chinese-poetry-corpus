竹里复过山斋叠韵（清·邵陵）　　七言律诗　押麻韵	槿篱欹侧豆棚斜，认得空山独树家。半亩湿云分竹色，一庭深绿养苔花。就凉几席新丸药，过雨轩窗午焙茶。准拟与君同结隐，三间老屋把茅遮。
初夏偕雪航、允恭、东山、以宁、叔度泛舟拂水山庄，饮秋水阁（清·邵陵）　　七言律诗　押尤韵	山庄入夏似凉秋，恰趁同人午泛舟。千日酒杯斯世外，百年人物此楼头。尚堪作态还余柳，能不寒盟只有鸥。寂寞东山旧丝竹，绕阶唯有水空流。
尚湖泛舟即事次遵王韵（四首选一）（清·邵陵）　　七言律诗　押庚韵	水天空阔一舟横，小部霓裳漫引声。才着翠裙芳草妒，乱抛红豆白鸥惊。山从孙寿妆时好，水自灵妃步处清。四幅花笺长在手，缘知白传费心情。
江天寺（清·邵陵）　　七言律诗　押灰韵	半空蜃气结楼台，沤里须弥亦壮哉！狠石未能超海去，怒涛直欲上山来。云堂暮鼓斋时动，烟渚秋帆雨后回①。试向江天亭外望，似萍身世实堪哀。
破山茶话（清·邵陵）　　七言绝句　押微韵	山光潭影冷清晖，坐久新凉欲袭衣。忽漫推窗满庭月，六朝松老树阴稀。
