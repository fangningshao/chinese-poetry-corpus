和舅氏苏学博归休（清·傅煇文）　　七言律诗　押尤韵	举世轻肥逐马裘，孤怀别欲寄林丘。曲弹古调难青眼，官老明时已白头。宦海梦疏金紫贱，故山情重水云秋。寒毡脱却渔竿在，收拾经纶付野鸥。
伤春（清·傅煇文）　　七言律诗　押文韵	几树莺啼酒未醺，声声唤起杜司勋。初三斜月今宵见，第一春雷昨夜闻。愁欲遣时偏听雨，梦将回处尚疑云。沈郎腰细无多少，又被东风瘦几分。
