上党二首（清·叶士宽）　　五言律诗　押齐韵	上党天边郡，壶关控扼齐。群推九州险，全压太行低。往恨经貙虎，清时绝鼓鼙。从知秦赵斗，只在故城西。
司马悔山即和司马承祯山居洗心韵（清·叶士宽）	山中云霞古，山外草树腥。出山猿鹤寂，还山梦魂清。流水断复续，空谷幽而明。坐我石榻稳，著我罗衣轻。眼中何所见，太古苔痕青。耳中何所闻，绝顶波涛声。吾心既已洗，谁博浮埃名。无求安有悔，遗身自忘情。岂必三山去，即此凌青冥①。
断桥山用少陵白波沙渡韵（清·叶士宽）　　押翰韵	欲断不断桥，万丈临坼岸。有湫起乖龙，破石入云汉。帝怒割左耳，置之悬崖半。老猿此回踪，山鸟隔林唤。涧底云涛翻，陂上雪花漫。奔湍往复回，喷沫迸且散。我来临深渊，下视目光乱。仙境无由登，凡骨自悲叹①。
