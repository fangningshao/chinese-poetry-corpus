渡黄河和大司农韵（清·孟亮揆）　　七言律诗　押歌韵	秋水轻帆忆此过，故园一卧任蹉跎。江山乱后重为客，蒲柳新时又渡河。柔屋几家晨爨少，桃花三月晚潮多。十年筑舍空民力，忍听劳劳鸿雁歌。
于忠肃墓（清·孟亮揆）　　七言律诗　押东韵	曾从青史吊孤忠，今见荒丘岳墓东。冤血九原应化碧，阴磷千载自沉红。有君已定还銮策，不杀难邀复辟功。意欲岂殊三字狱，英雄遗恨总相同。
