再呈周观察（清·蔡廷兰）　　七言律诗　押支韵	绛节新从海外移，锦囊又补纪游诗。三千帑运筹加赈，十万生灵免阻饥。忧世真同由己切，受恩翻悔得公迟。社仓重踵南康议，他日澎山系去思①。
题施见田同年诗册（清·蔡廷兰）　　七言律诗　押真韵	才华烂熳本天真，一卷琳琅入眼新。论古澜翻三峡水，抽毫艳扫六朝人。江山历尽襟怀壮，风雨来时笔墨亲。此去金门看奏对，圣朝今日重词臣①。
寿黄春池广文（清·蔡廷兰）　　七言律诗　押庚韵	海外通经旧有名，颖川治谱擅家声。文章寿世千秋永，节烈匡时一郡倾。槐市昔曾留矩范，榆乡今已遂澄清。且看大展经纶手，未许閒居老此生①。
题小孤山图（清·蔡廷兰）　　七言律诗　押阳韵	危峰屹立水中央，双柱排空势亦昂。几座楼台悬碧落，连山竹树荫苍凉。大江涌起千层浪，极浦飞来万里航。安得奋身凌绝顶，高从云表一回翔①。
寿熊介臣观察（清·蔡廷兰）　　七言律诗　押庚韵	銮坡声价重春明，秋典分司讼狱平。绶绾银章来赤嵌，符飞铜虎下沧瀛。大荒海外慈云被，绝险天南砥柱擎。总为生民开寿域，黄堂几度看称觥①。
陪周芸皋夫子游虎溪（清·蔡廷兰）　　七言律诗　押齐韵	征帆才寄鹭门栖，又共群仙到虎溪。待月亭前容徙倚，摩天石顶快攀跻。华筵客许青衫入，古洞僧邀彩笔题。好把庐山真迹认，缓寻归路夕阳西①。
题洗砚鱼吞墨图（清·蔡廷兰）　　七言律诗　押鱼韵	小池清影静窥鱼，正值儿童洗砚初。墨汁三升凭唼喋，烟云一片任吹嘘。藏胸可是同乌鲗，部腹空知有素书。待看飞腾瀛海去，荣光五色喷何如①。
周芸皋夫子招宴榕林（清·蔡廷兰）　　七言律诗　押尤韵	消炎天气正初秋，避暑榕林快胜游。满座笙歌连日醉，群公笔墨几时留。松生午籁涛喧榻，竹翳斜晖影倒楼。西望蒲帆明远浦，一回诗思在沧洲①。
题烹茶鹤避烟图（清·蔡廷兰）　　七言律诗	涤尽烦襟野趣生，閒来扫榻品茶经。烟腾石鼎松风发，水沸铜瓶桧雨晴。笑我酪奴恣饱酌，惊他羽客作长鸣。此仙不受人间气，分付樵青细火烹①。
兰花（清·蔡廷兰）　　七言律诗　押庚韵	生依岩谷爱幽清，肯比萧敷与艾荣。独有芳菲含露气，不须颜色动风情。人怀远遁频通问，迹寄空山自得名。多谢春晖怜小草，国香何事费公评①。
夏日喜雨呈蒋怿庵镛刺史（清·蔡廷兰）　　押遇韵	赤熛扬明威，旱魃煽其怒。炎炳谁操持，阴阳失调护。万里烧长空，四围燃火树。草木燋乾枯，飞鸟不得度。泉壑绝涓流，禾苗尽偃仆。仰食资东瀛，舟楫来何暮。敢望盈箱求，翻遭闭籴误。一粒一酸辛，负挈满道路。吁嗟中泽鸿，几为涸辙鲋。贤哉良司牧，下车询农务。丰歉递相寻，灾祲亦定数。胡兹孤岛黔，奈何抱沉痼。圣世宏宽仁，轻徭复薄赋。无如瘠土贫，风旱频年遇。生计窘耕渔，颠连憯莫诉。我民竟何辜，对天默呼吁。方版疏一通，云坛香一炷。有谪则祸予，莫俾民太苦。忽然触石云，散作漫天雾。阴霾昼迷濛，玉虎晨鸣呴。列缺并飞廉，屏翳齐交互。须臾沛滂沱，岸谷倏崩注。或为空中丝，或似草间露。连朝积霪霖，十日沃沾霔。化泽遍均匀，天公周布濩。村墅沐新膏，原田发生趣。农夫拜官赐，一祷逢甘澍。早谷馀高粱，晚季卜秋穫。花生绵根荄，朱蓣长园圃。幸无台飓伤，又免蝗螟蠹。米价渐渐低，粮运源源赴。更须惩奸商，专市亦可恶。开仓议平粜，救荒良有具。驱鼠防穿墉，彻桑及未雨。惭予枵腹谈，迂腐呈俚句。蒿目怜苍黎，空拳策富裕。再三白当途，缓急慎所措。愿奉太平觞，讴歌乐含哺（江宝钗编校）。
偶因购石作墙为里侩所阻将聚众斗矣急以诗代柬求王铁崖茂才解围事后喜而录之（清·蔡廷兰）　　押纸韵	君家世居铁铁尾，约去吾乡未三里。婚姻况乃朱陈谐，肥瘠岂如秦越视。我昨鸠工版筑兴，偶向君邻购石子。物各有主原非偷，售而得之乌容已。驱顽未学秦皇难，负重先教夸娥徙。无端局外声喧豗，攘臂突前相角抵。竟欲投辖同留宾，公然操杖辱加捶。初犹扣胫继撞胸，幸免折肱痛血指。试请息怒姑徐徐，云是此石渠曾市。就中委曲谁能知，遽呼宅主讯端委。主称典屋非卖石，署契分明敢谲诡。渠方气短歛足逃，衅由张三祸及李。寻常小隙抵死争，仓皇平地风波起。我闻众怒急缨冠，蛮触纷纷笑太鄙。会须登堂来负荆，排解先教达片纸（江宝钗编校）。
巡道周公有社仓之议言事者虑格于旧例公概然力任其成立赋抚恤歌六章发明天道人心之应淋漓悽恻情见乎词用述其意更为推衍言之续成长歌一篇（清·蔡廷兰）	大灵无涕①登苍穹，叫阍不答天梦梦。开辟以来千万劫，水火疾疫与兵戎。谁言盛世无灾祲，尧水汤旱周大风。黔黎浑噩不知识，空自披发号鸿濛。宣经念佛浑多事，惟有行善可回造化工。福善祸淫应如响，普天之下其理同。薄海苍生吾赤子，繄岂澎湖一隅中。澎湖一岛临汪洋，西扼金厦东台阳。干戈盗贼总无患，往往凶歉遭奇荒。未若去岁更周章，黄发遗民见未尝。四月下种六月旱，旱气蒸郁为螟蝗。七八九月咸雨洒，腥风瘴雾交迷茫。早季晚季颗粒尽，饥死者死亡者亡。别驾蒋公痛悲悯，心如乱发纷𩬹②鬤。驰书乞援赴郡城，郡城大吏动怦怦。檄委贤能急省难，沈施赞府来经营。稽查按验分劳役，剋日编成户口册。徐公继至亦叹嗟，率先安抚筹良策。诸君实力齐勤民，岂等秦越视肥瘠。观察周公玉堂英，扬帆远使观沧瀛。慈帆稳渡叱蛟③鳄，抵岸旋闻呼癸庚。视民疾苦恤民隐，长歌一阕详民情。酸辛一字一涕泪，抚楮长为太息声。胜披郑侠流民状，不愧次山舂陵行。公有福力能起死，变醨养瘠缘真诚。代公甫④到毒龙窜，房豹⑤初临泉味清。一朝麾节移澎疆，免尔沟壑公能当。贫民三万七千口，量赈万帑充饥肠。极贫两月得全活，次贫周月慰所望。斟酌多寡不一例，其实次贫亦惨伤。挪借称贷计已尽，纵有田地难换粮。凫茈芦菔遗此地，本⑥酩竹花寻何方。岂无山蔬与海菜，啖之令人病而僵。胡不暂支厅库先施借，约以秋秒⑦来抵偿。权宜破格恩乃济，斯真救时药之良。知公用心亦大⑧苦，再议善后⑨设社仓。陆续拨运不费力，襄诸大府修封章。台邑仓庾素充积，以盈济虚两无妨。上达天聪应嘉取，议本通行制已古。虑或因陈致红腐，年年粜之年年补。有时巨浪阻风樯，台⑩价不须愁奸商。一遇青黄呼吸至，官亦云便民亦康。想到此际休徬徨。吁嗟乎，读圣贤书学何事，急切难救⑾梓与桑。遍诉当途听斯语，立法为民计久长（江宝钗编校）。
请急赈歌（清·蔡廷兰）	昔读宝俭箴，贵粟贱金帛。昔闻袁道宗，蠲赈上六策。又闻林希元，荒政丛言摘。三便与三权，六急从所择。自古以为然，周赒救艰厄①。况兹斥卤区，民贫土更瘠。年来遭旱灾，满地变焦赤。又被咸雨伤，狂飙起沙碛。海枯梁无鱼，山穷野无麦。老稚尽尪羸，半登饿鬼籍。丁男散流离，死徙无踪迹。所赖别驾仁，捐廉先施借。向来失预防，社谷祇虚额。乾隆十六年，官捐二百石。移归台邑仓，陈腐实可惜。何不拨数千，存贮常平积。平粜假便宜，采运收补益。兹法如堪行，从长一筹画②。炊烟卓午飞，乞火闻邻妇。涕泪谓予③言，恨死乃独后。居有屋数椽，种无田半亩。夫婿去年秋，东渡糊④其口。高堂留衰翁，穷饿苦相守。夫亡讣忽传，翁老愁难受。一夕归黄泉，半文索乌有。嫁女来丧夫，鬻儿来葬舅。家口馀零丁，幼儿尚襁负。吞声抚遗孤，饮泣谋升斗。朝朝掇海菜，采采不盈手。菜少煮加汤，菜熟儿呼母。儿饱母忍饥，母死儿不久。尔惨竟至斯，谁为任其咎。可怜一方民，如此计⑤八九。恩赈曾几多，可能活命否（江宝钗编校）。
