赠伯㐆（清末民国初·吴昌绶）　　五言律诗　押侵韵	京国几回别，风尘万里心。旧游随世杳，新梦入秋深。疏雨清尊共，繁霜元鬓侵。契情烟墨外，点笔助遥吟。
今岁得元初刘京叔归潜志写本自叙著书之时年三十二经涉忧患记忆见闻所居堂曰归潜因以名书仆行年正与相同遭时多故亦有归潜之志遗编触手怅然动怀漫书长句以当跋尾（清末民国初·吴昌绶）　　七言律诗　押侵韵	北庭耆献近销沈，天假才人著作林。离乱年华嗟逝水，丛残文字抵兼金。遗民故国空凭吊，野史荒亭共赏音。浪说归潜归未得，短檠披卷泣红蟫。
今岁辑录宋元人遗词颇有奇遇诗以纪之（清末民国初·吴昌绶）　　七言律诗　押先韵	瓣香岁岁礼姜仙，著录真教缔古缘。廿卷花庵搜旧本，一枝梅信拾遗篇。南词怀麓沈冤久，东泽清江剩稿传。生际虞山临桂后，居然眼福胜前贤。
莫君楚生以吾家绣谷老人药园诗稿见示用族祖瓯亭翁于京师重获瓶花斋旧藏丁卯集得长律三首韵酬之（清末民国初·吴昌绶）　　七言律诗　押东韵	副墨分贻秘笈中，寄庐还往近城东。新知投分初倾盖，旧学传家愧绍弓。异代星霜耆宿尽，名山风雨梦魂通。倚花亭子联吟地，把卷低徊读未终。
和艺风见寄原韵（清末民国初·吴昌绶）　　七言律诗　押先韵	离群一雁堕云边，瞥眼千花过劫前。杯酒生涯浇赵土，鬘华消息梦吴天。漏痕补屋摹新体，流潦妨车拾断篇。愁苦惯经还失笑，吾家先有道元笺。
示茗理（清末民国初·吴昌绶）　　七言律诗　押麻韵	廿年辜负春游兴，因懒成疏亦自嗟。落落几人相伴侣，垂垂双鬓送韶华。冷吟只办扶头酒，断梦难寻称意花。红粉青山怀旧句，所思渺矣各天涯。
藏园求佳朮见贻适志盦遣送绿菊病枕裁笺以答嘉惠（清末民国初·吴昌绶）　　七言律诗　押真韵	层阴积霰昧昏晨，身境长安学饿民。仍掔菊英供醉嗅，还催朮煎镇眠呻。碧山把臂原同调，黄土司脾谅有神。寂寞城西几交旧，岁寒风义各相珍。
慈仁顾祠落成赋呈诸公隐括先生诗意（清末民国初·吴昌绶）　　七言律诗　押庚韵	行幐九陌记曾经，含泪春花赋旧京。往昔炊羹犹古寺，祇今戴盎几狂生。双松磊砢全孤节，四柿凄其吊女贞。落日城南容驻马，一庐近拓小窗明。
吾家墓庐在杭州艮山门外皋亭山麓地有甘墩村亦曰甘遁阮文达官浙时诗尝数称之旧饶果园春时桃花尤胜贱子幼随羁宦远违乡井昨岁乞缶庐翁篆甘遁居额以榜寓斋顷复属苦蠃为作画扇侑以二绝藉当券约（清末民国初·吴昌绶）　　七言绝句　押寒韵	绕郭家山望渺漫，烦君为我写林峦。苦思偕隐无多志，青鬓归来二等官。
有人述南中时论谓洛阳近出魏代元氏志皆吾辈伪造忽蒙盛誉惊喜愈望小诗纪之（清末民国初·吴昌绶）　　七言绝句　押真韵	无穷碑版出清新，谀墓真堪值万缗。久共毡裘成气习，老夫元是北朝人。
或谓诸魏志是志盦与昌绶合作斯文未坠同调有人敢诩齐名庶几分谤再成四绝（清末民国初·吴昌绶）　　七言绝句　押文韵	风调琅邪迥绝尘，连篇满箧有清文。手裁稿草亲藏去，百衲碑成不易分。
得沤尹吴中书偶成转韵二百八十字寄答并怀大鹤（清末民国初·吴昌绶）	菊酒花糕作重九，故人书来笑开口。江湖浩荡羡沤翁，泉石支离怀鹤叟。沤鹤相逢各启颜，长安念我太清孱。新声廉墅尊前泪，旧隐皋亭画里山。家山远隔青霞外，何日扁舟趁花海。绮阁红梅小市桥，卜邻佳约应相待。霜落园林忆听枫，雨馀门径识樵风。吹笙坐月低双髻，踏叶寻秋瘦一筇。幔亭仙眷都无恙，更托微波溯惆怅。越客空令结网丝，吴娃枉自留弓緉。廿载侵寻重惘然，别时衣袂去时筵。记从燕市槐花里，梦到横塘两桨船。风光掩冉成抛掷，每为佳辰忆畴昔。琼浆纵复饮蓝桥，金勒愁看经紫陌。曾倚残春哭衮师，庞家灵照绝娇痴。篝镫戏写嬉飞帖，点笔工雠播诺词。凤城赁舍西华近，独抚危弦属凄引。病榻摊书旅即家，朝衫贳酒官仍隐。谁寄金泥小字缄，归心和雁落江南。凭将木石肠千转，当作秋窗一夜谈。
和艺风上巳新园作韵（清末民国初·吴昌绶）　　押药韵	林园旷郊野，修途带郛郭。巾车独还往，冠盖谢束缚。须眉入疏古，有晬容渥若。高怀此澹宕，微生愧摇落。请歌招隐篇，吾亦专一壑。
张诗舲先生与潘功甫舍人诗简以酒和墨作书式之装册属题谨次其韵多用原诗本事（清末民国初·吴昌绶）　　押真韵	温和老去诗格新，须眉近古肝鬲醇。长瓶大瓮远难致，有酒二斗原不贫。分沾宾友苦未给，闭关独饮全其神。犹馀杯沥润枯管，短笺题赠连墙人。凤池后起特英妙，逍遥客与诗为邻。城南新夏恣幽讨，杂花归路飘车茵。慈仁顾祠盛槃敦，双松画本留胜因。朝衫笑解亦易事，要凭曲蘖回青春。百年文物尽凋谢，衣冠荡作京华尘。酒边散帙一吟讽，如见先生来岸巾。
师郑举瓶社以四月二十七日为松禅先师作九十生辰招同人集江亭感此奉呈（清末民国初·吴昌绶）	秋风桂影偶婆娑，似水门庭一再过。说罢程文问知旧，朝衣未卸泪痕多。三峰一笑我无缘，樱笋香厨四月天。自是伤春工病累，年年容易误吴船。金爵觚棱往事哀，玉阳史笔亦蒿莱。孤亭落照衔荒埂，垂白门生掩袂来。三十华年使节遥，镜中鸾舞太无憀。春风词事俄周甲，红泪调铅剩未消。
戊午岁除沅叔集同人为祭书之会赋诗记之（清末民国初·吴昌绶）　　押歌韵	祭诗自慰肝膈苦，祭书非侈储藏多。校雠岁遍六百卷，丹铅郑重逾吟哦。主人政馀特閒雅，家庖仍约朋僚过。胶州老史推祭酒，汾阳诗事勤蒐罗。宋元明本日挂眼，旧游邓董同书魔。后来诸子各英妙，能通流别工订讹。病夫吴船倦残梦，笺题小令重摩挲。归车冲寒兀羸马，冻笔手把空卮呵。侧闻林亭擅幽胜，嫏环宝秘殊行窝。明年此夕续高会，倚镫为补藏园歌。
巩伯模文待诏袁安卧雪图沈盦先生依原卷录本传于后戏作一诗（清末民国初·吴昌绶）	洛阳积雪盈丈馀，令君按行未扫除。虑俿尺度视今弱，辜较不外黍与肤。六花飞荡大银海，何缘凿空寻穷庐。似闻世界最末劫，依然亚夏娇相扶。邵公拥衾太孤寂，或眤枕臂怀中姝。孝廉一梦到公辅，前人快意今人吁。我读黟俞癸巳稿，莠书笑叹儒迂愚。汝南先贤周党笔，何乃徇俗工描摹。恤人寒饿不千世，节概自足矜吾徒。蔚宗刊削具史识，后来注补多繁芜。流传丹青作事实，是非身后将毋诬。衡翁小笔偶写意，北楼仿佛成新图。松枝流淅疏竹折，短篱石径交萦纡。吾门安得长者车，健儿拥彗为前驱。病来未雪已噤ラ，独羡睡态饶丰腴。同时标韵顾与厨，四世五公众所谀。掩关僵卧亦常事，生平恨不逢建初。京华冠盖杂蕉悴，眼中老矣谁呴濡。灵飞妙楷珍尚书，窭人似解衣得珠。摩挲一卷消永夜，题贉跑跒惭何如。
题赵德邻三篆字石刻（清末民国初·吴昌绶）　　押支韵	景贶签书汝颍时，字曰德邻坡易之。不土之里无言诗，公子阳秋以意知。春月婉娩梅边卮，白藕花香幼妇辞。盛年文采相娱嬉，名书元祐党籍碑。后来宦辙营洪驰，监门防御使节持。安定郡王世泽贻，太宗正备藩邸仪。侯鲭犹录莺莺词，聊复集今多阙遗。洛中片石山之㕒，篆题三字倒薤披。何缘流转来京师，徐君得此诧绝奇。谓我同好无■偨，辇畀老屋锄荒茨。寂寥千载遘会迟，传摹何惜双隃麋。飞英振采光陆离，展观四座心神怡。病夫噤ラ日自持，此特健药逾耆。方回旧迹沦剑池，孤拓郑重箧衍随。词人魂魄同寄斯，绵邈遥结无穷思。
为庄思缄题秋窗述旧图（清末民国初·吴昌绶）	病枕日瞢腾，耿吾念素交。世变入茫昧，忧患恒与遭。出处纵异致，气类无訾謷。衰颜十载还，块独增烦劳。春阳惨不舒，尘起风怒号。抚卷同一喟，泪血纵横抛。
