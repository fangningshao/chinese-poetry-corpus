汉口（清·杨延年）　　五言律诗　押尤韵	江城风景好，览胜一登楼。渺渺楚天阔，滔滔汉水流。钟声度烟树，樯影集沙洲。亦有思乡意，浮云黑上头。
甲午感事（清·杨延年）　　七言绝句　押先韵	群流无策可安边，促漏遥钟罢讲筵。圣孝未忘天下养，瑶池犹自进歌弦。
千里（清·杨延年）　　七言绝句　押侵韵	千里家山萦蝶梦，九州烽火警归心。桃花流水应如旧，缥缈仙源何处寻。
蓬莱（清·杨延年）　　七言绝句　押阳韵	蓬莱自古道仙乡，焉得浮槎一苇杭。羡煞岛中千岁鹤，白云天际任翱翔。
玉阶（清·杨延年）	玉阶一叶梧桐下，落尽红莲冷香树。银河皎洁无纤云，辘轳金井寒泉泻。惊秋鹦鹉倦无言，微霜昨夜凝鸳瓦。绣帏风静炉烟袅，瑶瑟湘灵韵斯杳。洞庭水满衡岳高，归梦池塘有青草。大椿轮囷竦卷阿，棣萼花开月圆好。安得神仙驻景方，世免别离人不老。
舟行（清·杨延年）	岁暮风雪寒，江湖尚行役。劳人岂得已，郁郁萦心曲。冻云出岫忙，倦鸟依林宿。晴川烟水清，闹市飞尘浊。回首望京华，远山锁苍绿。
