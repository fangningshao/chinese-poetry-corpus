涉海螺山诸滩（清·江闿）　　五言律诗　押庚韵	缘溪回短棹，是境尽移情。云日从峰变，雷霆入地生。穿林通野市，隔岸见孤城。祇为耽幽思，湍流绝不惊。
喜吴天章至自蒲坂（清·江闿）　　五言律诗　押先韵	久违冰雪后，相对两萧然。有榻留徐稚，无钱与郑虔。更深重话旧，烛剪欲忘眠。不识千秋后，诗篇若个传？
上巳吕仪部招游平山堂分赋（清·江闿）　　七言律诗　押庚韵	嫩草芊芊满径生，故宫三月未闻莺。几行绿树连东楚，万叠青山出石城。曲岸花深歌舫慢，小桥风定酒旗明。封侯平固真潇洒，郊外流觞宴步兵。
喜吴天章至自蒲坂 其一（清·江闿）　　七言律诗　押支韵	解组归来日下帷，拈毫辄与古人期。诗方范陆差相亚，词拟周秦更勿疑。乏食耻炊同舍釜，罢官孰寄草堂资？侍儿也为先生惜，满腹牢骚不合时①。
