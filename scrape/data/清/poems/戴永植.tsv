登杭州镇海楼（清·戴永植）　　五言律诗　押尤韵	登临一何壮，楼与众山浮。望到海门口，浑疑天尽头。鱼龙交隐现，芦荻共骚飕。对此茫茫者，何人砥浊流。
举主胶州公席间看剑（清·戴永植）　　七言律诗	干莫精灵焰欲喷，𦋺袍公子剑花浑。夜阑星斗无生气，醉后英雄有泪痕。空说延津龙变化，会看泽潞凤腾骞。冯驩多事弹长铗，烧券宁酬国士恩。
德未暮斋即景（清·戴永植）　　七言绝句　押庚韵	沈沈深院最关情，曲录阑干春昼晴。无事偶来成独坐，落花风度煮茶声。
