如梦令 秋宵（清·贺洁）	宝凤斜飞慵整。一种闲愁谁省。红压小栏杆，扶住一枝花影。花影。花影。泪眼且看秋景。
一剪梅（清·贺洁）	髻子蓬松掩镜奁。花也慵拈。香也慵添。倚栏终日病恹恹。风自开帘。月自穿檐。一庭芳草绿铺毡。红杏初甜。斑笋初尖。玉阶微步望银蟾。鸟影兼兼。柳影纤纤。
烛影摇红（清·贺洁）	绿鬓慵梳，昼长不放香帘锁。罗衫香褪兽烟消，脉脉愁无那。谁摆花枝袅娜。悄窥人、黄鹂一个。玉阶苔遍，寂寂花茵，愁人独坐。燕子多情，衔泥故向帘前过。年年多病似伤春，料亦春怜我。兰梦因风搅破。盼枝头、累累熟果。鹊饥偷啄，戏拽金铃，含桃惊堕。
