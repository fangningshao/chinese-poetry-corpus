卧佛寺（清·边中宝）　　五言律诗　押元韵	半生劳梦寐，此日蹑云根。一榻悬今古，千山嬗晓昏。鸟飞凌碧汉，樵去入烟村。惟有西来树，常栖净土魂。
兜率寺（清·边中宝）　　五言律诗　押文韵	清磬声声彻，悠然夜未分。山高迟见月，竹密静留云。色相岩间石，空明水面纹。立身尘坌外，思共鹤猿群。
出山（清·边中宝）　　五言绝句　押屋韵	出山频顾山，山亦神交熟。今夜山间云，相随窗外宿。
劝学诗（清·边中宝）	我宁甘其拙，人自逞其巧。巧为世所争，拙乃身之宝。恂恂里巷间，朴讷亦自好。神凝志不纷，性天常自保。大木枝曲拳，斤斧弗来扰。七窃凿甫成，混沌已就槁。
归里后咏怀（清·边中宝）　　押遇韵	吾家连理枝，恰符燕桂数。伯仲早云殂，三人相依附。飘梗过半生，频年不一遇。垂老更相怜，郁陶凭谁诉。游子从外来，惊愕频谛顾。喜极翻成悲，相看俱迟暮。有酒即我醑，无酒即我酤。鹤发老弟兄，悦爱胜童孺。目前致足乐，莫任韶光赴。珍重此残年，连床话情愫。
