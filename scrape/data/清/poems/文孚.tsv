宿东科尔寺（清·文孚）　　五言律诗　押尤韵	梦醒招提境，烟岚聚小楼。一峰寒受月，万木夜生秋。薄酒难成醉，清笳易动愁。卧听清梵静，身世笑浮鸥。
晚到哈尔海图（清·文孚）　　五言律诗　押尤韵	策马炖煌外，高寒雨乍收。烟原沈去鸟，风谷撼归牛。野旷征衣薄，天低画角愁。平峦堪放眼，万里大河流。
观青海图作（清·文孚）　　七言律诗　押庚韵	极目岩疆万里平，披图镫底塞霜清。摩天雪岭春无草，伏地黄河夜有声。秃发穷庐烟缥缈，乌斯朝贡路分明。九重若访安边策，循吏由来胜甲兵。
伯都讷道中（清·文孚）　　七言律诗	小吏相迎尽短衣，平原千里飏晴晖。马肥春草临边牧，雁觅芳塘贴地飞。疏雨无声寒剑佩，西风有力动旌旗。何当笑共穿杨手，且逐黄羊猎一围。
