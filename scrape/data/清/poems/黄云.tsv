江村春日（清·黄云）　　五言律诗　押歌韵	门前芳草路，春到有谁过？曙鸟喧寒樾，条风动绿波。性迂求世少，亲健得天多。莫讶将强仕，犹然隐涧阿。
经落帆亭是癸巳春与陈澹仙先生别处（清·黄云）　　七言律诗　押青韵	故交十载散浮萍，槜李风烟此再经。今日独赍磨镜具，当时相送落帆亭。东门蚁酒春犹绿，南浦丝杨晚更青。只有寝园生宿草，鹧鸪啼处不堪听。
娄东修复前观察冯留仙先生祠宇（清·黄云）　　七言律诗　押先韵	忆昔惊心丙子年，谁将只手独扶天？举朝半醉乌程酒，名士拚沉白马渊。党祸清时公又死，奸谋用后鼎俱迁。宁知宗社丘墟日，庙食东南肃几筵①。
前溪（清·黄云）　　五言绝句　押药韵	诸滩汇前溪，奔腾下岩壑。二月落山花，随流到南郭。
青溪月夜，续灯庵即事（清·黄云）　　七言绝句　押萧韵	莫信繁华擅六朝，茅庵深坐话清宵。金陵万事都如梦，月色犹留旧板桥。
送何龙若归京口（清·黄云）　　七言绝句　押灰韵	米家画里放船回，一路看山倦眼开。只恐还乡无旧业，桃花空傍战场栽。
陆无文示姑熟山水图画为萧尺木笔（清·黄云）　　七言绝句　押先韵	翰墨风流自足传，几人窥灶少晨烟。何当也学萧公子，漫写青山换酒钱。
梁溪舟宿闻吴歌（清·黄云）　　七言绝句　押庚韵	鸡唱烟中乱桨鸣，梦回酒醒未天明。江南风景凋残后，才听吴歌第一声。
