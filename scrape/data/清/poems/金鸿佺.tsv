莎哥行（清·金鸿佺）	生不愿作多田翁，酒徒无赖皆英雄。又不愿读万卷书，弯弓击剑轻头颅。莎哥一掷百万赌，笑杀人间守钱虏。睚眦必报恣横行，孝侯为害能射虎。鼓鼙动地飞艨艟，破竹千里何人攻。子龙一身都是胆，只手奋起撄其锋。男儿南八分死耳，功虽不成心则同。横糊碧血洒古渡，髑髅提出无人顾，英灵应俪五人墓。
