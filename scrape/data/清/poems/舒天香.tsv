白鹿升仙台（清·舒天香）	野人似我真如鹿，六月披裘受清福。兴来枕石学云眠，瑶草琪花相伴宿。飞蝶时时上我身，但见香云不见人。早知世外容疏懒，悔往尘寰四十春。
凌虚台看云戏柬内子（清·舒天香）	残月依依傍檐坠，沙弥雅识山人意。林端唤起濂溪云，石貌泉声愈清媚。海门日上天镜开，罡风吹至凌虚台。莲花庵前白鹿卧，芙蓉万朵姗姗来。云来我与僧相失，心知我向西峰立。云行山住我依然，回头但见僧衣湿。人间见云不见天，山头弄云如白绵。有心携得云归去，把与山事作被眠。
