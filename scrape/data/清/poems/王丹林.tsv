白桃花次乾斋侍读韵（清·王丹林）　　七言律诗　押元韵	相逢不信武陵村，合是孤峰旧托根。流水有情空蘸影，春风无色最销魂。开当玉洞难知路，吹落银墙不见痕。多恐赚他双舞燕，误猜梨院绕重门。
乾斋再赋白楼花重和（清·王丹林）　　七言律诗　押支韵	亚水仍宜晓涨时，似无姿处最多姿。融融和露逢三月，皎皎临风见一枝。缟袖未依秦隐士，蕊宫休遇汉偷儿。红尘拂面何曾染，枉赋刘郎紫陌诗。
寒食（清·王丹林）　　七言律诗　押先韵	鸣鸠谷谷画楼边，欲雨还晴百五天。香荠乱堆梁苑雪，绿榆小铸沈郎钱。催花雨起无多日，衔纸鸢飞又一年。赖得近时无火禁，茶床吹袅竹炉烟。
题桃叶渡江图（清·王丹林）　　七言律诗　押歌韵	细雨横塘记昔过，画图开处奈愁何？桃花一簇红无主，春水三篙绿始波。解佩清狂馀仿佛，溅裙宿约竟蹉跎。由来兰桨无情物，锦瑟华年送已多。
悼亡妹（清·王丹林）　　七言律诗　押鱼韵	十年兄妹怅离居，恶问惊传涕泪馀。急雪罢吟檐外絮，大雷空寄袖中书。塞鸿影断乡关远，墓草痕生奠馈虚。宝瑟凝尘长簟冷，潘郎憔悴欲何如？
银塘曲（清·王丹林）	宜春小苑楼倚空，绿杨晴扫千丝风。湘帘翠卷暮山色，断霞散作鱼尾红。美人旧事平阳主，十五盈盈学歌舞。罗袜还凌洛水波，锦衾只梦巫山雨。团扇承恩夏日长，晚装闹扫追微凉。玻璃一顷剪空碧，白玉勾阑银作塘。姊妹相怜复相妒，私语凭肩一回顾。文鸳双宿乍惊飞，贴水荷盘泻珠露。
