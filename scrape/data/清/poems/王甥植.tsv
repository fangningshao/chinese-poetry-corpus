莲蓬人敬次母氏韵（清·王甥植）　　七言律诗　押东韵	通灵骨相半衰翁，休怅繁华似转蓬。香粉生涯归净界，绿房辛苦到秋风。前缘或者如来座，独立依然君子风。且共种花人徙倚，衔杯珍重郑家筒。
悟后（清·王甥植）　　七言律诗　押阳韵	扫除烦恼即清凉，看淡荣华忆故乡。爱网解时疑网脱，尘缘悟后道缘长。篆纹成字天然势，茶味回甘自在香。欲唤梦中人早醒，拾薪先为煮黄粱。
水窗夜坐和外子（清·王甥植）　　七言绝句　押庚韵	遥林微抹暝烟生，云与澄心一样平。便是共君消夏处，枣花邻院晚香清。
春愁（清·王甥植）　　七言绝句　押尤韵	紫燕衔花入小楼，东风镇日逗帘钩。柳眉未展丝千缕，不繫春光只繫愁。
