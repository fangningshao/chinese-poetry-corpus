和京江相国西郊偕行原韵（清·李光地）　　押语韵	长信晓钟稀，白露涂寒楚。百执起居罢，归蹄乱禾黍。裴公未绿野，即辰欢啸侣。池荷明夏残，河杨结风绪。谁忝京洛行，追陪惭马吕。提拂念衾裯，倾输忘龃龉。席地醉香醪，从庖纷菜茹。亮节当朝钦，高标暇日举。芳音难属和，循诵祇含咀。
读书有感（清·李光地）	西土有虎贲，于越聚君子。不逾三六千，国甲岂尽此。此其腹心者，熊罴不二士。然后亿万多，无难臂指使。我论读书方，要道亦云尔。泛滥同飘风，精熟乃根底。汉人重专经，宋人务穷理。
榕村（清·李光地）　　押有韵	卜筑三经前，落成三纪后。游宦如涉波，邈不知其久。榕树加远条，杂植颇阴黝。涧水无消添，稍复导源首。抗榭观遥山，辟亭通四牖。前轩及南舍，皆俯鲁侯茆。为此将藏修，不量倡士友。薄遽遂周星，行复朝北斗。匪我老未休，命有驿神守。
