秋日过宝轮寺沛霖（清·祖道）　　五言律诗　押侵韵	契阔高禅久，今朝诣竹林。门回秋水远，径折白云深。自得定中趣，因成物外吟。夕阳发归兴，何日再相寻。
喜晤须爱楼即送之淮阴（清·祖道）　　五言律诗　押尤韵	一别三年久，邗江得暂留。艰难才握手，风雨又离愁。梦逐长淮水，烟昏古渡舟。高楼送君处，终日此凝眸。
春日谢泽和见过（清·祖道）　　七言绝句　押支韵	门掩东风雪满枝，幽人来访夕阳时。空亭相对清吟久，只有花前一鹤知。
送吴楚江之吴江（清·祖道）　　七言绝句　押尤韵	片帆已买自难留，楚水吴山两地愁。莫为梅花留邓尉，故人多半在扬州。
