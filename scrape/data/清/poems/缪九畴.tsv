挽姚安甫明经祖泰二首（清·缪九畴）　　七言律诗　押先韵	师门结契莫君先，角艺名场昔比肩。博浪副车虽误中，阳湖学派夙耑研。诗声独抉三唐秘①，礼教终期二子传。馀事鬻书修里巷，中锋笔法亦超然。
题谢孝子（霖）侍疾图（五首录二）（清·缪九畴）　　七言绝句　押侵韵	依恋慈晖恐遽沈，披图如见老莱心。虞山章子何荣幸，艺以人传直到今①。
题许颂慈先生评月轩诗集四首（清·缪九畴）　　七言绝句　押豪韵	艺风仙去粟香逝，俛俯人天首自搔。此事有关乡土运，不图晚近遇诗豪。
谢君冶盦以大集见赠率题（清·缪九畴）　　押有韵	吾子邑名士，相知十年久。聚星古冶城，屡顾及下走。翩翩希逸才，所遇无掣肘。美人自怀芳，弗事争妍丑。尔时声气孚，弥徵交情厚。无何闻鼓鼙，全家挈八口。避地来晋陵，不问世治否。禅让美唐虞，白云变苍狗。朝野胥欢呼，其衷若天牖。我具乖崖癖，惧同秋草朽。有时隐几卧，嗒焉丧其偶。邮使忽赍函，贲然诗千首。一官系一集①，信今足传后。刊行讵止斯，续成益富有。犹忆去年秋，得陪使君酒。别来无好怀，行将成白叟。
和治盦四十述怀三首（集陶）（清·缪九畴）	我实幽居士，聊为陇亩民。姿年逝已老，终日无一欣。虚室绝尘想，闲居离世纷。清风脱然至，鸣鸟声相闻。涉暑经秋霜，不见相知人。瞻望邈难逮，兴言在兹春。
贺孙稻楼得子（集陶）（清·缪九畴）　　押侵韵	桑竹垂馀荫，洪柯百万寻。得欢当作乐，有子不留金。促席延故老，清歌畅高音。此中有真意，聊用忘华簪。
叹老（集陶）（清·缪九畴）	杨楫入平湖，风波阻中途①。在昔曾远游，似为饥所驱。勉励从兹役，屡空常晏如。一去三十年，岁月共相疏。今我不为乐，胡事乃踌躇。顾盼莫谁知，浪莽林野娱。劲风无荣木，桑竹残朽株。日月掷人去，指景限西隅。老夫有所爱，时还读我书。日没烛可炳，此语真不虚。
题过谨言先生慕劬室图四言四章徵其题孙集汉陶秋（清·缪九畴）	采采荣木，蔚蔚洪柯。憔悴有时，气节易过。人生若寄，抱恨如何？夙兴夜寐，念子实多（章一）。（一章）宇暧微霄，淡焉虚止。愿言不获，敬赞德美。匪善奚敦，聆善若始。允迪前踪，我之怀矣（章二）。（二章）东园之树，言息其庐。斯晨斯夕，有琴有书。云胡以亲，念兹厥初。慨然寤叹，岁月眇徂（章三）。（三章）肃矣我祖，允构斯堂。余岂云坠，载警秋霜。接迹高轨，历世重光。熙熙令音，厥族以昌（章四）。（四章）
