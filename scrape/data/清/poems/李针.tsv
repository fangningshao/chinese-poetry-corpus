杂感（清·李针）　　七言律诗　押尤韵	烂漫年华烂漫愁，春光春水两悠悠。卷施有叶心先断，杜宇无声血已流。叹逝陆机同阅世，思家王粲独登楼。此乡信美非吾土，冷落胥江一钓舟。
送友归鉴湖即赴辰阳幕（清·李针）　　七言律诗　押侵韵	易别还如商与参，醉歌燕市怅分襟。旅游旧雨联今雨，归客越吟还楚吟。潮落严滩残雪尽，春生湘浦紫兰深。相思一夜江花发，千里月明同此心。
