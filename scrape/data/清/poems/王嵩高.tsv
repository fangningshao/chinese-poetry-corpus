玉阶怨（清·王嵩高）　　五言律诗　押侵韵	班姬辞辇后，纨扇雪霜侵。妾貌那堪惜，君恩良自深。广庭萋绿草，华殿起秋阴。犹胜长门者，空输买赋金。
盱眙怀常尉建（清·王嵩高）　　五言律诗　押元韵	昔人耽吏隐，曾此驻高轩。白日无公事，青山满县门。调琴寄幽兴，拄笏欲忘言。不见神仙尉，诗成谁与论。
瓯北谭祁阳往事有感次韵（清·王嵩高）　　七言律诗　押尤韵	黄粱梦里记曾游，争羡陶公督八州。燕去空堂巢已覆，鹤归华表冢难求。论诗跌宕须眉在，话旧凄凉涕泗流。同是故人兼故吏，相看霜雪各盈头。
太皞宓牺氏陵（清·王嵩高）　　五言排律　押东韵	邃古传神母，流光感赤虹。龙书彰圣瑞，日角表皇躬。肇启苞符秘，能侔造化功。纪元开运会，画卦判洪濛。理协阴阳始，几参象数终。三才咸有统，六位嬗无穷。姬孔渊源在，炎黄谥号同。补天咨帝妹，创字授臣工。任宿沿风姓，庭巢列禅通。混茫都邑改，巍焕寝园崇。绀殿凌霄汉，丹陵接华嵩。握图容自肃，衣卉道弥冲。作者斯文祖，钦哉望秩隆。圣朝稽典礼，谟诰述庞鸿。日月觚棱外，乾坤法象中。白龟沦蔡水，苍桧拥斋宫。幽赞诚何极，灵蓍满百丛。
龙山寺别念昔二叔（清·王嵩高）　　五言排律	荦确行陂陀，苍然四山暮。淡月生前峰，照见招提路。远水送孤舟，长天隐春树。渔镫波外悬，僧磬烟中度。怊怅竹林人，来朝峭帆去。
焦山夜话（清·王嵩高）　　押肿韵	颠风吹塔铃，环山大波涌。虚堂佛火明，嗒然无怖恐。高咏溯坡公，后先堪继踵。宵深人未眠，神清骨愈耸。鼎摩云雷纹，鹤忆青田种。呼童启岩扉，霰雪皓已拥。总持饶逸兴，得句如璧拱。蜡屐傥相邀，余亦贾余勇。
罗两峰画鬼趣图（清·王嵩高）　　押虞韵	罗生画手今所无，游戏乃作鬼董狐。希求虚怯堕彼趣，修罗岂与人群殊。以清净眼烛幽昧，出神通力追形模。你弥游观怛犁御，五百城渚环睢盱。华鬘象马有威德，蓬裸或被诸天驱。佛云饿鬼三十六，针毛炬口焦皮肤。亿耳索水那得饮，造十恶业生三途。兴酣泼墨写精怪，青林月黑烟模糊。髑髅人立相向语，阴风飒飒鸺鹠呼。魌头硕腹厥状丑，伶仃瘦骨撑朽株。奇鬼搏人面蓝色，勒那绣利招其徒。谁持敝盖插蕉扇，强者颐指弱者趋。爱河沈溺不知厌，韶颜一瞬鸠槃荼。无常旁瞰吁可畏，譬若灌顶凉醍醐。罗生写此非玩世，愿离五欲求真吾。贪嗔痴爱皆妄想，神识昏惰空顽躯。刘龙营财笑抚掌，送人作郡遭揶揄。得钱肯许定伯卖，醉归勿倩黎邱扶。坡公好说姑忘听，阮瞻持论无乃迂。然犀照水太相逼，铸鼎象物畴能逋。道子曾摹地狱相，龚开亦有搜山图。荒唐吊诡擅能事，要从恐怖生怡娱。请君盥手绘大士，慈云香海青莲趺。竹林昼静散花雨，杨枝甘露沾冥途。一切有情尽回向，群生各得衣中珠。夔魖罔两久潜匿，烟云变灭归须臾。青天白日大欢喜，辟邪安用悬桃符。
江研农杨柳枝词画册（清·王嵩高）　　押萧韵	垂虹宛转赤阑桥，几树依依学舞腰。至竟不知攀折苦，春来依旧绾长条。
