同友宿白云洞（清·魏宪）　　五言律诗　押侵韵	白云留一宿，同听海潮音。渔火空江乱，钟声隔院沈。烟光浮半榻，花气结层阴。忽唳松间鹤，能清梦里心。
西湖春晓（清·魏宪）　　五言律诗　押青韵	十里寒塘路，烟花一半醒。晨钟催落月，宿火乱稀星。欹枕看湖白，开窗喜屿青。笙歌方一歇，莺啭柳洲亭。
舟中早发（清·魏宪）　　五言律诗　押麻韵	滩声催短梦，帆逐晓风斜。嫩绿初归柳，新红浅著花。宿烟笼水阁，残火乞渔家。回首山城里，凄凄起暮笳。
山中夜坐有怀同学诸子（清·魏宪）　　七言律诗　押尤韵	一江月色静如秋，空向云堂照独愁。隔水歌声来远艇，断桥镫火出高楼。支离瘦骨千峰下，潦倒春心五夜头。遥忆竹林诸旧侣，梦魂曾否到沧洲。
移家建溪留别诸友（清·魏宪）　　七言律诗　押尤韵	十载栖迟卧小楼，无端琴剑又东游。烟霞有主真传舍，天地为庐不系舟。行酒竹间兼听鹤，和歌花里恐惊鸥。他时同寄相思句，浮石云间柘水秋。
无题（清·魏宪）　　七言绝句　押支韵	相逢漫自说心知，偏值云飞雨乱时。纵不伤春人亦瘦，杜鹃声在海棠枝。
