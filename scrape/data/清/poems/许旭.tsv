送宝知上人之江州（清·许旭）　　七言律诗　押真韵	十载相看不定身，辞家重作渡江人。白门柳色千条雨，皖口山形二月春。虎去暮天樵径失，鹤归荒屿讲堂新。浔阳旧日经过地，双屐行随客路尘。
游天界寺（清·许旭）　　七言律诗　押先韵	法宇巍峨耸碧躔，珠宫宝刹故依然。平分白下山川胜，暗忆金陵创建年。名德到今传几辈，藏经犹自护诸天。江山尺寸归新主，尚有穹碑记赐田。
