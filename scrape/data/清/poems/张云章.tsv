柬汪蛟门主政（清·张云章）　　七言律诗　押歌韵	新篇磊落夜光多，奕奕翔鸾肯换鹅①。蠹简漫怜金薤叶，饥肠真饱玉山禾。长留怀袖微风发，苦忆梧桐疏雨过②。未许委心松菊径，怡颜且得向庭柯。
观星台登眺（清·张云章）　　七言律诗　押尤韵	蜿蜒东来紫气浮，环回下瞰碧漪流。乾坤法象开双阙，星斗光华烛九州。西邸集书陈要略，南朝古庙俨垂旒。只今寂寞江山冷，犹有衣冠夜出游。
书怀呈朱检讨竹垞（清·张云章）　　七言律诗　押东韵	赠策修门马首东，伶俜已忍十年中。谷寒不转吹邹律，羽退真遭过宋风。诗以穷工宁数我，官因名折只思公。相寻粗整轮蹄了，人去长安已觉空。
三士叹（清·张云章）	嗟哉燕士左与羊，狗屠不事节义张。楚王好士声播扬，翩然二子同裹粮。楚南燕北路阻长，山深雨雪雱且凉。桃乎慷慨泪数行，势不两生以一当。推尔食，解我衣，我才差短死则宜。我能死，尔能生，生见楚王功两成。道傍十围木，虫蚁穴其腹。古之翳桑人，于焉同一哭。哀也含泪不敢弹，楚王一见尊大官。树中有友形影乾，陈词再拜王慨叹。士为我死死不棺，葬之以礼衣冠完。哀也对食忍独餐，下报我友颜不汗。人间交态多欺谩，吾于二子无讥谗。嗟乎哉！戎夷亦死鲁郭门，彼为国士友何人。
荆山（清·张云章）	吾经荆玉山，未惬登探愿。闻说洞中石，玲珑抟雪霰。玉生固有胎，不以青黑绚。卞和彼何人，抱璞奚必献。再刖自所取，无媒而频炫。士诈常夺真，物贵不敌贱。泣之亦何为，毋乃剧尤怨。孰云空山猿，荆人哭佐卞。陋哉何曾言，望道信未见。
