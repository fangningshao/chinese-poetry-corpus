老将（清·周振采）　　七言律诗　押尤韵	百战沙场功未酬，偏裨年少早封侯。敌人俯首惊无恙，法吏吹毛对若仇。老马蹑云偏伏枥，苍鹰羁旋欲腾韝。请看猿臂终强健，射虎南山气尚遒。
晚甘园芍药盛开莼江招饮（清·周振采）	君留燕，吾适鲁，去年花时各羁旅。鞭梢两地恰归来，一时花下同宾主。殿春朵朵翻琼英，白头相对千花明。有酒但作长鲸饮，有句肯学寒螀鸣。物情共艳三公爵，魏国声名兆花萼。我与君家共息机，无须离别怅分飞。朱朱白白皆堪赏，不羡扬州金带围。
