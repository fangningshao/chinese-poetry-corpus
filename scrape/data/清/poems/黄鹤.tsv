雪霁呈助教先生（清·黄鹤）　　五言律诗　押微韵	隔林桂馆隐，翘企晓光微。笛弄梅初绽，琴弹雪正飞。著书窥妙理，问字露玄机。脚疾时能愈，来寻叩石扉。
云墟山房纳凉同胡葑塘作（清·黄鹤）　　七言绝句　押寒韵	云生水面晴疑雨，风落松梢夏亦寒。一片蝉声无觅处，教君数尽碧琅玕。
题顾菉厓山居读书图（清·黄鹤）	读书饮酒居名山，何物更入胸怀间。奇书万卷酒万斛，羲皇以上同其閒。岂无野老共吟啸，每与鱼鸟相往返，菉厓先生嗜书史，非圣所著终不敢。静掩柴扉木榻穿，道人之意亦如此。浮云舒卷流水清，别有天地移人情。一编独坐太古寂，但闻谡谡松风鸣。
