惶恐滩（清·郑炎）　　五言律诗　押寒韵	一匊文山泪，溶成惶恐滩。十年诗在口，今夜月同看。旧水流新恨，惊风激怒湍。浪高三百丈，不见石峰攒。
常山旅次闻笛（清·郑炎）　　七言律诗　押阳韵	谁家幽怨入新篁，客枕酸声梦苦长。四月梅花何处落，半堤杨柳此宵凉。愁深直恐青山裂，韵冷遥怜玉指香。一自李谟偷谱后，便随铃雨怨三郎。
题老桧（清·郑炎）　　七言绝句　押东韵	树头亦有堪题处，半在疏疏落落中。今日画成晴叶响，不关鸟踏不关风。
