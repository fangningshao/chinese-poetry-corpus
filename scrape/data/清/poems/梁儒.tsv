游西山（清·梁儒）　　五言律诗　押微韵	磴道盘空上，禅关半夕霏。樵声散幽谷，山翠湿行衣。带露危花坠，穿林独鸟飞。逍遥尘壒外，得意便忘归。
春初雨中独坐（清·梁儒）　　七言律诗　押歌韵	烟雨濛濛隔薜萝，雨中极目试如何。好山入望青犹浅，芳草缘堤绿未多。浊酒篘来聊自适，新诗吟就独高歌。人生行乐须臾事，莫放春光取次过。
