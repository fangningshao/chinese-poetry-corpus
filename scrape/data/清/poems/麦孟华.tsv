解连环 酬任公，用梦窗别石帚韵（清·麦孟华）	旅怀千结，数征鸿过尽，暮云无极。怪断肠、芳草萋萋，却绿到天涯，酿成春色。尽有轻阴，未应恨、浮云西北。祗鸾钗密约，凤屧旧尘，梦回凄忆。年华逝波渐掷。叹蓬山路阻，乌盼头白。近夕阳、处处啼鹃，更刬地乱红，暗帘愁碧。怨叶相思，待题付、西流潮汐。怕春波、载愁不去，恁生见得？
