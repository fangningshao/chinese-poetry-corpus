秋夜（清·姚觐元）　　押阳韵	倚枕不成寐，但觉秋夜长。商飙谡然至，簟席生微凉。启户万虑寂，高树声锵锵。白露下众草，幽幽发暗香。流萤喜月黑，熠熠弄孤光。蟋蟀汝何悲，哀鸣在东墙。儿童蹑踪至，篝火伺其旁。报汝慎勿鸣，一鸣汝身殃。
甲申入日大雪次坡公聚星堂韵仍用禁体（清·姚觐元）　　押屑韵	寒梅已花柳将叶，自冬徂春未雨雪。晓来忽见景模糊，开门大叫真奇绝。孤松行立头已皤，老竹夭斜腰欲折。茫茫大地浩无垠，但见飞鸟起复灭。山中高士卧正坚，寒粟生肌襟屡掣。党家羊酒肆欢呼，翠袖红炉眼光缬。少年豪气凌云霄，削竹操觚意不屑。且驱狐兔猎平原，鹰隼出空惊一瞥。人生乐事各有在，富贵穷通那用说。草堂诗就且倾觞，醉眠不觉衾如铁。
