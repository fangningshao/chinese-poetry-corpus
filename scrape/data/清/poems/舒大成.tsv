当时（清·舒大成）　　七言律诗　押歌韵	玉箸严催金叵罗，当时欢会总如何？燕辞华馆无回信，叶落横塘有去波。晓日轩窗闲梦少，晚凉庭院别怀多。露桃花下三年客，肠断秋来一曲歌。
自城子山还宿白家滩赠主人（清·舒大成）　　押元韵	到山日亭午，鸡鸣桃花村。畇畇原隰广，蔼蔼桑麻繁。展眺兴方永，即事情弥敦。盘餐古时俗，作息平生言。际夜转清阒，明月来南轩。抚时宁不惜，劳生焉可论。当须遂夙愿，与君采芳荪。
山行（清·舒大成）　　押队韵	杳杳云外钟，原陆飒已晦。宁知沙际月，复与前峰对。墟落有归人，烟萝闻犬吠①。
柬灵皋先生（清·舒大成）　　押歌韵	《伐木》废千载，劳者方载歌。卬须良有系，观善匪在他。大道无隐晦，斯文流江河。先民重迈征，所戒惟蹉跎。春风回岁律，芳色滋庭柯。喟然惭所钦，去日何其多（古淡）。
