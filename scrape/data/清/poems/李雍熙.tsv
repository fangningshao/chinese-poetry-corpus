过柳泉寺（清·李雍熙）　　五言律诗　押阳韵	双树开精舍，门依曲水傍。溪清石骨瘦，山静鸟声长。佛日迎金镜，迷津渡石梁。风尘不到处，此地足羲皇。
古诗（清·李雍熙）	我生岂无涯，茫茫众人后。达观恨不早，岁月若瓮漏。晚年始爱道，水火自相姤。所忧精力衰，大药终未就。入山虽不深，已足谢尘垢。竹扉日夜开，白云入襟袖。时有道人来，金经亲授受。读之苦不悟，沈思使人瘦。一朝心为开，如月过岩窦。妙理清可悦，谷神俨欲觏。从兹剖昏瞀，长愿绝群谬。万劫有时尽，至道莫能旧。
白云涧（清·李雍熙）	长白山中好崖谷，翠飞岩高削苍玉。我来结茆卧其下，老树当门一溪绿。吾家康乐真绝尘，夙昔本是青云人。偶然高躅爱幽独，白云涧北卜居新。野径纡回抱丹嶂，草阁茆檐势相向。细雨春花两蜡屐，落日秋风一藤杖。相过相对每经时，幽意但有闲云知。青林夜黑兀然坐，玉液黄芽流口脂。我无灵药身转老，欲鍊大还苦不早。如君仙骨自天生，肯使容颜就枯槁。何日丹成谢世情，云车风马来相迎。我乘白鹿君黄鹤，共向三山顶上行。
