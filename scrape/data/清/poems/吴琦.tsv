同大兄馨闻蒋子劲草秋窗坐雨（清·吴琦）　　五言律诗　押庚韵	偶然成小集，暮雨坐来清。道气深畴昔，天真老弟兄。拈阄分险韵，得句乱秋声。有酒今朝事，何须问世情。
从七佛寺上云栖山（清·吴琦）　　五言律诗　押删韵	言寻七佛寺，晚向云中攀。秋雨飒然至，人行寒翠间。疏钟来树杪，远火逗松关。直造莲池座，潮音彻万山。
