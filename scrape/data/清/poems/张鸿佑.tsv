雨中登北固（清·张鸿佑）　　五言律诗　押萧韵	北固临江峙，层峦接碧霄。楼吞京口月，钟落海门潮。带雨拾山果，披云采药苗。石磐逢老衲，指点说金焦。
雨后过海潮庵（清·张鸿佑）　　五言律诗　押文韵	泊舟来野寺，香阁昼氤氲。雨过千林湿，门开一磬闻。登楼瞻海气，扫石卧江云。不识支公社，容随野鹿群。
黄美中归自西湖（清·张鸿佑）　　七言律诗　押先韵	半年离思隔江天，河朔初归访戴船。孤杖曾探天柱月，轻装应带海门烟。堤边杨柳怀坡老，井底丹砂忆稚川。闻道客途诗兴好，高吟莫惜向人传。
西园雅集喜秋水自广陵至（清·张鸿佑）　　七言律诗　押寒韵	西园樽酒罄交欢，雨过高城竹气寒。六月故人江上至，十年白发客中看。池边涨水通花径，树杪归云度石栏。倚杖深松悬暮色，苍苍落日下烟峦。
