伯玑新成小舫邀游东湖次韵（清·米汉雯）　　五言律诗　押侵韵	扁舟如小阁，列坐豁尘襟。待月移芦港，追凉系柳阴。客贻新制茗，邻借旧藏琴。苏圃遗踪在，千秋共素心。
滏阳道中（清·米汉雯）　　五言律诗　押齐韵	远近和鸣鸡，朝晖望欲迷。波环堤左右，地似瀼东西。柳影藏凫队，荷香送马蹄。赏心随命酌，村酒正堪携。
送张松樵鍊师还庐山（清·米汉雯）　　七言律诗　押支韵	竟谢浮荣觅紫芝，好山深处结茅茨。伯英家法原能草，栗里遗民更有诗。时踏青苍舒朗啸，未忘黑白一弹棋。匡庐到处悬飞瀑，可许支筇共问奇。
送徐次履还宣城（清·米汉雯）	弱龄事章句，缟纻慕畴昔。思与贤豪人，盟心矢金石。江南今日有徐子，藉甚诗名推正始。到来为结忘年交。魏都高宴差堪拟。每逢予唱必和歌，萧寺空斋取次过。登高共草银镂管，遥夜同倾金叵罗。三时去我如过翼，世事悠悠那终极。酒酣击筑呼呜呜，搔首问天长太息。素心自问久为群，促膝披襟细论文。囊中琼玖投将遍，君言归卧姑山云。姑山崔嵬势无敌，四时苍翠常如滴。谢朓青山俯碧湍，谪仙楼阁临丹壁。知君卜筑枕通川，松竹盘纡薜荔连。长风密谷朝舒啸，皎月清溪夜扣舷。自是此乡饶足乐，留君不住怀殊恶。灞上长条惨客装，草堂梁月愁罗幕。行程况复正当秋，云白枫丹雁影稠。更持此日惊人句，为寄长安诸旧游。
