表弟吴习之赠闽兰数种，今兰盛开而习之下世已复逾年，追感成咏（清·席镐）	幽兰问何自，云是故人赉。故人今云亡，香草依然在。回忆十年来，周旋见情态。信宿娄江程，不阻水如带。芳菲表同臭，辱赠展相爱。一从入洛游，空教悬榻待。子本中林秀，扬扬远埃壒。俯视世俗文，无讥等自郐。凿枘两相违，谁欤加盼睐。人事既锄兰，天意复剪艾。可怜身后事，一一散馀叆。即此是故物，同心如晤对。年年及花期，思君一长慨①。
除夕感怀亡弟湘北（清·席镐）	去年当此夕，步屟过子庐。候门肃以入，列坐情怡愉。是时群从集，灯火荧前除。儿童绕我戏，捋髭牵衣裾。流光如转烛，景物与时俱。痛子竟长往，浮云变须臾。弟兄我七人，强半归丘墟。存者与子三，何堪返黄垆。在原爱由性，抚时感如初。百年洵难料，一岁行看徂。强壮子已矣，我衰当何如①？
