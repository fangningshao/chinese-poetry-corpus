查湾步吴梅村先生韵（清·范缵）　　五言律诗　押元韵	涧石画多雾，戎戎揽石根。落花停水簖，深竹护沙门。鹿过疑无路，鸡鸣忽有村。徘徊山吐月，清梵报黄昏。
湖上（清·范缵）　　五言律诗　押侵韵	闽越干戈息，寒鸦还旧林。夕阳依草薄，霜信入湖深。废苑何人到，空山独客心。不堪频驻马，归路接秋阴。
京口石松庵晓望大江（清·范缵）　　七言律诗　押蒸韵	岩窗旅枕每晨兴，残月余光树几层。露鸟乍惊邻院鼓，晓船犹带过江镫。天留一水陪行客，秋借青山住老僧。遥望海门初日起，微微波面白云蒸。
即事（清·范缵）　　七言绝句　押语韵	雨后鸦声撼寒树，荧荧渔火随潮去。山前烟雾一时昏，隔溪人问停船处。
