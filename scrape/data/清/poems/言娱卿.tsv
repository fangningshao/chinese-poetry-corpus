春江词（清·言娱卿）　　五言律诗　押尤韵	天际桃花水，年年向海流。东风吹客去，相送几登楼。坐惜江波晚，参差碧叶浮。谁封三百斛，远寄董糟丘。
北固（清·言娱卿）　　七言律诗　押庚韵	金焦鼎峙海云横，山势西回铁瓮城。六代风烟镕石壁，五州锁钥枕江声。楼船夜啸南徐市，画角秋严北府兵。遥望佛狸祠下路，神鸦社鼓旧连营。
春暮吟（清·言娱卿）	江城玉笛飞春寒，芳草夜绿天南端。韶华弹指逐流水，满袖春风吹紫兰。少年竹乐未应晚，鸣筝不惜为君弹。楼头一曲东风喜，帘幕重重自卷起。当门乌桕嘶紫骝，经过臣里东家子。十千买醉颓玉山，当垆歌哭谁知己。醉呼明月凌沧洲，海水可煮人间愁。碧城落花昨已扫，彩云飞下白玉楼。明镜朱颜岂长好，当筵且脱千金裘。东风饮汝一杯酒，莫遣桃花笑不休。
