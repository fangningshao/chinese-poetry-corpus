还里（清·赵士麟）　　七言律诗　押鱼韵	妖氛此日尽驱除，将母依然里巷居。幸得怀中分陆橘，那愁花下乏潘舆。墙阴蔓草无人薙，屋后荒畦待雨锄。圣主求贤闻若渴，季春应必聘弓车。
题滇南胜境（清·赵士麟）　　七言律诗　押庚韵	天开胜景彩云生，金碧由来独擅名。唐代车书通诏外，汉家台沼仿昆明。四时花柳无寒燠，万户桑麻绝战争。此去渐看萱舍远，登高陟屺不胜情。
过安庄至镇宁（清·赵士麟）　　七言律诗　押歌韵	带绾轻裘上偃坡，栖霞渐近郁嵯峨。名通上国由庄蹻，威播诸罗自伏波。溪谷至今多瘴疠，人烟到处杂藤罗。为欣气候如秋杪，华盖①桥西试一过。
黔阳怀古（清·赵士麟）　　七言律诗　押阳韵	罗施声教阻遐方，汉置牂牁达夜郎。天入炎荒时苦雨，途经冷站夜无霜。马鞍观侧藏鱼服①，铜鼓山头祠竹王。千古犹思丞相泽，祠堂松柏自苍苍。
招屈亭（清·赵士麟）　　七言律诗　押元韵	武陵名义动乾坤，招屈亭前遗庙存。目断微波悲帝子，情深芳草忆王孙。舳舻箫鼓中流竞，涕泪山川故国繁。自古有才多不遇，临风酾酒暗销魂。
北固山（清·赵士麟）　　七言律诗　押鱼韵	长江浩浩镇方舆，武帝巡游驻彩旟。半壁金汤资北固，六朝锁钥在南徐。千秋桥畔风烟冷，万岁楼前草木疏。独有此山秦未凿，巍峨京岘自难如。
出门（清·赵士麟）　　五言排律	驱车出郭门，暧暧晨熹起。亲友诣可梁，殷勤酌酒醴。岂不怀倚闾，致身亲所喜。滇南气候暄，凌寒媚桃李。振衣上高冈，万里从兹始。
流寇入滇（清·赵士麟）	丁亥夏六月，流寇犯我疆。兵戈起仓卒，官吏接踵降。哭声动天地，日星惨无光。老少各逃命，道逢虎与狼。四境恣杀掠，金帛满路傍。劫我作奴仆，束缚虑逃亡。举步或稍缓，鞭笞痛莫当。箐林影昏黑，倾跌心愈慌。惟期免敲扑，那顾鸣空肠。暮夜集村坞，炙酒烹牛羊。凶锋有万状，喧呼拥平冈。醉后劓刖人，血肉溅我裳。有时刳孕妇，男女贯旗枪。求生固已矣，求死亦不遑。夜半人马寂，脱身匿丛筜。一步一惊顾，暗地呼穹苍。狐兔起蹊隧，荆榛长成行。踌躇奔城郭，呼绳缒垛墙。攀援似猿猴，四顾殊傍徨。亲戚闻我至，城头问审详。朋友闻我至，只手相扶将。父母向我前，拊背慰百方。坐定复移时，始知身未亡。努力去守陴，安能进酒浆。但得共相保，吾亲亦永康。
