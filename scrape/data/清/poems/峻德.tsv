立秋前一日有怀大钵子（清·峻德）　　五言律诗　押佳韵	明日届商序，惄焉凄在怀。微风动高叶，残雨堕空阶。往事不堪问，孤情孰与偕。吾宗念之子，高咏坐秋斋。
望潼关（清·峻德）　　七言绝句　押删韵	立马风陵望汉关，三峰高出白云间。西来一曲昆仑水，划断中条太华山。
怀佟咸亨使杭（清·峻德）　　七言绝句　押萧韵	一自轻帆挂早潮，武林烟月梦迢迢。不知红藕花开日，船泊西湖第几桥。
飞帛涧（清·峻德）	我昔登此山，山中觇泉脉。有涧如疋练，高挂倚天壁。劈开万仞青，直走一痕碧。炎天雪霰飞，晴日冰雹射。今来值时旱，深山愆雨泽。又开龙用壮，攫碎苍岩石。此涧为壅塞，滴沥只微液。无复旧时观，苔存水流迹。时有松鼠来，就饮足局蹐。风吹堕松花，鼠惊窜崖隙。安得三日霖，复见泉百尺。清夜对弹琴，山月照虚白。
