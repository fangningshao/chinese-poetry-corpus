送侯屏山怀山归闽（清·崔岱齐）　　七言律诗　押支韵	木兰坡上草离离，秀影依稀映墨池。顾恺山川宜写照，王维兄弟尽能诗。客中归思同云远，江畔孤帆带月移。一片隋堤杨柳色，那堪又折向南枝。
隋堤步月（清·崔岱齐）　　七言律诗　押微韵	隋苑繁华半已非，隋堤烟月自清晖。紫箫团扇曾同照，锦缆牙樯何处归。水浸一天星影动，风摇两岸荻花肥。堪怜廿四桥边柳，惟有惊乌向夜飞。
燕来巢为李秋水作（清·崔岱齐）　　七言律诗　押灰韵	去国怀乡莽自哀，旧时庭院锁莓苔。尘凝风幔人初至，梁落春泥燕又来。紫海路深音信断，红颜年远雪霜催。营巢哺子依君屋，也自逢秋未忍回。
岁暮送戴衣闻还苕溪（清·崔岱齐）　　七言律诗　押阳韵	荒郊晴雪映行装，送客江亭恨渺茫。鸟近黄昏皆绕树，人当岁暮定思乡。经年文酒情相似，异地云山梦不忘。最爱苕溪好风月，明年我欲棹轻航①。
移榻（清·崔岱齐）　　七言绝句　押阳韵	移榻中庭趁晚凉，微风轻送野花香。萧然高卧浑忘暑，多少流萤绕画廊。
