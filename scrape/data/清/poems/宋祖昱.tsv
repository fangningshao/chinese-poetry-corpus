刘伶台（清·宋祖昱）　　五言律诗　押灰韵	一片长淮水，刘伶醉酒台。帆随江树转，城压海云开。萧飒天门啸，飘零沛国才。二豪长侍侧，此意亦雄哉。
巢陵城（清·宋祖昱）　　五言律诗　押蒸韵	孝武河西渡，移民事可徵。云沙埋魏郡，风雨暗巢陵。汨没空三版，漂摇减百层。犹闻原野外，春荐几沾膺。
立秋前一日齐河晓发（清·宋祖昱）　　五言律诗　押尤韵	海右经过地，河干夙昔游。晨光催月坠，暝色带星流。车马烦犹数，关山老自愁。客心如落叶，明日又经秋。
题光岳楼（清·宋祖昱）　　七言律诗　押庚韵	缥缈层楼拂太清，上窥天宇下神京。横分闲气三千客，回落晴光七十城。日荡沧溟遥见影，云连清济去无声。金泥玉检何年禅，为告中原久治平。
西洋狮子歌（清·宋祖昱）	九重天子垂衣裳，异物远致由遐荒。自昔康熙几戊午，狻猊入贡来西洋。大句胪唱千官入，两阶干羽如山立。舞蹈争看回鹘装，梯航倏至波斯客。崔巍铁柱双铜环，玉除丹陛蹲狮蛮。猛气潜消殿庭内，甝声犹撼云霄间。据地回身时一吼，白象摧藏老熊走。俄惊瓦震昆阳城，复睹风驰土囊口。锯牙钩爪见分明，曾向乌丸识旧名。小苑银墙高置砦，上林金锁怒攀楹。从来此物称难得，万里追风犹咫尺。条支海上夜观兵，榆叶关头晓驰驿。重译朝时不计程，月支使者忆随行。盛来巨槛千人护，携出雕笼百兽惊。皇仁不绝殊方畜，莫遣山林更驰逐。玉辇时从虎圈游，庖人日给官厨肉。羽猎长杨事有无，从禽往往鲜欢娱。谠言早已旌家令，廷论何曾重啬夫。圣明留意安区夏，奇祥异瑞升闻寡。绝域宁须献白狼，新声无复歌天马。鼓罢《南薰》雅乐成，遥瞻《率舞》在虞廷。重瞳御世康民物，一奏《箫韶》咏太平。
洗象行（清·宋祖昱）	宣武门边尘十丈，御河六月观洗象。长槐高柳碧森森，駊騀如山屹相向。传闻贡自西南夷，横纹皴扫苍藓皮。庞躯巨颡秀眉目，银钩才出收疮痍。一入天门守环卫，三品官阶护军贵。刍秣长支月俸钱，驰驱每就公朝位。先朝遗制开象坊，豹房虎圈纷周防。天生神物独驯谨，南薰伏日游沧浪。涴涴金沟水涓洁，灌木阴中少炎热。跋足堪惊鸥鹭群，投身已荡鼋鼍窟。俯仰看成岛屿浮，沿回漫数潭渊阔。千寻碧嶂闻奔雷，万里高空溅晴雪。须臾不动浮中央，河干漠漠生微凉。极浦冥濛过疏雨，层城一面当斜阳。紫髯奚奴挟双帚，祓濯频加不离手。回澜一洗尘垢清，复向波中自群友。吾闻香象曾渡河，旃檀林下时婆娑。六牙齐现宝华坠，诸天缨络金盘陀。壮观千人眼中见，一幅澄光净文练。象教休驮竺国经，军声久息昆阳战。日色山龙映衮衣，香烟翟羽交宫扇。赤罽珠鞍按队过，他时对立含元殿。从来驯象致昆明，滇地铙吹扶南城。圣朝不贵殊方物，洱海秋风笑独行。
包山歌（清·宋祖昱）	山中有人别东越，千丈悬愁绿玉发。朝披笠泽云，夜卧松陵月。吴江净如匹练明，一片桃花卷春雪。飘飖白鹤氅，独立包山阳。具区三万六千顷，微风不动青茫茫。缥缈峰头日初出，洞庭金光穿石室。楼台照耀烟霏开，玉字金书总相失。微闻山隐居，窃往探灵墟。天地大文实磊砢，非时持此将焉如。西施蛾眉难效颦，年年歌舞吴宫春。鸱夷一舸载之去，五湖烟波愁杀人。
青琳堂歌赠韩无我（清·宋祖昱）	君不见周人掘鼠强称璞，郑贾来观本非玉。又不见宋人得石梧台巅，囊中什袭凡几年。世间真伪宁有定，一经好事供流传。韩侯堂中有尺璧，太古精英绿沈色。瑚琏比贵玉比贞，除是青琳总非匹。主人抱璧居此堂，文窗曲槛分周行。坐揽图书挹清润，行看琴筑含辉光。堂中宾客俱回首，异事经时在人口。自来贻赠重英瑶，长遣诗篇赋琼玖。闻道今皇御极年，欲穷山海蹑风烟。试探河源遣都实，莫辞博望封张骞。汉代通侯有遗裔，凿空远作乘槎使。织女黄姑定有无，蒟酱邛枝竞罗致。昆仑山头石气青，海波如乳翻春星。层城十二此间是，雕镌白玉成山屏。屏风嵯峨高十丈，琪花瑶草纷相向。蹑足犹临霄汉旁，置身已在风云上。俯视朝阳半岭余，金轮迸跃行空虚。目迷五色灿沙砾，紫球金薤红砗磲。瑶光一颗偶然坠，化作琼瑶落尘内。雅青水碧相荡摩，百尺琅玕误椎碎。一时拾掇悬马头，王母珍惜仙娥愁。阆风奇宝难久閟，遥随使节来中州。镇日摩挲看不足，远胜流黄并结绿。自探灵境到瑶池，不枉名山号群玉。韩侯爱宝兼好奇，致斋三日方携归。国工袖手不敢凿，一朝径释旁人疑。登堂作记叙畴昔，持示名流诩难得。入席衣沾积翠寒，卷帘帽点空青湿。宾朋满座酒满樽，绿萝丹荔环重门。春山婉娈出几案，晴螺拂遍无纤痕。意气何妨共终古，肯使琳琅杂珷玞。拟求仙术种蓝田，忆得灵根植元玄。吾闻往昔明盛时，白环远致流沙西。遐方异物时入贡，或翻玉册函龙泥。圭璋特达期有用，岂合随人资玩弄。抵鹊方同一叶轻，藉茅顿较千金重。韩侯妙鉴称入神，他年识者能传真。好将赵氏连城价，问取荆山泣玉人。
故明宫人杨氏度曲歌（清·宋祖昱）	大明湖水年年绿，旁有佳人在空谷。沦落泥涂五十年，白发犹歌太平曲。当时少小住山东，为选娥眉入后宫。初见黄门频指鹿，俄看朱邸倏飞龙。真人御极安区夏，金瓯端拱无纤罅。复旦赓来拜手余，《南薰》鼓就垂裳暇。宴坐朝元一事无，偶当承值奉欢娱。流传乐府翻《河满》，检点新声逐《念奴》。玉熙宫里曾开宴，咬春燕九从游遍。郢雪流风拂彩衣，梁尘映烛飘纨扇。曲好频移绣柱筝，歌成屡赐黄金钏。也识朝廷久晏安，偕赏风光共流转。忽报潢池起弄兵，西来豺虎正纵横。那期大内弹琴罢，博得中原战鼓惊。从此宸衷惨不乐，遏绝声音止弦索。过锦工师出教坊，投壶玉女闲官阁。凤纸停呼菊部头，龙楼辍奏梨园乐。《水调》余音渐失亡，《霓裳》散序多零落。今春憔悴复明春，扫殿焚香作散人。长睹君王忧赤子，谁令宫阙乱黄巾。煤山夜半何仓卒，海棠落尽风萧瑟。阿监同时捧寿宫，千官不见朝温室。无数红妆殉御沟，正拟相随复相失。太液沧波鹄下来，上阳花片莺衔出。黄紽潜易内家妆，张掖门开急走藏。抛掷绮罗逃劫掠，迁延道路转寻常。径别燕京适齐鲁，漂泊仍归故乡土。织布沤麻结比邻，采薪汲水支门户。叠在衣箱不计年，深宫剩得当时谱。点拍依微宇画讹，宫商约略歌声苦。错将天上紫云回，翻作人间《绿幺序》。不惜尊前发曼声，一曲将终泪如雨。往昔繁华等逝川，尚余选侍在民间。三朝彤史谁能纪，一代红颜绝可怜。老妇今年总迟暮，短艳长趋回非故。耳目神明久未衰，伶伦节奏迟偏误。属和难教楚客闻，寻声漫遣周郎顾。夜雨凋残玉树花，浮云隔断苍梧路。冬青枝上杜鹃啼，送堕胭脂不知数。我听清歌倍惨伤，白头宫女话兴亡。天荒地老无穷恨，莫唱开元旧乐章。
