月下（清·麟庆）　　五言律诗　押寒韵	飞来一片月，挂在碧云端。大地函清气，空阶积暮寒。微风正萧瑟，孤影自团栾。对此呼佳酿，更深独倚阑。
春阴江行（清·麟庆）　　五言律诗　押先韵	鼓棹芜湖去，浓阴护远天。溜喧新雨后，帆挂晓风前。山气蒸成雾，江风荡作烟。渔家有春色，桃柳倚门边。
雪岩（清·麟庆）　　五言律诗　押冬韵	转入灵岩境，阴生十里松。断山丛树补，古寺乱云封。白挂亭前瀑，青抽雨后峰。幽深少人迹，溪午一声钟。
灵光寺明翠微公主墓（清·麟庆）　　五言律诗　押阳韵	前朝三百寺，只剩大灵光。野径盘陀入，岩花自在香。墓碑埋赑屃，殿瓦坠鸳鸯。无限沧桑感，空山下夕阳。
赠北极阁醉琴道上（清·麟庆）　　七言律诗　押先韵	久事元君泰岳巅，漫来此地奉金仙。曲中山水参琴趣，壶里乾坤得醉禅。十里明湖澄槛外，万峰秋色落尊前。道心岑寂尘心定，话别长生一冁然。
忆西湖（清·麟庆）　　七言绝句　押微韵	迎薰阁外绿波肥，十里荷香人未归。若许梦中身化蝶，今宵应傍藉花飞。
观百盈泉（清·麟庆）　　押先韵	潜流汇方窦，山后通灵泉。消长应百刻，百盈名乃传。往昔田山姜，漏勺留遗篇。言越竹林下，险径随云穿。徙倚坐泉上，俯视盘涡旋。泉落石齿齿，石没泉涓涓。循环有至理，潮汐合自然。题名满石壁，藓蚀成云烟。惜哉秘岩阿，利用难济川。
