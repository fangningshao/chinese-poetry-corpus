不寐书怀（清·李其永）　　五言律诗　押真韵	夜冷镫难亮，抛书理敝裀。欲将前史阙，梦与古人论。旷感无千载，浮生等一尘。鸡鸣频喔喔，不寐转伤神。
西兴旅次（清·李其永）　　七言律诗　押尤韵	一天月色大江流，半夜西陵古驿楼。道是侧身天地里，祇凭稳睡酒垆头。年年逐雁无留迹，处处吹笳抵送秋。回首故山人自去，暂将书信附行舟。
惘然得句（清·李其永）　　七言律诗　押微韵	过去春光兴已非，萧然环堵闭柴扉。蓬蒿径野辞车入，风雨天寒断鸟飞。薄醉未成重贳酒，落花时下更沾衣。此中寂寂原忘世，莫怪京书到更稀。
