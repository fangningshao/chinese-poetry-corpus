新河戚武毅公祠（清·戚学标）　　七言律诗　押支韵	谭守先闻武略垂，将军决策较神奇。顿教案堵民如故，不使沈舟贼得知。极浦鸳鸯迷古阵，高城燕雀集空祠。角巾徒步吴门日，愁绝烧荒部曲诗。
东村感事（清·戚学标）　　押阳韵	大府夜下帖，吏人晨到乡。纷纷带锯凿，闾里咸惊惶。不知吏何忽，声云官取樟。东村老翁家，祸将及萧墙。置酒款吏语，但求吏致详。往时溪壑间，林木颇郁苍。不少百年物，最下千尺强。老干饱霜雪，夕阴生夏凉。其上巢鹳鹤，其下荫牛羊。比年官尽取，一一残斧斨。惨澹风云变，弥望沙土荒。此木得不伐，因缘屋侧藏。非敢与吏抗，崩压愁栋梁。吏去无空手，馈乏金错囊。然眉急暂缓，剜肉心用伤。方今世清晏，万里波不扬。艟𦪞备巡哨，岁修自有常。何以竭山谷，购求动千章。严令禁盗斫，寸板劳周防。邱山万牛力，日令田功妨。官得亦有限，吏凶不可当。不见东海头，风雨卧艅艎。
七夕（清·戚学标）	织女不在东，牵牛不在西。何故杜陵老，诗乃颠倒之。东西既易位，心志安得齐。由来阳德刚，转为阴所欺。年年七夕会，一渡河之麋。既会辄又返，何如不渡为。岂惟人事迕，天上有乖离。不见奔月人，忘为后羿妻。帝孙本骄贵，益视田夫卑。天钱纵可贷，劝君勤耕犁。
祛惑（清·戚学标）	文章出真性，忠孝为之原。置此而不讲，藻帨徒纷繁。临汝有才子，二十声腾骞。少年志易满，不惜逾短垣。一旦凤池夺，仍有当路援。出入芙蓉府，谢去州县烦。非吏亦非隐，车马填其门。园亭恣游宴，姬侍供盘飧。晚益自任诞，夥颐为大言。名教有乐地，渠欲一力翻。人品不足齿，诗文亦何论。况观所论著，无一究根源。胭脂遮俗眼，尽如古井眢。风一而劝百，不觉入其樊。欲举其人书，拉杂尽烧燔。一扫轻薄习，得见古道敦。淫邪义当辟，杨墨非有冤。
读韩昌黎诗（清·戚学标）	平生强性韩退之，余事复见于作诗。文起八代甚正则，特于诗也逞瑰琦。硬语险语兼苦语，杂以奇字斑陆离。明若訇輘激雷电，幽如睒闪藏鬼尸。真宰上欲九阍诉，回头下与儿童嬉。虞彝夏鼎嫌典重，往往破碎前人辞。有时任意自作故，究穷所出奚从知。神龙变化弄牙角，天马奔放无馵羁。吾服先生胆之壮，吾惊先生气之奇。设无此气与此胆，殿上逆鳞谁敢批。因悟先生诗如此，亦是狡狯有意为。朝廷纪纲坏奄镇，风俗崇信趋黄缁。翕翕訾訾妒贤士，此辈奚止叔文伾。皇甫张李数子外，当日可与庄语谁。贾生痛哭既不可，东方佹谏吾其师。病鸱妖鸟纷寄托，要亦原本风骚遗。洞精矘眄莫能识，举世谁得相瑕疵。先生之诗岂易读，在得其髓去毛皮。满纸风雨杂阴晦，中仍白日青天垂。李杜壁垒未许拔，卓然自树韩家旗。文章一道有正变，絜长度大宁非痴。
走马冈（清·戚学标）	高天凝望秋烟紫，渎山一带平如砥。忆昔洋山五雄豪，争骋华骝驰绿耳。旌旗掩映林木黄，螭腾虬踊迅莫当。深雍蛮靴短后服，俯身捷下万仞冈。陡挽青丝更一上，疾于鸷鸟摩穹苍。有时据鞍示从容，顾盼自信人中龙。宾从赋诗石镜坞，日宴高会烹驼峰。君不见项王筑台彭城中，子阳跃马亦称雄。紫色蛙声运一变，徒令顾影嘶酸风。甫闻楼船下杨仆，立见土地收窦融。英雄割据竟何有，苍莽溪山重回首。海舶如云不可恃，庆元三郡为谁守。玉山原头吹暮笳，子弟犹闻赐五花。却胜齐云楼上火，夜夜风雨鸣鬼车。
台州八忠祠歌（清·戚学标）　　押阳韵	忠义不易得，得之况一乡。伟哉革除年，八公先后慨以慷，梓里千载生辉光。王修撰，广德亡。郑行人，东平戕。萧县不受胁，力战殉封疆。京师既陷徐卢执，同日又杀两侍郎。但见周公，不见成王。掷笔痛哭，大呼高皇。秦法未闻诛十族，得祸之惨无如缑城方。骈首八百七十人，焉能活我贤太常。叶公指斥亦遭戮，至今史笔犹煌煌。旧闻祠中列林郑，号为十烈同享尝。不知何时去徐叶，毋乃讨论未之详。我读《逊国忠臣记》，内有刑部司务郎。自号塞翁亦台士，夔庆万里从奔藏。石楼顾老变名姓，扣角高歌《饭牛行》。春坊遭劓事非实，要亦节概殊寻常。八忠十烈未足尽，俎豆增祀宜一堂。吁嗟乎，金川门启迎燕王，景隆之罪万死奚足偿。洪武养士三十载，可无义士扶伦纲。君不见，赤城郡中忠烈气，蒸作彤云万丈芒。
题石屏诗钞（清·戚学标）	南宋百年变风雅，诗格江湖日趋下。大中元和尽伪体，神头鬼面非作者。湖海人豪推石屏，晚出意气吞九溟。渭南西山竞把臂，眼中宁复知四灵。新篇往往妙天趣，山外青山渡旁渡。乌盐白纻弥清新，乐府海内争传播。平生不屑李蔡侯，快意日作龙门游。朝从瓯闽历吴会，暮出玉山梦罗浮。声名所至尽倒屣，门有孟公一座起。酒酣落笔公卿间，有如三峡惊湍驶。白头阔扁年复年，青袍单舸还平泉。当时不少酬碑绢，归来仍缺买山钱。海堧一路回残照，桕林落叶过凭吊。北栅记刻江湖诗，南塘剩祀相公庙。名高自古受玷伤，新缣旧素谁致详。南村升庵好剿说，庶几识者为表章。
