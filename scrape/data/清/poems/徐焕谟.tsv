苕溪道中（清·徐焕谟）　　七言绝句　押齐韵	云拥峰峦水涨堤，菰城南去绿杨齐。扁舟系缆日初堕，坐听深林懊恼啼。
观获稻（清·徐焕谟）	昔日观插秧，移疏种密妇子忙。今日观获稻，连阡比陌䆉稏老。凉飔瑟瑟天欲霜，高陇低陇秋云黄。腰镰随风疾如扫，家家禾稻尽登场。儿擎妇负日当户，西畴络绎奔走苦。见说多收十斛余，崇墉比栉对衡宇。回思六月火伞张，日中锄禾汗若浆。彼苍不负农夫力，今岁乃得盈仓箱。盈仓箱，如获宝，粒粒皆由辛苦造。新粳炊熟连村香，田家此日尝新早。秋郊一望暮云平，万井欢呼庆有成。神弦社鼓相喧逐，并作丰年击壤声。
