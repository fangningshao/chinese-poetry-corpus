听笛（清·丁耀亢）　　五言律诗　押青韵	寂寂远峰青，梅花落洞庭。何人吹入破，能使客愁醒。鹤唳云门远，龙吟海气冥。悲秋兼别恨，明月满山亭。
老将（清·丁耀亢）　　五言律诗　押东韵	老将愁衰落，幽燕气尚雄。虬须犹挂剑，猿臂已伤弓。帝宠嫖姚少，人知颇牧忠。低头怜战马，落日大江东①。
哀陈章侯（清·丁耀亢）　　七言律诗　押尤韵	到处看君图画游，每从兰社问陈侯。西湖未隐林逋鹤，北海难同郭泰舟。鼓就三挝仍作赋，名高百尺莫登楼。惊看溺影山鸡舞，始信才多不自谋。
再答山阴王玉映并宗弟睿子（清·丁耀亢）　　七言律诗　押鱼韵	海上仙人挽鹿车，《五噫》歌就出关初。黔娄偕隐称良友，班女工文续《汉书》。玉笈家藏空粉黛，青箱世业伴樵渔。又闻宫壸征闺范，不去翻来问索居①。
久客浦城台使屡檄不放夜坐达旦（清·丁耀亢）　　七言律诗　押侵韵	山城风雨夜寒侵，欹枕灯残耐苦吟。故国青山万里梦，老亲白发五更心。微官求劾身仍系，薄俗依人病转深。自拥孤衾愁达旦，卧听童仆有哀音。
瓜洲（清·丁耀亢）　　七言绝句　押庚韵	水外苍烟一鹭明，长天雨歇半江晴。双舟对过如梭急，爱听船娘转舵声。
梨口村（清·丁耀亢）　　七言绝句　押庚韵	瑶草琪花遍地生，青禽红果不知名。层层列岫天如束，人在翠微深处行。
屠牛叹呈张中柱学士（清·丁耀亢）	燕市西番旧羌落，屠杀天生自安乐。都城用牛不计万，远近群驱就束缚。撑拄蹄角侧不起，努张血力睛犹烁。钦刃一哮微带声，中节砉然遂解膊。庖丁见惯谈笑轻，一瞬十牛如振萚。众牛旁立相待死，毛角濈濈神自若。胔肪同登大俎盘，皮骨群分百匠错。死犹济物不辞用，生本利人代耕作。虎豹凶残出于柙，劳生尽力填溪壑。功罪报施已不仁，造物何尝分厚薄。东风春草年年生，老牛死尽犊还耕。
