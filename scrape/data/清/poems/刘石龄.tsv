登祝融峰顶宿上封寺（清·刘石龄）	梯空蹑晴霓，振衣祝融顶。俯视七十峰，茫然堕烟井。湘流失湾澴，洞庭馀溟涬。目穷日月乡，袖拂天汉影。回首苍梧云，飘飖度前岭。太阳汲新泉，石鼎瀹苦茗。肺腑添清凉，丹元溢光景。麾斥隘八区，幽灵惬孤秉。徘徊会仙桥，晴崖发娟靓。绝壁有行迹，仙路细如绠。虬松生古岩，翠叶光炯炯。灵秀天所钟，应与兹山永。倒景回明霞，大地总澄莹。归来宿上封，一枕山云冷①。
恒山（清·刘石龄）	宝符玄玉奠兹麓，有神上下扶乾坤。曲阳飞石就禋祀，虞舜不到恒山边。兹语荒怪谁所纪，翠砥屃奰空磨镌。磁窑两岸尺绝壁，南有细径缘秋烟。崖回水立三百丈，巨石怒落随奔泉。几年于此垒云栈，排空石窦鬼手穿。馀材蠡啮插山腹，欲落藤蔓相钩牵。平生未尝识剑阁，或谓蜀道险亦然。崱屴万仞试初步，飞仙岩阁中霄悬。虎风一噫土囊口，犍牛飘坠轻乌鸢。浑浑云雾起林际，乖龙鳞尾方蜿蜒。紫芝翳翳隐幽峪，黄榆飒飒飞晴天。中有仙人系驴树，下根离析枝相连。寒涛万壑起松杪，翠雪散落山亭前。夕阳晚霞足幽眺，丹灶夜光然通玄。野人颇有济胜具，度越峻岭如登仙。俯视群山尽臣庶，太白巨丽差随肩。茫茫一气辨龙塞，橐驼万队成蚁旋。丈夫宁能死章句，有名须勒狼胥巅。此心未遂身老大，投足岩岫差安便。遍游五岳自兹始，俟昏嫁毕当何年。
