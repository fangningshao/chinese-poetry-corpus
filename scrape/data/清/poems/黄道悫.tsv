舟夜不寐（清·黄道悫）　　五言律诗　押歌韵	客睡只如此，其如夜久何。古人方秉烛，吾意欲高歌。坐贾喧开闸，行人唤渡河。披衣揽春色，征路感蹉跎。
采石矶登太白酒楼（清·黄道悫）　　七言律诗　押先韵	峨眉一簇曲江边，楼枕江开别一天。片石常怀仙磊落，残樽孤负月婵娟。登临莫惜非吾土，景物还应似昔年。记得来时山色暝，疏钟打破翠螺烟。
