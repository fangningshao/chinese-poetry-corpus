夏兴（清·僖同格）　　七言律诗　押麻韵	水车幽巷寂无哗，廿载重来此卜家。二寸鱼游三尺水，独身树长并头花。心清顿觉炎威减，地僻还令睡思加。倚坐蒲桃青荫底，梦为蝴蝶到《南华》。
杂言（清·僖同格）	古墓金台阴，深林若城府。墓前老华表，夜半作人语。不知语向谁，凄音杂寒雨。宁事燕昭王，莫见张广武。
秋晚行（清·僖同格）	秋原落日秋坟荒，老狐出踞坟穴旁，呼风向月啼晚凉。道人步屟榛莽中，搴蓬坐指枯𩪘𩩝。吾与汝皆亡是公，尔未尝死我未生。野磷古血徒相惊，归欤试作《秋晚行》。呜呼！世人鲜有不死身，东坡说鬼君无嗔，鬼亦岂不尝为人。且与妇子烹秋茶，寒镫作蕊如作花，道人夜久犹咨嗟。
书曹孟德诗集后（清·僖同格）　　押庚韵	健笔犹从霸气生，毅然横槊主文盟。东汉而上有其匹，大江以南无此声。安得短兵攻老贼，坐看坚垒据长城。诗家共说黄初好，七子何人口舌争。
