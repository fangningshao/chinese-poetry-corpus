出都作（清·金以成）　　七言律诗　押豪韵	四库横陈足老饕，南鱼岂比北徐高。座中客笑羊公鹤，帐底人窥魏武刀。到处啖名如画饼，几番检韵失题糕。翠光零落炎州冷，重为山鸡惜羽毛。
长江和友人韵（清·金以成）　　七言律诗　押真韵	岷峨一注湿天根，禹力疏排信有神。水气升腾朝日月，滩痕明灭认冬春。蟂矶北望山如绣，牛渚东来泻作银。多少帆樯争利涉，凭君指点斗间频。
