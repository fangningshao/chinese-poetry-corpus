题高邮王宽甫敬之小言集（清·奕绘）	令兄司空古君子，弱不胜衣学有以。六书诘训旧家传，自言更有能诗弟。使还有约相继来，律中蕤宾谐宫徵。书巢近作有精妙，老更成能何所似。兰蕙丛生山之阿，江汉滔滔濯秋水。我读先生漫笔作，孤芳狷洁离尘世。又读先生水来谣，高歌慷慨思经济。纷纷俗子何足云，茫茫古人呼不起。东山有客狂且痴，未识君面见君诗。知君亦是栖栖者，何日相逢把酒卮。
