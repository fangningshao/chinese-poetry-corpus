江楼望月（清·实䚮）　　五言律诗　押尤韵	江村犹不夜，月已到高楼。碧瓦光相射，虚檐影自流。山山皆在水，树树尽成秋。天迥空无著，西风一钓舟。
烂溪访周公美不值（清·实䚮）　　五言律诗　押尤韵	晚风吹乱苇，簌簌鸣荒畴。山月白如晓，溪云凉似秋。蝉声在高树，水气生空舟。问主不相见，门前闲片鸥。
夜同凝父宿元朗斋头有怀秋潭（清·实䚮）　　五言律诗　押庚韵	帘外丝丝雨，因风亦易晴。孤灯照清话，一钵了浮生。野鸟不依树，闲云偶入城。悬知溪上意，流水是经声。
答董然明（清·实䚮）　　五言律诗　押删韵	木落水容淡，寥寥独鸟还。小楼明月上，照见隔溪山。贻我句何逸，想君心倍闲。前期倘不弃，扫石梅花间。
月夜过元弘山房（清·实䚮）　　五言律诗　押阳韵	忽动幽人思，昏黄过草堂。江明初上月，地白已凝霜。相见更何事，岁寒心不忘。石床终夕语，松隙又晨光。
石公山（清·实䚮）　　押东韵	湖上山忽起，突兀孤云中。洪涛日相击，飞雪洒晴空。悬崖疑欲堕，怪异由天工。雨晴苍翠湿，水落根玲珑。时有好事者，闲来穷鸿蒙。
虾蟆岭（清·实䚮）	君不见虾蟆岭，崔嵬横截日无影。特立太湖烟水中，飞鸟何曾到绝顶。崩崖挂倒树，日久生莓苔。飞瀑洒石壁，磴道鸣殷雷。百步几盘曲，去矣如复回。虾蟆岭，何年开，日见行人天上来。
伤范东生（清·实䚮）	苕水清，湖水浑，东西相望愁人魂。君今长别故山去，春光寂寂梅花村。湛园月下池光冷，冷浸芙蓉夜正永。于今何处问《风骚》，空向草堂吊清影。
