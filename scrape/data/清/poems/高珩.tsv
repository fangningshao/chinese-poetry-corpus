清明送客（清·高珩）　　七言律诗　押庚韵	红蜡烟轻出禁城，天涯也复有清明。佳晨作客风情借，晴日还乡意气生。果下金丸年少去，水边珠衱丽人行。读书镫火无劳乞，且喜前村酒旆迎。
小酌示客（清·高珩）　　七言律诗　押东韵	华筵钟鼓马牛风，小酌清谈兴不穷。熟睡忘情兼蝶尽，闲行无意与云同。年光俱向歌吹换，山水能将哀乐空。返照超然尘壒外，笙箫缥缈大瀛东。
感兴（清·高珩）　　七言律诗　押真韵	蓟草青莲孝水滨，就中难者宦游身。听莺杜曲谁携酒，走马兰台不当春。几日禁烟钖粥旧，昨宵微雨杏胎新。年年未识东风面，总为秾华解误人。
祭告南岳杂诗（清·高珩）　　五言绝句　押纸韵	行人到武昌，已作半途喜。那识武昌南，烟水五千里。
候仙园有感（清·高珩）　　七言绝句　押先韵	素壁荧荧醉墨颠，芙蓉花落客凄然。何人分我西州涕，也对清溪叹逝川。
