待绣玉姊不至（清·程淑）　　五言律诗　押鱼韵	闻说云軿降，先期扫敝庐。足音偏寂尔，目望竟劳余。天末鸿飞渺，檐前鹊噪虚。閒庭明月夜，伫立尚踌躇。
漫兴（清·程淑）　　七言律诗　押元韵	吟情游兴向谁论，到处登临酒一樽。漠漠青山云外塔，萧萧黄叶雨中村。凉秋似水寻无迹，好梦成烟散有痕。底事清愁忽枨触，数声啼鸟又黄昏。
送侄女之鸳湖（清·程淑）　　七言律诗　押庚韵	呕哑柔橹划波轻，水驿江村路几程。木落寒山秋色远，云开断塔夕阳明。寄书恐阻天边雁，折柳愁听笛里声。此去胜游应记得，一楼烟雨暗重城。
