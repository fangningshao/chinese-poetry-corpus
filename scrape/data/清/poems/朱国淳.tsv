岳阳楼（清·朱国淳）　　七言律诗　押庚韵	层楼极目俯秋晴，万顷苍茫落照横。远势平吞巴子国，惊涛全拥岳州城。江湖满地关忧乐，舟楫何人耻圣明。安得渔翁同信宿，一竿烟水狎鸥盟。
秋怀（清·朱国淳）　　押庚韵	蟋蟀尔何知，乃使良士惊。草虫亦微细，能感君子情。独得气化先，非关不平鸣。客舍有瓜苦，延缘蔓枯荆。应候吐其华，粲粲黄金英。采之未盈掬，百虑忽然并。中夜不能寐，揽衣步前楹。落叶响空阶，凄然秋气清。
