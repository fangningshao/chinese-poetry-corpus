南浦（清·汪畹玉）　　七言律诗　押歌韵	南浦春深奈若何，楝花风里听吴歌。马头芳草含红雨，船尾寒涛拥翠螺。西子有情离恨少，东君无计暮愁多。玉琴瑶瑟都寥寂，犹忆浓香上绮罗。
七夕兰韵堂雅集和韵（清·汪畹玉）　　七言律诗　押尤韵	良友真如胶漆投，相逢不叹路何修。频年乞巧应题壁，今夕穿针懒上楼。十姊妹花刚按月，一梧桐叶已先秋。同心遮莫伤迟暮，耿耿银河西北流。
雪夜（清·汪畹玉）　　五言绝句　押语韵	地白天易晓，冻云时未去。绿窗一夜寒，青山渺何处。
丙辰除夕（清·汪畹玉）　　七言绝句　押尤韵	共迎新岁复何求，亦有人多卒岁忧。不信请从城市听，几家欢笑几家愁。
外子下第作此慰之（清·汪畹玉）　　七言绝句　押支韵	北地凉风已早吹，一声长笛怨羌儿。悲嘶瘦马休踸踔，亦有秋原草长时。
平湖曲（清·汪畹玉）	平湖湖水西复东，春光淡沲天朦胧。石桥寒浪涨新雨，晴鸠破晓呼东风。东风著柳全无力，新雨飘花可怜色。柳边多少断肠人，百尺红楼是花国。
古诗（清·汪畹玉）　　押阳韵	春来桃李发，花开盈路旁。路旁多行人，及此风日长。斜河带山径，疏柳明夕阳。岁华岂不惜，天涯渺茫茫。恨无双羽翼，远逐晨风翔。
夜雨（清·汪畹玉）　　押梗韵	春气上空林，夜声落寒井。了然斗室间，坐怯良宵永。落地杨柳风，入帘海棠影。烟薄上树消，月微露云冷。能令万籁空，方知一时静。
