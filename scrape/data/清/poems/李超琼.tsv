巫山县（清·李超琼）　　五言律诗　押先韵	小县千峰底，重闉百仞颠。连桥岩作路，入笕雪成泉。暮霭从江上，春镫共斗悬。不闻神女佩，新月正娟娟。
元夕舟抵宜昌（清·李超琼）　　七言律诗　押庚韵	至喜亭边水势平，江山开展落帆轻。灵旗暮雨湘累庙，火树银花步阐城。客梦祇循鱼腹上，滩声还为虎牙惊。楚天寥落乡音少，愁对元宵大月明。
昨闻（清·李超琼）　　七言律诗　押歌韵	昨闻瓠子动悲歌，楗行淇园正塞河。大泽鱼龙争北徙，中原鸿雁渐南过。通渠六辅儿宽少，平世三公蔡廓多。千万金钱休太息，卅年填海更如何。
正月二十日由枫桥至五{氵众}泾用东坡是日女王城诗韵（清·李超琼）　　七言律诗　押元韵	朝来轻棹过齐门，踏遍湖东水上村。春酿余寒风有力，雪经微雨地无痕。𣟄声此日千家肃，蔀屋何时五裤温。野岸梅花如旧约，停桡香便引诗魂。
病余（清·李超琼）　　七言律诗　押侵韵	病余未损是诗心，镜里添多白发侵。香绕碧帘盘古篆，树留绿叶护秋阴。年华如水消沈易，时事关怀感慨深。闻道东征军大溃，惊呼三叹自愁吟。
寓言一首谳狱丹徒感事而作（清·李超琼）　　押漾韵	治民不恃法，宽猛施贵当。爱民不在迹，喣妪祸转酿。蚩愚亦何知，意溢情易放。可亲不可亵，实惠恒相忘。昔闻西邻叟，容容具雅量。出见同巷儿，果饵必分饟。一朝馈未周，面诟来无妄。又闻东邻媪，爱子情盎盎。方深舐犊怀，已见食枭状。优容既养奸，滥予亦丛谤。昨来案爰书，眦裂难曲谅。静思蠢尔徒，谁使恣凶抗。百钱害所基，骈首良悲怆。所以郑大夫，火烈称良相。寓言即自箴，小惠安足尚。
秋怀用东坡韵（清·李超琼）　　押支韵	秋风有寒意，所忧在农时。苦雨日以至，吴棉摧可悲。藤轩积阴黯，湿晕生书帷。老干若梯磴，静夜腾鼪狸。可怜双鹊来，不敢栖虬枝。腐草知多少，为萤争飞追。微明亟自炫，遑计霜雪期。霜雪岂有择，无为长嗟咨。木叶倏已脱，松柏彫总迟。
