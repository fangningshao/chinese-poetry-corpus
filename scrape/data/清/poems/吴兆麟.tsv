临洺关感事（清·吴兆麟）　　五言律诗　押侵韵	剧盗窥三辅，雄关峙百寻。宵行臣道苦，薄谴主恩深。鸟雀荒原下，莓苔断堞侵。凋伤惜元气，搔首感难禁。
洪忠宣公祠（清·吴兆麟）　　七言律诗　押庚韵	十五年为异域行，冷山风雪最凄清。敦槃莫解千秋恨，桃栗空传五国城。世有健儿怜义士，天教瘴海寄余生。山祠未比麒麟阁，不惜丹青绘子卿。
秋日感怀（清·吴兆麟）　　七言律诗　押庚韵	长安嘹唳雁飞鸣，杰阁登临四野晴。庾岭南来浮积翠，大江东去作秋声。艰危孰展匡时略，侪辈能成后世名。我欲钧天寻旧梦，苍茫云树隐蓬瀛。
