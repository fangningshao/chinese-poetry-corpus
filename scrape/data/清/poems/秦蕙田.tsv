燕子矶（清·秦蕙田）　　五言律诗　押先韵	策杖陟层巅，凌虚望远天。江山自终古，亭榭几经年。帆影悬残照，渔歌入暮烟。长吟舒逸兴，风月任无边。
秋斋杂咏（清·秦蕙田）　　五言律诗　押删韵	夙有东皋约，春畦十亩閒。窗开泉上树，门对雨中山。好鸟亦知静，孤云时就闲。何当守寂寞，长掩旧柴关。
冬夜有怀和天钧上人（清·秦蕙田）　　押梗韵	暮云归远树，夕阳在西岭。招提寂无人，徙倚息孤影。空山响天籁，严霜袭衣冷。皓魄澹禅心，凉宵知漏永。嗟余履屯难，壮志邈难骋。反侧听蛩吟，荧荧一镫静。清飙山中来，助我发深省。起坐调鸣琴，幽怀徒耿耿。
答复初先生见寄之作（清·秦蕙田）	六籍圣人贻，绍述赖百氏。纪纲天地人，厥功焉可纪。精言与大义，历历瞭如指。性功达治术，出处均一轨。胡为后世士，触目惊且哆。如构九层台，版筑倾基址，又如舟失舵，簸荡风波里。礼器及车服，谁复求形似。吾邑有顾翁，复古气雄伟。穷年抱遗经，含咀吸真髓。脱身尘壒外，清旷莫与比。拥书万卷楼，寻原必迄委。初年学古文，下笔辄光炜。尚论爱司马，年谱究终始①。神交若投契，觌面相应唯。讵止传贤踪，裨补先正史。三礼图宫室，古意追释米。穿穴暨春秋，三传列砚几。创成大事表，务合笔削旨。书成忽十稔，作歌告诸子。谓蒙守朴学，谬与谈名理。款款尺素书，殷勤附赤鲤。轩朗豁双眸，不啻脱痏疻。所恨久离索，末由竟株柢。先生名山业，尘垢视青紫。高风式乡闾，立志起顽鄙。嗟予日荒落，勺蠡难测海。持示蔡与吴，入手先色喜。何当返柴荆，百尺容攀倚。
