重修晴川阁（清·熊伯龙）　　七言律诗　押东韵	雕栏玉柱入长空，槛外帆樯万里通。春水远来巴子国，雄风高压楚王宫。凤凰欲下箫谁引，鹦鹉无言赋独工。直拟凭虚驰八极，云霄何日羽毛丰。
送宋牧仲下第归商丘（清·熊伯龙）　　七言律诗　押歌韵	祇为秋风续楚歌，天将宋玉故蹉跎。承家不在科名早，落第真如噩梦过。怀有双珠泣白日，囊余一剑渡黄河。羞称献纳空挥泪，皤鬓萧萧木叶多。
