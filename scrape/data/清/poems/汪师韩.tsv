送座主给谏王公还贵阳（清·汪师韩）　　七言律诗　押庚韵	一叶秋原去国情，十年毂下避骢行。北宫久预参裁事，东掖咸知驳奏名。独鹤绝群先路翥，寒鸡催客早晨鸣。黑云杳杳生蛮箐，鞞鼓西南未解兵。
舟晚（清·汪师韩）　　五言绝句　押哿韵	汀夕雨沈原，孤津枻轻舸。隔雾见村遥，林飞一星火。
临清（清·汪师韩）　　七言绝句　押庚韵	曲涯秋寺塔孤撑，影惑东西送客行。冷雨乍飞帆欲湿，冥濛烟柳接临清。
杂述（清·汪师韩）	家无一棱田，田园复何忆。所忆湖水滨，遐阡连迩陌。西风原上来，摇漾黄云色。有秋众言欢，吾亦易饱食。何必亩南东，一一为我得。堤上寻酒垆，柳下钓新鲫。此兴极不忘，嗟哉十年客。
青县晚泊（清·汪师韩）	连舫静海过，收纤青县宿。驶浪折沙湾，绪风含水木。人烟棹处移，海月樯间落。丘亭俯闲塘，暮色翳遥陆。声响出攀罾，疏星带渔屋。
