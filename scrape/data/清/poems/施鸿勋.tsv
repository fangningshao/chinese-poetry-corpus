太白酒楼和顾星桥韵（清·施鸿勋）　　五言律诗　押尤韵	太白不可作，犹存旧酒楼。凭阑斜日淡，放眼乱云流。乡国千山杳，登临万象秋。《桐花》题句后，一一写新愁。
梅花村访浦鹤天（清·施鸿勋）　　七言律诗　押删韵	梅开深处即孤山，高卧柴门昼亦关。踏破苍苔人不见，立残清影鹤初还。尊中酒满常拌醉，驴背诗多却费删。珍重东君留索笑，漫劳驿使一枝攀。
