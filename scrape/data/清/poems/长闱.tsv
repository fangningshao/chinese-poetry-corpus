访浩然上人不遇（清·长闱）　　五言律诗　押微韵	策杖叩禅扉，穿云入翠微。虚堂人迹静，深院俗尘稀。谈麈惊花落，风铃怖鸽飞。徘徊双树下，但见暮鸦归。
独宦（清·长闱）　　五言律诗　押微韵	独宦秋色晚，西风落叶飞。旅人犹未返，社燕已先归。草木新霜冷，关河旧梦违。壮怀空复尔，鸥鸟近忘机。
过龙王庙忆永闻上人（清·长闱）　　七言律诗　押阳韵	缁衣曾染墨痕香，茗碗炉烟绕石床。自昔谈元聆象教，于今问法向龙王。昙花黯淡飘兰若，薝卜参差护影堂。坐对僧雏思老衲，怆然霜鬓独回翔。
题丁琢亭画令公庙壁（清·长闱）　　七言绝句　押尤韵	山色逶迤树色稠，风光遥接塞垣秋。僧栖红叶林边寺，人在斜阳江上舟。
