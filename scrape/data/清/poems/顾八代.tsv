白鹤楼观敌（清·顾八代）　　五言律诗　押庚韵	俯槛西楼望，凭高索敌情。两江虚减灶，一郡伏奇兵。多算方为策，擒王岂在争。待劳原以逸，入阵自纵横。
苍梧江亭月夜有感（清·顾八代）　　七言律诗	亭畔云屯骠骑营，苍梧日落数峰青。水分万壑翻增怒，月映千江未减明。军帐此时多算胜，滇池何日始承平。兵机贵速师休老，寄语将军早下城。
师行讨逆已经六载将士各有怀归之思因跻苍梧三合山有感而作（清·顾八代）　　七言律诗　押微韵	四望山河感夕晖，南州久陷虎狼围。版图玷缺思全复，寇盗猖狂笑彼威。铜柱功勋应早建，碧鸡将士莫怀归。来朝入阵还堪试，参赞无须著铁衣。
