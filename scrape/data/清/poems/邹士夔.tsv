寓华藏寺（清·邹士夔）　　五言律诗　押侵韵	石室松龛下，沿阶草色侵。自能消俗虑，何必问禅心。帘影度空翠，湖光澄碧林。法堂临涧水，终夕听鸣琴。
九月望日燕集蓉湖舟中因登惠山得洞字（清·邹士夔）　　五言律诗　押送韵	龙山接胜游，群贤蔚鸾凤。高歌素侣多，小桨轻帆送。秋色草际浮，月华湖上动。乘醉复扪萝，同过若冰洞。
仲山祠探梅（清·邹士夔）　　五言绝句　押庚韵	怪石重岩下，梅花一树横。风流已消歇，日暮听松声。
