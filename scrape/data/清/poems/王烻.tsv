哀湖北吕堰驿死事巡检王翼孙（清·王烻）　　五言律诗　押微韵	部勒新招募，安能任指挥。吏犹从战没，贼亦惜宫微。空槥收衣殓，孤魂带血归。即今各开府，经岁事攻围。
昌平州作（清·王烻）　　五言律诗　押元韵	流贼披猖日，何人启北门。当时亦乌合，此地忽蜂屯。陵树枯樵采，城砖蚀炮痕。客来空吊古，寒日欲黄昏。
哭赵庆孙（清·王烻）　　七言律诗　押支韵	百亩山田三径资，岁收杞菊可无饥。种来松柏不妨晚，斸取茯苓还有时。云护溪堂相待久，花栽江县却归迟。祇今留得吟床在，网罥尘封自不知。
谢曾宾谷运使刻先侍御兄诗集（清·王烻）　　七言律诗　押萧韵	孔融座上本萧条，张劭坟头更寂寥。海内何人求谏草，江干有客识诗瓢。封函远寄非前诺，酹酒长吟当大招。留取一编问千载，此情未觉古人遥。
游古费城北岭寺（清·王烻）　　七言律诗　押元韵	岭无依傍势孤尊，带水屏山开寺门。晴潦白侵空碛界，春畴绿到远峰根。层层栝柏依岩屋，历历鸡豚对岸村。却下西坡归路晚，回头殿角夕阳痕。
寄赵庆孙（清·王烻）	少壮舍我去，回忆如隔生。古人皆百年，安取多余赢。此刻未即草木腐，此刻足与日月争。日日日有明，月月月有盈。数之已山积，览之无寸程。人生如此便了却，而何不可齐殇彭。故人远相问，珍贶非瑶琼。迟迟久未报，何以慰其情。生前之日操之己者且无据，死后之日听诸人者将安凭。
寄题步武嘉祥学署迟月楼（清·王烻）	沈沈郁郁天正青，牢牢落落三五星。荒城早闭寒悄悄，乱山丛矗深冥冥。苍玉虬蟠成大玦，楼开正对东南缺。弟子燕息帷自下，先生坐瞑烛不艺。瞥眼长空生白毫，晶莹澈骨寒侵毛。常仪按辔蓄气势，并力一涌飞凌霄。顽云轇轕顿离脱，攒峰赑屃争擎高。银阙瑶台现突兀，霓旌羽葆来游遨。神仙好此果非妄，岂有枣脯能相招。先生永夜常独寤，清辉应为先生驻。何似明湖桥上酒垆边，醉眸看倚华山树。
大清河舟行（清·王烻）　　押删韵	一棹无行李，容与旷渺间。水平赴堤阔，天远引帆间。小憩篷栖燕，孤明沙立鹇。却看车马客，尘土满征颜。
