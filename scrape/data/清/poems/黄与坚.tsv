闻砧（清·黄与坚）　　五言律诗　押微韵	万井西风下，城高一叶飞。可怜今夜月，重捣去年衣。听乱情交切，声疏力渐稀。异乡刀尺冷，多少客思归①！
功臣山（清·黄与坚）　　七言律诗　押阳韵	郁盘松径偃青苍，甃石犹看废苑墙。雅噪断桥騕袅绝，草埋眢井辘轳荒。王宫灭没余抔土，霸业销沈付夕阳。争似普光遗塔在，路人指点客徬徨。
金陵杂感二首（清·黄与坚）　　七言律诗　押冬韵	敕选良家降墨封，玉车轻幰进昭容。花开并蒂鸳鸯暖，酒醉同心琥珀浓。萧寺鼓鼙惊翡翠，蒋山风雪葬芙蓉。飘零故剑秋江上，回首长干冷暮钟①。
沂州客店遇同乡友人（清·黄与坚）　　七言律诗　押庚韵	江郭萧条尚苦兵，讶君北走得班荆。地悬淮海艰消息，人历冰霜倍老成。同话寂寥皆逆旅，两经离乱即馀生。故园风物那堪问，但说梅花已系情①。
婆留井（清·黄与坚）　　七言绝句　押庚韵	绿莎萦绕水澄清，荒井翻因得大名。怪道真王身不死，水犀万弩射潮平。
辰龙关（清·黄与坚）　　押药韵	郁盘鸟道中，忽睹巉岩削。双耸若天门，神工斧斤凿。攒刺剑戟横，摩厉成锋锷。青冥杳无垠，怪雨从空落。一径折霄光，绝壁尽倒却。千仞蹙孤危，不敢栖猿玃。攀跻坂益欹，数武困行脚。嗤彼铜马馀，持铩倚木阁。狼窜险一隅，俄就官军缚。于今走轻车，亭午气颓索。白日景蔽亏，一步一狞恶。瞬息度层关，须鬓恐非昨。
