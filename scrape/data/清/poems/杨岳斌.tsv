战罢晚归（清·杨岳斌）　　五言律诗　押先韵	归咏夕阳天，矶边泊战船。云开千嶂月，风敛一江烟。列阵朝擒贼，谈兵夜扣舷。誓将身许国，何止著鞭先。
除夕 （清·杨岳斌）　　五言律诗　押微韵	驰驱成底事，望望白云飞。今夕年将尽，他乡客未归。苦寒侵病榻，积雪锁柴扉。把酒不成醉，停杯泪湿衣。
枫桥夜泊 （清·杨岳斌）　　五言律诗　押庚韵	日暮微风起，菰蒲叶有声。晚烟横古渡，皓月满荒城。渔火前村暗，疏钟远寺鸣。篷窗镫独伴，孤客不胜情。
偕彭雪琴洞庭泛月 （清·杨岳斌）　　七言律诗　押先韵	良宵同泛浩无边，八百平湖浪接天。兰桨划开湘浦月，蒲帆冲破楚江烟。枕戈南望心弥壮，击楫中流志更坚。迅扫妖氛清海宇，征袍抛却好归田。
山斋雪夜 （清·杨岳斌）　　七言律诗　押删韵	君恩未报愧无颜，深谷容偷岁月閒。墓道依依云不散，柴门寂寂夜长关。何来夜半如筛雪，流尽天涯似髻山。劝汝始终休改色，要留清白在人间。
登岳麓和焦听堂原韵（清·杨岳斌）　　七言律诗　押灰韵	偶从樵访道乡台，千树桃花万点苔。幽径已无尘客到，深山惟有白云来。松间联句僧煎茗，石上陈肴鸟劝杯。醉里不须嗟世乱，座中都是济时才。
