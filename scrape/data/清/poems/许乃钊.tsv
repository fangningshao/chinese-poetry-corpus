西溪看芦花（清·许乃钊）　　押祃韵	揽景出西郭，溪山相枕藉。落叶满山隈，窈窕秋妆卸。溪水清且幽，篷窗时激射。濛濛水天净，晴雪乱飞下。一白眩银海，倒影澄潭泻。岚气暮凝紫，人烟冱桑柘。芒鞋草露单，新水出林罅。送客过溪桥，补被卧村舍。回首尘世居，安得如此暇。月魄有盈亏，人事更代谢。芦花易白头，荣瘁亦云乍。及此双鬓青，岁月天肯借。尽日惬胜游，不足继以夜。
