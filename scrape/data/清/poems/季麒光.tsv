视事诸罗（清·季麒光）　　七言律诗　押鱼韵	西风轻拂使臣车，谕蜀相如旧有书。细译番音诚异域，喜看野俗尚皇初。自来穷海无飞雁，从此荒村有市鱼。漫向空天长倚望，黄云晚日接扶馀①。
腊月同友寻梅道上登天秀岩和薛中丞叶太傅刻石原韵（清·季麒光）　　七言律诗　押冬韵	此日閒寻最上峰，几盘苍藓隐芙蓉。呼僧细读云边字，忏佛重陈海外踪。当岭夕阳千树合，匝城烟火万家封。自怜尘迹多潦倒，消息江梅已早逢①。
题天妃宫（清·季麒光）　　七言律诗　押阳韵	补天五色漫称祥，谁向岐阳祝瓣香。几见平成踰大海，自知感应绕重洋。遐方俎豆尊灵远，圣代丝纶礼数庄。是处歌恩欣此日，风声潮影共趋跄①。
