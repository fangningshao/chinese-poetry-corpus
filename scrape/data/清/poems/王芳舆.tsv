菩萨蛮 八月十六夜月（清·王芳舆）	嫦娥岂是无情种。昨宵偶被云遮拥。今夜好晴天。蟾光端正圆。欣然重庆赏。人月同盈望。多少个中情。三更坐到明。
临江仙 月下看绣毬（清·王芳舆）	不分蔫红茜紫色，金波偏照香浮。天工巧琢在枝头。拥来江上月，抛去素蛾毬。最是黄昏人静后，霓裳一曲清幽。莫题团扇恐悲秋。梨花空怨冷，柳絮总飘愁。
