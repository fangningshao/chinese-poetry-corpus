渡河（清·袁保恒）　　五言律诗　押歌韵	去入征西幕，中流击楫歌。未闻秦乱定，渐觉楚人多。旧价连城重，新硎宝剑磨。开诚慕诸葛，刮目竟如何。
感怀再叠董研樵观察集杜祠韵（清·袁保恒）　　五言律诗　押先韵	官拙长羁旅，愁多转信天。救时无上策，当路易为贤。未靖三边寇，仍输九府泉。长吟惟抱膝，如镜对秦川。
登六盘山绝顶（清·袁保恒）　　七言律诗	万叠屏风带夕曛，孤峰突兀气氤氲。神仙有道无人问，泾渭殊源自此分。洞鹤舞残千岁雪，山花开绚半天云。自惭使节频来往，宵旰何曾慰帝宸。
山行（清·袁保恒）　　五言绝句　押养韵	我非巢许流，到此涤凡想。青山无古今，白云自来往。
过韩侯岭题壁（清·袁保恒）　　七言绝句　押东韵	高帝眼中只两雄，淮阴国士与重瞳。项王已死将军在，能否无嫌到考终。
骊山温泉（清·袁保恒）　　七言绝句　押元韵	荒椽短瓦日黄昏，遗恨犹归望帝魂。不管马嵬寒彻骨，华清池水至今温。
自东郊移牡丹于厅事感赋（清·袁保恒）　　七言绝句　押歌韵	回首霓裳咏大罗，春光无那醉颜酡。剧怜仙骨飘零甚，移向金闺珍重多。
观弈自嘲（清·袁保恒）　　七言绝句　押寒韵	未肯空从壁上观，不辞心力为君弹。那知更被胸中恼，从此输赢袖手看。
