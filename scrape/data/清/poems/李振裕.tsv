祝映碧先生八十（清·李振裕）　　七言律诗　押元韵	圣朝求旧广蒲轮，文献千秋道自尊。花以世家仍绿野，瓜因胜国恋青门。壁中遗册秦灰后，柱下藏书鲁史存。著述等身犹未了，摩挲松老长灵根。
止宿王山史山馆（清·李振裕）　　七言律诗　押阳韵	云中白鹤自高翔，有约冲寒到草堂。法物依然藏汉魏，主人自在卧羲皇。药苗入箸霏霏白，橙子垂枝的的黄。绝似江南风味好，琴书一榻枕沧浪。
春田行（清·李振裕）	村花未放溪柳含，春田霏霏晓气酣。侧身一望浩无涘，不见田塍见湖水。远树疑摇雪浦中，轻烟恍拂银塘里。湖水明，镜面平，縠纹才没靴纹生。一行雁影掠，一片螺峰横。似水似非水，迷离澹沱移我情。村氓戴箬荷锄立，直讶渔师看风色。可有津边问渡人，鸭头浓绿翻江国。水亦不可画，湖亦不可航。春水骀荡日渐长，四月麦花吹浪香。
祠阙里雅（清·李振裕）	太山岩岩，遐尔具瞻。登封受命，上帝是监。钟灵岱岳，笃生尼父。大道昭明，炳然终古（一章）。于皇时清，继天立极。累洽重熙，与民休息。苞蘖既除，干戈永戢。偃武觌文，风行四国（二章）。岁维甲子，历起上元。翠华南指，旌轩八屯。秩祀东岳，礼举柴燔。俯临日观，旁瞩天门（三章）。泰山之阳，曲阜之宅。万乘回銮，里门是式。奕奕本支，恭迎清跸。升堂陟降，祀典攸秩（四章）。轩县辏矣，乐具奏矣。尊罍既陈，飨礼侑矣。俎孔硕矣，天子献之。豆孔庶矣，天子荐之（五章）。祝史有辞，我皇黼藻。曰万世师，揭此显号。华盖九斿，爰饰于庙。姬公孟子，亦越奠告（六章）。皇曰噫嘻，相予肆祀。济济臣工，诜诜胄子。布席横经，披陈奥旨。圜桥肃听，晬容有喜（七章）。陟彼泉林，厥流孔滮。维兹桧文，厥枝孔虬。万年不凋，圣人所树。皇心愉愉，爰记爰赋（八章）。帝恩优渥，零露瀼瀼。流根润叶，受祉无疆。匪曰赉之，孔氏之光。斯文丕显，邦家之庆（九章）。泗水汤汤，孔林苍苍。文草灵蓍，辇路之旁。樵苏有禁，旧不逾顷。今也廓之，数兼常等（十章）。奎画有炜，垂象神宫。取彼琬琰，是琢是砻。丰碑百尺，崒嵂在东。历年亿万，与岱比崇（十一章）。维山有岱，维天有汉。皇德是峻，帝文是焕。大道彰矣，治化翔矣。日月星辰，庆重光矣（十二章）。
