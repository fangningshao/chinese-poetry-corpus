晚次彭城（清·吴檠）　　七言律诗　押灰韵	薄暮荒城首重回，云烟芒砀客愁开。三齐驿路连天阔，万里河流动地来。戏马台前寒日落，斩蛇沟外野风哀。狗屠狱掾皆黄土，感叹当年楚汉才。
咏怀（清·吴檠）	曲径非不捷，由之转穷途。欲速嗟无成，蹇步愧亨衢。徘徊望觚棱，我思郁以纡。致身有本末，朱茀难苟图。突梯性不适，那敢轻贱躯。梦鹿忘覆蕉，伺兔笑守株。得失良偶然，岂必巧有馀①。
