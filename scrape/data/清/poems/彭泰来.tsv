滕王阁晚泊（清·彭泰来）　　五言律诗　押先韵	西山一片雨，暮色大江前。帝子仍高阁，他乡又禁烟。家书通粤使，春水泛吴船。往日登临客，关山最少年。
残雨（清·彭泰来）　　五言律诗　押庚韵	残雨如人语，无声复有声。为谁写幽怨，竟夕不分明。地僻秋心早，梦寒江水生。江波一双鲤，应到越王城。
过陈仲卿明经（清·彭泰来）　　七言律诗　押庚韵	通天上表沈初明，怀刺生毛祢正平。万里客游何所遇，五年回首若为情。幽燕气老新诗在，湖海才多百感生。独愧飘零东阁士，齿牙犹有汉公卿。
诃林小住宾谷先生画像刻石适成感赋（清·彭泰来）　　七言律诗　押侵韵	拂檐诃子落秋阴，重向方池照古心。青岁回头人影月，黄尘弹指去来今。虞祠片石寒山在，乐令遗踪画省深。昨日西湖街上过，推敲畏续浪仙吟。
光孝寺新建虞仲翔祠为曾宾谷方伯赋（清·彭泰来）	菩提身高烟雨碧，诃子林空访遗宅。说偈犹传五叶禅，谈经谁梦三爻易。文章方伯曾南城，祠堂肇祀虞先生。海外韩苏能爱士，眼前屈贾有深情。天发神谶碑久倾，千五百载新宫铭。于禁昔归虚座设，孔融未死瘴乡行。盗蹠余财岂足道，可惜吴侬厌家宝。辽海空思周舍言，会稽不许萧何老。呜呼论世足感慨，噂沓同时几倾倒。吊客从今祠下多，心交自古生前少。古今何代无贤才，南州桂树初谁栽。凭将荐荔传芭意，一洗江鱼野鹏哀。
湖上望庐山醉歌（清·彭泰来）	挂席鄱阳船，痛饱浔阳酒。二千里外不逢人，五老云中忽招手。湖波一白吞长空，波心倒濯青芙蓉。石梁三道揭南斗，云锦九叠张天风。天风云开，宛虹不来。洪荒昔漾，滔天可哀。高崖绝壁不知几万仞，禹航所汎下压千崔嵬。蜾书龙画入石处，互古灵踪翳神露。紫霄直上连青冥，咫尺飞翔玉京路。湖上南溟客，醉赋庐山篇。匡君兄弟笑相视，问我浮世今何年。眼中陶谢两黄鹄，灭景远入香炉烟。吟诗吾怜孟浩然，草堂亦爱白乐天。傥与卢敖汗漫游戏太清上，安知我身前度非青莲。浩歌叩舷风日美，山雪春融九江水。江南江北青山多，有酒不饮如山何。
督亢行（清·彭泰来）	黄云屯空如万马，督亢坡前马不下。断虹掉尾入古城，城头浩浩乌鸦声。昌国君亡郭隗死，鹑首赐秦天醉矣。刺秦不刺燕必亡，万死一中当灵长。铁椎铅筑亦此策，只未先将滈池璧。不识荆卿一片心，当日踌躇待何客。萧萧易水光如刀，秋风刮地吹征袍。栈车轣辘天马劳，黄金台古生蓬蒿。
