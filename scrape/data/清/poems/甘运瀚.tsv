忆伯兄（清·甘运瀚）　　五言律诗　押庚韵	隙驹不肯驻，驶景感深情。两地俱岁暮，一心愁月明。相思及关塞，独立倚轩楹。有酒那堪把，芳樽徒自盈。
山城（清·甘运瀚）　　五言律诗　押尤韵	萧瑟山城景，凭栏动客愁。湿云闲晚雨，落叶酿深秋。地僻吟情迥，寒多酒力柔。不堪摇落意，清夜独闻讴。
读伯氏长江万里集题后（清·甘运瀚）	《禹贡》导江自岷山，西来一气苍莽间。荆门郢树瞬息至，直下万里东吴船。客程计日不辞远，两岸猿声枫柏晚。侧身西望一怀归，巫峡迢迢在天半。乘兴还为吴会吟，烟花三月愁春心。莫恋东南照初日，高歌西北云沈沈。
