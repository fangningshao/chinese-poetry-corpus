赋得卖刀买犊得刀字五排（清·潘乾策）　　五言排律　押豪韵	汉京贤太守，劝稼溥恩膏。争畜新犁犊，同售旧宝刀。雁翎归远市，茧栗聚平皋。赤冶沉沙久，乌犍叱月高。销宜偕剑戟，饲合伴豚羔。无复歌金错，何烦佩锦绦。铁耕兼互易，刍牧敢辞劳。待价磨三尺，滋生计百牢。今朝看濈角，前度想吹毛。秋水锋都敛，春田耒共操。俗敦由政善，干戢亦弓櫜。盛世农桑重，修文偃六韬（施懿琳编校）。
赋得书三味得三字七排（清·潘乾策）　　七言排律　押覃韵	牙签玉轴拥书龛，研究频年乐且耽。博考群经曾醉六，精求至味更兼三。定多浓郁凭沈浸，无限芬芳耐咀含。旨趣恰从分鼎悟，馨香宜与省身参。也应梦叶肴先饮，可许杯陈雅共探。几度菁华同餍饫，十分理奥异肥甘。馈贫真觉根堪咬，食古还闻蹠并贪。岂为膏粱移素愿，此中酝酿自醰醰（施懿琳编校）。
