黄龙寺（清·闵麟嗣）　　五言律诗　押先韵	万木乱参天，孤峰对铁船。客因看画至，寺以伏龙传。宝笈悲前代，薄团坐小年。松花吹不定，半落讲堂边。
空水阁（清·闵麟嗣）	欲穷瀑水源，峡束忽无路。上有蛟龙居，下杂古今树。数石何渐渐，飞动令我惧。侧身入空冥，盘曲审跬步。阴森鬼搏人，日月如未曙。一阁踞其巅，青苍于此聚。山僧不常栖，终年白云住。双扉风为开，倚槛时一顾。晚来山雨晴，豁见湖光露。留连空明中，恍惚若有悟①。
玉渊潭（清·闵麟嗣）	才过三峡桥，溪壑骇闻见。吁嗟此奇观，曲尽水之变。石忽不受水，水怒如激电。其势必斜飞，下与蛟龙战。渊深不敢窥，藓滑试一践。我有悠然心，六虚任周遍。对之神益闲，澒洞增馀眷。高歌扶杖归，习习风吹面①。
