扬州早雁（清·无垢）　　七言律诗　押东韵	才离塞北忽江东，岭岸萧疏树未红。数点云间谁系帛，一行天外自书空。安栖邗水犹乡土，远过迷楼感故宫。别有孤鸣沈别浦，高风欲借起泥中。
秋柳（清·无垢）　　七言律诗　押先韵	弱不禁风素自怜，黄昏细雨断疏烟。楼头指冷谁吹笛，塞上身单欲寄绵。一任啼乌翻子夜，直须飞雪送穷年。攀枝信堕英雄泪，残照萧条灞水边。
玩月（清·无垢）　　五言绝句　押寒韵	秋气晚馀寒，清光万里宽。天风如可惜，吾意欲乘鸾。
悼小婢素梅（清·无垢）　　五言绝句　押鱼韵	年只十龄馀，幽花色亦如。怜伊明慧甚，独遣理琴书。
春闺（清·无垢）　　七言绝句　押尤韵	院冷梅花玉剪流，晚风偏助落花愁。侍儿知我无情绪，不把珠帘上玉钩。
书怀（清·无垢）　　五言排律　押药韵	青翠入帘栊，永日驻幽阁。愁萦芳草生，静觉桐花落。奁镜网蟏蛸，庭柯巢鸟鹊。梦去不关愁，晓来心自恶。独坐只书空，微雨益萧索。
雪后登山（清·无垢）	滕君似妒青山翠，万里峰峦铺玉碎。苍凉四望野云低，江天静与茅亭对。此时谁是景中人，王恭鹤氅难为绘。我爱江天积雪幽，朗吟《雪赋》寄中流。长江寂寞鱼龙没，坐向孤寒月影浮。
