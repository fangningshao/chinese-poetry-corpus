过碧山吟社有感（清·陈大成）　　七言律诗　押支韵	春申涧上古棠梨，十老风流尚在兹。盛世亭台传胜地，暮年诗酒动当时。碧山人去无遗构，白社台荒有断碑。今日飘零孙子在，寒泉照我鬓如丝。
菩萨蛮（清·陈大成）	莲塘过雨花开遍，水亭长日涨清宴。曾记有人同，脸霞相向红。今宵重听雨，藕断莲心苦。盼得花再开，那人来不来。
过秦楼  访梅过读书台有感（清·陈大成）	一带青松，半湾绿水，此是谁家位置。拊膺惆怅，低首沈吟，说甚平泉兴替。想为燕去梁空，总到春来。一年长闭。剩虬梅几树，有时和雨，暗垂香泪。问昔日金谷亭台，药栏花屿，只有青山曾记。痛深绣虎，肠断西州，我比羊昙憔悴。门对晴峦，杜鹃还似当年，怨红啼翠。记未园诗句，吟向暮钟声里。
