雨中登拱极楼（清·石承藻）　　五言律诗　押庚韵	危楼悬百尺，四面敞檐楹。雨重云迷岳，江空浪撼城。千樯收浦暗，一鹭立沙明。清绝潇湘地，应深吊古情。
由橘洲渡岳麓（清·石承藻）　　五言律诗　押齐韵	汀洲微雨后，碧草正萋萋。远水数帆出，春城一角低。泥香看燕掠，树密有莺啼。共话船斋事，亭亭日又西。
渡扬子江作（清·石承藻）　　七言律诗　押萧韵	江天一望晚萧萧，扬子西风上短桡。隔岸夕阳京口树，中流雨色海门潮。金山寺古钟声出，铁瓮城荒霸气销。鼙鼓从来征战地，谁寻故垒问前朝。
送鲍漱六（清·石承藻）　　七言绝句　押覃韵	定王城外柳毵毵，二月莺花画意酣。相送河桥一回首，绿波春水似江南。
