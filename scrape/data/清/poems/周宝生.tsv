江楼（清·周宝生）　　五言律诗　押青韵	客鬓新生白，西山不改青。予怀殊渺渺，晚色更冥冥。路远浮孤棹，江空浴乱星。何人吹铁笛，乡思满烟汀。
秋日送秀枝东归兼寄渎川诸友（清·周宝生）　　五言律诗　押尤韵	异地难留尔，言旋各自谋。云停兰渡晚，风醉石湖秋。旧雨知谁健，新阡代我求。虽经离别惯，倚杖涕先流。
抵镇远县作（清·周宝生）　　七言律诗　押文韵	路入龙标景物纷，城临水陆势斜分。扁舟暂泊滩头雨，细马轻驮岭上云。七十日过如度岁，六千里未息劳筋。关山似觉重来好，涧草岩花扑练裙。
梦游灵岩山寺（清·周宝生）　　七言律诗　押微韵	几载欲归归未得，不图梦里却来归。砚山一角青如染，香水三篙绿正肥。西子洞边春草合，伍胥庙外怒涛飞。疏钟无赖催人觉，依旧荆南泪满衣。
书怀（清·周宝生）　　五言绝句　押寘韵	小草雨露偏，欣欣便得意。才吐一枝花，临风学妩媚。
过子陵钓台（清·周宝生）　　七言绝句　押灰韵	故人不是为天子，同学如何有钓台。七里青山千尺水，画眉声里碧桃开。
