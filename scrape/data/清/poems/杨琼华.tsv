秋云（清·杨琼华）　　五言律诗　押庚韵	乱山飞不断，皎月失光明。不解为霖雨，无端掩太清。边关游子泪，亲舍旅人情。愿藉西风力，依然万里晴。
夫子奉使入都诗以志别（清·杨琼华）　　五言律诗　押支韵	白发高堂望，轻帆去莫迟。计来相别日，想到省亲时。同有乡园感，非关儿女私。庭闱知恋恋，不敢数归期。
八月八日闻舍弟长龄蒙恩释狱（清·杨琼华）　　七言律诗　押寒韵	闻道金鸡下赦竿，廿年今始脱南冠。泪凝狴犴伤公冶，血洒弓衣愧木兰。绝域丹诚生马角，九重雷雨洗忠肝。遥知多病垂衰母，应为娇儿进一餐。
偶作（清·杨琼华）　　五言绝句　押豪韵	千金买骏马，百金买宝刀。瘴云浓似墨，昨梦到哀牢。
