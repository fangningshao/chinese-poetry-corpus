秋日病寓江城丰翠园（清·钮琇）　　七言律诗　押蒸韵	绿阴孤阁晚来登，极目风烟望几层。万堞暮云寒戍鼓，一江秋雨暗渔镫。思归菊已荒彭泽，病渴人还卧茂陵。欲向君平问出处，浮沈身世总难凭。
春草（清·钮琇）　　七言律诗　押东韵	不信繁华事已空，伤心南浦复蒙蒙。何年陵寝斜阳外，几处亭台暮霭中。历乱影连流水碧，萋迷香衬落花红。多情陌上双蝴蝶，犹是飞飞失故丛。
题方石居赠忍公用吴愧庵先生韵（清·钮琇）　　七言律诗　押微韵	方庭修竹绿如围，琴榻书床识静机。紫朮夜舂供客饭，白云秋制入山衣。落花径曲呼童埽，斜日林空放鹤归。最喜远公宽酒戒，虎溪乘月叩禅扉。
感事（清·钮琇）　　七言律诗　押麻韵	赭服南冠两鬓华，却携妻子系天涯。春风客泪河桥柳，夜月乡心驿路笳。恸哭范滂犹有母，飘零张俭已无家。只今知己多豪侠，空忆当时广柳车①。
修塘谣（清·钮琇）	朝闻官兵至，暮下修塘檄。官塘不修误军机，官塘修时民罹厄。泥一斗，砖一箕，负之担之向水涯，尽是塘夫膏与脂。皇天不识塘夫苦，淫雨增波啮塘土，官吏督修猛于虎。杵声薨薨筑且坚，急素私例时加鞭。泣言官人勿加鞭，囊中尚馀卖儿钱①。
秋雨叹和杜少陵韵三首（清·钮琇）	羲和投鞭白日死，满堂水衣苍色鲜。滩声潺湲入秋耳，更惊斛麦须千钱。东风萧萧吹雨急，茅茨数点波间立。菽沉禾烂不可收，舟居嫠妇中宵泣。
