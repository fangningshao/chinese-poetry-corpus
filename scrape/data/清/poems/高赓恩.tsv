何润夫招集云山别墅次韵（清·高赓恩）　　七言律诗　押删韵	九陌尘嚣此境閒，楼台图画胜荆关。日边金掌明华表，雪后白头逢远山。天近吾曹试一问，春寒高处不胜攀。暮鸦残照催归客，青琐来朝点旧班。
辛丑春乞身东归过太原赠张愚生（清·高赓恩）　　七言律诗　押真韵	细草青回辇路春，舞雩今见咏归人。寒镫夜话西山雨，匹马朝飞朔陌尘。海内论交几师友，秦中播越旧君臣。丈夫不为穷途哭，万感苍凉泪满巾。
拟宫人入道诗（清·高赓恩）　　五言绝句　押寘韵	然镫绣佛衣，偶制万年字。停针梦九霄，枕上铜驼泪。
