归虞山三峰游剑门作（清·宗仰）	昨自西浮玉，归来乌目巅。重探剑门迹，今雨旧雨连。盘谈奇石下，长啸豁崖前。拟蹑石罅上，茧丛绝攀援。纡径造峰顶，藓滑女萝搴。划空一拳石，跃临殊未便。倒悬状如伞，削就疑神仙。我独雄跨坐，同游皆骇然。湖光衔夕照，村树含湖烟。相传周尚文，隐此为渔佃。俯观极万象，眼底括三千。忽听晚钟送，心澄若湛渊。暮色起林壑，白云相与还。陡闻众谷响，顿识临济禅。
