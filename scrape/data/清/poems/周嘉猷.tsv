酬张大诚然天津见寄即用原韵（清·周嘉猷）　　五言律诗　押先韵	我似栖林鸟，君如破浪船。此间春又老，何地月重圆。客梦依乡井，离愁入旧年。清樽话畴昔，期在五云边。
长生殿（清·周嘉猷）　　七言律诗　押阳韵	天上人间思渺茫，骊山星月映霓裳。千秋未了来生愿，百劫难消此夜香。银汉迢迢怜对影，金钗密密誓回肠。楼东亦有承恩处，可记珍珠一斛量。
百子池（清·周嘉猷）　　七言律诗　押支韵	汉苑恩深同辇时，宜男灵瑞祝芳池。莲抛红粉垂多子，玉映蓝田种有期。百尺楼台秋远近，九光镫火夜迷离。于阗仙乐谁闻得，佳话流传到侍儿。
