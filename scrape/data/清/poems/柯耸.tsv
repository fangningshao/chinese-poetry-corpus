西溪小筑（清·柯耸）　　七言律诗　押东韵	卜居西郭半村中，几曲清溪一棹通。度壑钟声萧寺外，穿林塔影小楼东。树因初植偏宜雨，竹自新移却畏风。倦起偶来松下坐，农歌处处属年丰。
出都留谢台中诸公（清·柯耸）　　七言律诗　押东韵	离亭萧瑟动秋风，帐饮青门夕照红。八月仙槎秋水阔，千家砧杵暮烟空。河梁惜别存知己，海内论交有数公。乌鹊南飞浑不定，啼声还似柏台中。
