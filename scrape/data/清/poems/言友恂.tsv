偕谭次山访张丈谦庵不值（清·言友恂）　　五言律诗　押侵韵	江鲍当时体，流传遂至今。廿年仍旅食，三叹有遗音。花鸟春城丽，鱼盐小市深。闲云无处所，寂寞对双林。
次韵黄山人送春（清·言友恂）　　七言律诗　押尤韵	落拓青袍岁十周，韶华如此镇生愁。天连芳草迷春望，红到斜阳但酒楼。别恨难邀花共语，间情不逐水东流。自怜去住无长策，可识丰城宝气浮。
夜登空灵岸（清·言友恂）　　押先韵	大江夜流深，悬岩当我前。何人擘怪石，置兹千尺巅。老龙喘开口，走避秦皇鞭。到此不得阖，吞吐生云烟。帝恐渴欲死，昂头吸百川。神工凿舌底，喷薄华池泉。白日古不到，沈沈通九玄。是时悲风动，波涛暗无边。惝恍百灵集，暝坐惊老禅。陟降已千险，冥搜不敢先。归舟静人语，恐有痴龙眠。怅然此灵境，结想蹑飞仙。
题魏布衣致陈恪勤书次沈栗仲大令韵（清·言友恂）	抢洲先生真丈夫，睥睨权贵如庸奴。圣明昭鉴臣不孤，九死一生脱囚拘。长安风雪岁逼除，车声槛槛来蓬庐。使者出札径尺余，论议不数鸿都儒。将以白粲明区区，愿公一节保厥初。斯人为谁市井徒，授粲非阿谀。索之渺尔随鸥凫，心系魏阙身江湖。座间何人援长须，轶事往往流枌榆。辅翼盛德当非诬，此帖古意犹黄虞。山中儒生儋石无，夸食糠覈肥不癯。贷粟监河计良迂，索米仁祖徒烦拿。但愿遗天下食如赐酺，坐见春阳一气回槁枯。兹志未遂长嗟吁，得钱且就村醪沽。青天白云自卷舒，底用咄咄空中书。
