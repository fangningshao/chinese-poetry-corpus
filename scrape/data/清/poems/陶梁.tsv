和星斋隆福寺即事韵（清·陶梁）　　五言律诗　押先韵	队肃千官里，霜寒九月天。扬镳青嶂外，迎跸翠微巅。夙有烟霞契，重叨侍从缘。依光惭皓首，高会领群仙。
藁城道中（清·陶梁）　　七言律诗　押庚韵	秋霖日日坐愁城，出郭今朝乍放晴。禾黍郊原留半壁，衣冠父老拜双旌。苔荒野圃花无色，沙齧长堤浪有声。水患频闻劳使节，好筹良策慰苍生。
黄冈杜于皇祠（清·陶梁）　　七言律诗　押先韵	风微吴楚重遗篇，变雅研寻意渺然。薇采歌遥青史佚，黍离迹近白门迁。归来定有千年鹤，生计曾无二顷田。赢得乡邻留社约，梅花开日荐清泉。
道光丙申余有畿辅诗传之选梅树君学博崔念堂大令先后来郡实襄成此举继各因事别去于其行也赋赠 其一（清·陶梁）　　七言律诗　押寒韵	纷来别绪太无端，老我畿南滞一官。未就勋名垂白早，无多著述杀青难。陈编蠹蚀文防误，沧海珠遗意岂安。河朔英灵知不泯，烦君到处访丛残。
早春纪事（清·陶梁）　　七言律诗　押东韵	吹面微和换朔风，九天阊阖敞曈昽。阳回七日春占复，雪满群山岁兆丰。早卜黄图烽焰息，旋看碧宇曙光融。传来好语街衢遍，要祝升平四海同。
直庐即事（清·陶梁）　　七言绝句　押阳韵	一室跏趺学坐忘，高槐古井欲生凉。秋蝉也合伤迟暮，不噪朝阳噪夕阳。
即事有感用东坡定惠院海棠韵（清·陶梁）	樗散真同不材木，偃蹇名场容我独。早看同辈上青霄，转悔当年堕尘俗。譬如周道压平坦，偏向崎岖历崖谷。宦游倏逾三十载，归去都无数椽屋。书帖有时临《乞米》，骨相本来非食肉。侧闻东南夷患剧，国家兵力苦不足。老弱充数应徵调，载胥及溺何能淑。市井恶少备宿卫，江湖游士任心腹。解散纷纷竞弃甲，摧陷往往成破竹。可怜濒海十万户，奔窜呼号惨满目。楼船连岁扰闽广，羽檄至今疲楚蜀。一官未补命磨蝎，四海安归身立鹄。贾谊土书忧汉室，杜甫吞声哭江曲。几时藉手报升平，尽扫欃枪息蛮触。
立夏前一日雨中柬子寿用东坡微雪与子由同访王定国小饮清虚堂韵（清·陶梁）　　押麻韵	江流绕岸铺平沙，戍楼鼓角朝开衙。文书粗了须痛饮，钱春已到荼蘼花。黄州移节过三载，归田无计官为家。乍涨惯看溪浴鹭，晓晴早盼林喧鸦。近病臂指字欹侧，偶吐胸臆词滂葩。故人投赠语郑重，技痒不啻烦梳爬。肠瘦或因鲍细笋，诗清讵为尝新茶。连篇累牍和杂沓，邮筒忽递门频挝。稻粱俯仰足生计，飞鸿远渚休咨嗟。西山寒溪有旧约，且呼小艇寻烟霞。
道光丙申余有畿辅诗传之选梅树君学博崔念堂大令先后来郡实襄成此举继各因事别去于其行也赋赠 其二（清·陶梁）　　押尤韵	船山门下旧从游，一瓣心香互唱酬。乡望早经推二老，诗名各自占千秋。清官治谱传山右，仙尉家风属蔚州。道远肯忘金石契，吟笺珍重附旧邮。
