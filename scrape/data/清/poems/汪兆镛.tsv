泐溪岩（清·汪兆镛）　　押尤韵	秋士无好怀，新爽却喜秋。墙头数点山，寒碧与目谋。蝉声引苔屩，鸟路穿林陬。岩腹呀然入，绕户众绿稠。石骨鬼斧削，竹根禅床幽。循磴蹋枯藓，开轩临清流。杂卉响笙筑，古藤蟠蛟虬。扑衣山翠湿，敛袂尘虑收。惟叹绍兴年，题壁穷雕锼。其时南渡初，戈鋋遍中州。萧然《人间世》，胡为《逍遥游》。曩贤岂无意，诗人工写忧。兴感在千载，寄怀聊一丘。青草藉可坐，素醪醉即休。径当结茅庵，佳处为我留。
