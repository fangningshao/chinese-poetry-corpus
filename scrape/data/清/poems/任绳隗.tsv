清明日绕道登俞山谒墓（清·任绳隗）　　七言律诗　押寒韵	看山不厌取途宽，百折登临欲上难。石马昔时增气象，丰碑今日念衣冠。莺愁落照啼高树，磬逐归云下佛坛。极目可怜惟灌莽，为谁禁火食犹寒。
同人集曹荩臣致远堂分韵得开字（清·任绳隗）　　七言律诗　押灰韵	城头日落晚钟催，寒夜阳春动地回。白发自怜知己旧，青樽谁为故人开。座中侠气干霄上，墙外书声度幕来。相劝莫辞金谷数，试看百罚有深杯。
上巳夜虎丘舟中社集即席赋呈吴梅村先生（清·任绳隗）　　七言律诗　押尤韵	上巳由来纪胜游，春深带月共登舟。诗从河岳争千古，人是中原第一流。锦缆似随双剑合，玉箫还傍夜珠浮。诸君视昔能无感，风景依然晋代愁。
平原谒颜鲁公祠（清·任绳隗）　　七言律诗　押真韵	尚书遗像肃威神，瞻拜犹能起后人。万里乾坤存正气，七朝培植出宗臣。东藩指顾山河日，西向从容捧诏辰。老至愈坚姜桂性，生平大节在君亲。
清明日游昆山（清·任绳隗）	昆山一片石，巉秀称奇绝。不使土附之，削肤仅存骨。扪萝数十盘，宛转踞其脊。流云湿松杉，回绕佛坛出。眼前无华岳，此亦去天尺。所以惯游人，不如乍来客。佳人飘缟带，湘佩穿林陌。婉约故可怜，含凄况寒食。春风吹古道，芳草眠残碣。车马虽复喧，荒原自空碧。我能真赏见山灵，不独寻常寄游迹。钟声日暮下镫龛，迟却十年来面壁。
