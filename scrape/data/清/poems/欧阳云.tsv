晓发（清·欧阳云）　　五言律诗　押庚韵	客路警残梦，离情赴早行。镫光欺晓色，人语壮鸡声。云气日初动，麦苗风更清。劳筋不知倦，渐近是归程。
新安县（清·欧阳云）　　五言律诗　押庚韵	四山围一坞，高阁出危城。人语奔雷閧，溪声骤雨惊。炊烟笼古穴，寒色黯春晴。为问新安吏，何年罢点兵？
羊角山（清·欧阳云）	群山倒锁秦关钥，百折黄河天上落。州城横扼怒流冲，悬崖高挂羚羊角。危桥百丈腾长虹，凭虚直上如乘风。兀然四顾绝依傍，高楼屹立天当中。轩槛可凭不可望，欲堕不堕心跌宕。奔涛万里入胸怀，径思濯足河之上。窗棂闪闪天风鸣，万籁助作龙吟声。中条熊耳肃相向，何处仙翁空复情。君不见神工偶尔三门启，从兹故道频迁徙。世事沧桑谁与论，安得扶摇九万里。
