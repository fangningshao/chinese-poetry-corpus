曲周杂诗（清·袁守定）　　押寘韵	稚节为州邑，白首仍傲吏。匪敢薄微官，咈民心所悸。维民君所天，何为草菅视。俯己遂其求，以此毕吾事。吾道贵宜时，宜时良匪易。道味为之根，尝恐迄失坠。悃愊物所依，隆想不能至。欢悰生淡泊，至理契劳勚。治干非所云，洞然期此意。
退谷杂咏（清·袁守定）	贱子谢世纷，屏居依山麓。我生皆退期，因以退名谷。谷中化宇宽，欣然滋百族。紫芥恣朝瓮，绿萝充时服。抱朴转为光，飧和恒自足。群鸟弄载阳，吾气与之淑。景风吹兰林，几席自流馥。眷言协幽襟，罔知四运速。念兹历年所，悠哉得归宿。
