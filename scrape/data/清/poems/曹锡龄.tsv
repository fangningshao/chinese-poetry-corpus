乌啼曲为烈妇栋鄂氏作（清·曹锡龄）	乌啼夜半山石裂，白杨风紧愁云结。冰蚕凄断五十弦，一曲离鸾泪成血。女萝菟丝本相附，既不同衾当同穴。白骨长埋冬岭松，青山共对秋坟月。人生百年会有尽，弹指流光何飘瞥。惟有坚贞一片心，地老天荒终不灭。明诗习礼本高门，取义成仁自奇节。幽阡岁岁长苔花，不蚀生金三尺碣。
