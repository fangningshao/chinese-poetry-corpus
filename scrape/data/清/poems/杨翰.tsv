思范堂落成与永郡诸君宴集周迁安学博即席赋诗依韵答之（清·杨翰）　　七言律诗　押先韵	对酒谈兵动四筵，解牛早已目无全。乾坤牢落悲时事，山水幽深忆昔贤。五夜风霜曾草檄，三春花月好飞笺。于今越石雄心退，鞭影甘输祖逖先。
画眉关（清·杨翰）　　七言绝句　押支韵	旧梦飘零不可思，浮萍飞絮再生期。西风万里吹游子，愁听空山叫画眉。
自题画扇（清·杨翰）　　七言绝句　押歌韵	一椽草草结山阿，卧听飞泉洒薜萝。白石苍苔无客到，满林寒叶雨声多。
