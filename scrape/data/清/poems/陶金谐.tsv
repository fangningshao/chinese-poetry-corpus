通道途中（清·陶金谐）　　五言律诗　押青韵	曲折穿山翠，多从梦里经。新荷明宿露，疏柳带残星。野寺钟初散，渔家户尚扃。巘巘何敢惮，心折短长亭。
六月得顾立方书（清·陶金谐）　　五言律诗　押微韵	已办休官计，如今真是归。惟怜敬姜泪，不见老莱衣。兰砦愁听雨，松门空掩扉。月明华表鹤，尚绕白云飞。
舒生鹦自溆浦来谒诗以赠之并示书院诸生（清·陶金谐）　　七言律诗　押尤韵	巉岩山色束清流，拄笏曾为十载游。老去心仍思赵将，别来时复忆并州。柳塘柳树成阴未，桃谷桃花得气不。把酒对君谈往事，关河千里结离愁。
寄伯兄（清·陶金谐）　　七言律诗　押支韵	马磨文休已足悲，兼闻卧病叹仳离。愁多各值花开日，梦远平分月堕时。瘴地一官怜索莫，骥心千里暂栖迟。临淮壁垒须重振，莫道齐师鼓再衰。
自长沙至辰州江行绝句（清·陶金谐）　　七言绝句　押寒韵	八月潮平大泽宽，扁舟横渡静波澜。江空人在烟中语，天远山从画本看。
游桃源（清·陶金谐）　　押先韵	春水桃花色，秋山薜荔鲜。下与世人隔，偶为渔父传。借问司马家，何如祖龙年。柴桑清节在，高风孰可褰。寺外树丰碑，刻舟劳篆镌。安得挽溪流，尽洗徐凝篇。天风吹蘅芷，江日照潺湲。乘船各归去，回首心茫然。
再憩灵鹫庵（清·陶金谐）	下界烟初暝，上方钟未歇。野寺无经声，月色在林樾。少住便有情，悲愉缘爱结。三宿记枯桑，扶筇待明发。
