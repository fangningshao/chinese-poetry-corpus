秋晚访丁洽泉不值（清·顾桢）　　五言律诗　押文韵	病过重阳节，出门来访君。但逢篱外菊，独对远山云。之子几时返，城南又夕曛。何当同把臂，樽酒共论文。
秋日登潞河城楼（清·顾桢）　　五言律诗　押庚韵	秋雁又南去，旅人还北征。空山摧木叶，落日满江城。尘事纷如积，华年暗自惊。壮心殊耿耿，徒作不平鸣。
晚泊高邮寄丁洽泉（清·顾桢）　　五言律诗　押尤韵	三十六湖水，朝昏浸客愁。春云迷铁瓮，落日下瓜洲。渔火如星小，潮声入夜流。江南同此月，怜我泊孤舟。
雨中憩山家（清·顾桢）　　押屋韵	一路屐齿痕，烟气昏茅屋。隐隐水边村，离离露林麓。微闻犬吠声，幽花满空谷。
蓉湖夕泛（清·顾桢）	湖光览不尽，湖水汎空绿。苍苍生暮烟，萧条几家屋。明月照前岭，斜阳暝群木。人归古渡头，三五自相续。渔火隐深丛，明灭出修竹。言念避世人，悠然乐高躅。何当棹舟去，补被芦中宿。
