宿长流水（清·张世法）　　五言律诗　押东韵	长流流不断，砂碛马蹄穷。草入春犹没，山经雨亦童。求音无鸟到，问径罕人同。薄暮停车处，荒烟一缕中。
平凉旅夜漫成（清·张世法）　　七言律诗　押庚韵	最是秋天不肯明，萧萧白发已潜生。人间日岂回三舍，枕上愁将到六更。巀嶪崆峒谁访道，潺湲陇水旧闻声。自嗟身事俱迟暮，何复羁栖卧古城。
