潮音阁（清·王寿康）　　五言律诗　押齐韵	塔影倒穿水，杨枝柔卧堤。帆随云气化，天欲树头栖。烟景涵峰泖，涛声赛鼓鼙。不堪凭吊处，墨妙感留题。
题陶云汀中丞采石登楼图（清·王寿康）　　七言律诗　押尤韵	信有豪情压九州，携樽来上谪仙楼。摩天塔影云烟护，绕郭江声日夜流。虹影遥分千里月，蟾光静抱一湖秋。宾朋较似梁园盛，凭赛神仙聚十洲。
