题黄仲则集即效其礼（清·郭尚先）　　七言律诗　押歌韵	骆丞词笔未登科，长爪通眉憔悴多。《锦瑟》春心迷断梦，铜笳霁吹入悲歌。才难为用应缘傲，诗到能穷始不磨。几许宰言图作佛，圆成竟让病维摩。
拂水山庄（清·郭尚先）　　七言律诗　押侵韵	降表修成看陆沈，仍希姓字附东林。名山怅望《中州集》，歧路徘徊上堵吟。天火不容留宛委，佛镫可许忏威音。青青转羡章台柳，擘石研丹见素心。
容易（清·郭尚先）　　七言律诗　押东韵	容易愁人唱恼公，况兼红酒谢荷筒。连旬称病辞今雨，得句无题托古风。归燕依人如话别，宾鸿学汝共书空。平生最喜谈秋兴，领略年时已不同。
