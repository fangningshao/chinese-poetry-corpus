兰州（清·沈青崖）　　五言律诗　押庚韵	峻绝皋兰路，东冈势渐平。九边通玉垒，万里锁金城。山抱高低色，河流画夜声。雄图分百二，揽辔倍含情。
柔远亭二首（清·沈青崖）　　五言律诗　押阳韵	古塞通西域，岩城接大荒。一亭聊驻马，万里此离觞。风劲草痕白，山寒日影黄。征夫折鞭去，前路少垂杨。
赵北口（清·沈青崖）　　七言律诗　押东韵	浮鹢年年灞浐东，鼎湖龙去翠华空。罟师晒网斜阳外，牧竖牵牛浅水中。春晓苏堤杨柳月，秋深鉴曲蓼花风。重华若举横汾乐，鱼鸟亲人定不同。
向日葵（清·沈青崖）　　七言绝句　押阳韵	满院秋风敛嫩黄，扣槃扪烛望恩光。踆乌万里谁知汝，犹是西倾倚夕阳。
钱博士登俊赠西域地图（清·沈青崖）	客从军中来，遗我盈丈纸。展卷列丹青，大荒靡涯涘。嵯峨于阗山，蜿蟺伊丽水。轮台及阳关，如在掌上指。汉唐殊名称，回夷互迁徙。服畔靡有常，古来多战垒。白骨沉沙窝，金刀折涧底。寒暄异中华，幅员空万里。有壤不可耕，得民不可使。唐虞声教讫，西被流沙止。聚米虽良谋，形势何足恃。素壁张斯图，聊识大亥趾①。
南山松歌（清·沈青崖）	南山松，百里阴翳车师东，参天拔地如虬龙。合抱岂止数十围，拜爵已受千年封。其间最老之古树，或曾阅历汉唐平西戎。山椒据险筑营垒，牧夫樵采孙枝空。金戈铁马恣蹂躏，燎原不尽仍青葱。茯苓蟠其根，苍鼠游其丛。鳞甲裹层冰，柯条撼朔风。王师十万征西域，伊吾直走阳关通。中材相度构广厦，大材臃肿莫可攻。剥取霜皮厚三尺，花纹绣蚀胭脂红。宋斤鲁削成异彩，军城制作几筵供。下余木屑香且艳，清光乱沸霞光浓。更调乳酥入穹帐，臭味竟与团茶同。养荣益胃滋脏腑，服食常觉精神融。玉华金液任君饵，愿蹑鹿皮仇季之仙踪。
