登灵岩山（清·张襄）　　五言律诗　押虞韵	胜地甲三吴，风云想霸图。绮罗西子径，烟雨范公湖。故苑悲麋鹿，空林响鹧鸪。登临无限意，落日下平芜。
题看山读画楼（清·张襄）　　五言律诗　押先韵	一路风光引，登楼喜欲仙。青山人读画，翠竹客参禅。雨气奔颓壁，雷声吼怒泉。故乡何处是，遥指白云边。
丙戌春日侍太夫人邓尉探梅遍历铜坑香雪海诸胜太夫人命赋梅花用高青邱韵呈九首（清·张襄）　　七言律诗　押灰韵	探奇何必万峰台，茅屋疏篱处处栽。林外乱鸦冲雪去，山中孤鹤破烟来。新枝烂缦攒红蕊，古干杈丫点绿苔。竹处一枝看更好，横斜多傍夕阳开。
金缕曲  见《词综续编》（清·张襄）	一片云飞堕。乍持来、瑶笺烂漫，郇公五朵。湖海楼头高百尺，也赏绿窗吟课。惭愧杀、论班说左。多少英才门下士，更传灯、分与兰闺火。珠玉似，咳和唾。愁人今向愁城坐。悔髫龄、涂鸦几字，外间流播。冰雪聪明天付与，未免言之太过。况齿及蛾江血涴。父榇未归儿远适，问孤孀、母子依谁可。将伯告，倘予和。
