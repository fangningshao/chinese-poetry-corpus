过开山庙（清·允礽）　　五言律诗　押灰韵	东去指徂徕，巡行亦壮哉。人从千嶂度，路想五丁开。云气连秦观，烟光接汉台。春阴岚翠润，溪转径迂回。
黄河（清·允礽）　　五言律诗　押元韵	黄河天下险，万古亘乾坤。不睹灵涛壮，安知禹力尊。水雷无定响，江海欲全吞。此际乘槎稳，安澜荷圣恩。
陪驾幸五台（清·允礽）　　七言律诗　押先韵	凤刹虹幡碧落悬，盘空磴道白云穿。上方恍在诸天外，积雪疑从太始前。山号清凉澄法界，地开功德引飞泉。曼陀花雨纷纷落，总为君王种福田。
恭侍圣驾阅视河堤（清·允礽）　　七言律诗　押齐韵	河干芳草正萋萋，辇路逶迤接大堤。新绿渐添杨柳岸，春烟多在杏花蹊。行宫日近千官集，平野云连万幕齐。淮浦昔闻忧水国，祇今瑞麦满平畦。
菩萨顶雪月（清·允礽）　　七言律诗　押真韵	山川皎洁一时匀，始信空王道力真。蓬海三千皆种玉，绛楼十二不飞尘。侵衣夜色浑疑昼，绕座寒光未觉春。总为圣神徵瑞应，万年有道福骈臻。
瞻仰盛京宫阙念祖宗创业艰难恭赋（清·允礽）　　五言排律　押东韵	祇命趋辽海，崔巍仰旧宫。庄严天气肃，盘踞地图雄。念昔开王业，乘时奏武功。师征方自葛，城淢又迁丰。一剑风尘际，三陲指顾中。神威宣率土，求莫协苍穹。式廓弥增壮，维垣遂克崇。八门连阃域，双阙拄高空。曳佩千官入，输琛百国同。兵农旋定制，礼乐渐移风。爰及纯熙介，逾看景历融。中原欣定鼎，故里抱遗弓。陶复追家室，舂陵望郁葱。星辰咸拱北，王气本从东。幸是余休渥，还令后裔蒙。圣慈垂闿泽，敕遣谕微躬。远历关山峻，来亲祀典隆。丕基劳栉沐，奕叶荷帡幪。松槚灵祇护，枌榆社饮通。有怀长不寐，明发惕渊衷。
