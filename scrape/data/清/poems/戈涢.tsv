阻雨宝田家（清·戈涢）　　五言律诗　押灰韵	相对话淫潦，愁阴何日开。惊闻茶鼎沸，又道雨声来。屋避床床漏，阶封步步苔。农家方望岁，妇子倍增哀。
题丹崖老人画册（清·戈涢）	悬崖大石危欲裂，卧涧虬枝怒欲折。展卷大叫诧奇绝，先生使笔笔屈铁。却下前溪势渐平，蒙茸芳草被堤生。有人负手逍遥立，上有黄鹂深树鸣。
眼镜分韵得可字（清·戈涢）　　押哿韵	少年观书如观火，偏傍点画推细琐。年老双目渐昏眊，睻目空花飞朵朵。临池未写意已疲，展卷欲诵眉先锁。叆叇何物乃尔神，能使精力还故我。两片轻冰彻底明，满轮蟾影凌虚堕。鲁鱼豕亥辨毫釐，大似燃犀走轻舸。朝朝铅椠那辞劳，夜夜校仇犹自果。我笑杜陵对佳节，看花常愁雾中坐。又笑东坡观细字，向龙乞水计何左。至宝无由持赠之，若令一见应许可。
扑满分韵得复字（清·戈涢）　　押屋韵	空其中，硕其腹，以瓦为之代箧椟。上开狭孔容一钱，鬻向儿曹作私蓄。入窍虽易出窍难，抱持把玩从翻覆。不劳费扃钥，不须防厮仆。但嗟器易盈，满便遭敲扑。锵然一掷落纷纷，青蚨遍地如撒菽。黄童快意白叟笑，终岁积来不盈掬。金穴底深深，铜山高矗矗。既足遗子孙，兼之瞻亲族。戋戋能几何，曾不给饘粥。小儿作计良足嗤，壮夫谋生虑宜熟。我曾四方事奔走，蝇头也共人逐逐。囊漏宁余润笔资，舌耕讵有逢年福。当时误信太白言，千金散尽还来复。人生由命匪由他，韩子至论今方服。枉羡金满籯，空买愁千斛。宁甘壁立贫，不效穷途哭。万卷从来敌百城，且收残编充败簏。
井陉道中山色甚佳前游未之奇也（清·戈涢）	昔畏井陉道，乱石如猛虎。今爱井陉山，遥峰如静女。前岁与今岁，所历非有殊。今乃下心意，昔但忧驰驱。譬如读异书，聱牙初不免。既深遂忘疲，文奥义自显。紫翠非一状，烟峦逾千重。延绵不可极，转转相为容。是岁秋雨足，宿麦有万亩。环山一剪齐，绿若春初韭。既以增妩媚，弥用清心神。又如画功妙，设色多于皴。翻恨迫长途，不得恣幽讨。何当万峰巅，一览群山小。同行无朋侣，谁与赏此奇。顾笑语僮仆，顽石亦解颐。
