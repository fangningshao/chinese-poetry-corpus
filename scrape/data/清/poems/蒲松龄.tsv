九日望日怀张历友（清·蒲松龄）　　七言律诗　押灰韵	临风惆怅一登台，台下黄花次第开。名士由来能痛饮，世人元不解怜才。蕉窗酒醒闻疏雨，石径云深长绿苔。摇落寒山秋树冷，啼乌犹带月明来。
青石关（清·蒲松龄）	身在瓮盎中，仰看飞鸟度。南山北山云，千株万株树。但见山中人，不见山中路。樵者指以柯，扪萝自兹去。句曲上层霄，马蹄无稳步。忽然闻犬吠，烟火数家聚。挽辔眺来处。茫茫积翠雾。
渡河（清·蒲松龄）　　押养韵	归途过黄河，一叶大如掌。飕飗西南风，饱帆荡双桨。船小堕帆侧，高低任俛仰。舟如瓢水盈，闪闪浮瓮盎。激水雪崩腾，珠花迸衣上。驶急穿横流，汹汹作怒响。回首过来处，低云接沆漭。
浣溪沙（清·蒲松龄）	旧向长堤缆画桡，秋来秋色倍萧萧，空垂烟雨拂横桥。斜倚西风无限恨，懒将憔悴舞纤腰，离思别绪一条条。
