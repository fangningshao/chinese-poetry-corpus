冒雪买舟归里（清·黄慎）　　五言律诗　押先韵	建春门外望，又唤木兰船。担带城中雪，帆寒江上烟。耻为弹铗客，安得买山钱。可叹东流水，茫茫似去年。
送瑞金杨季重（清·黄慎）　　七言律诗　押庚韵	送君此去五羊城，看到梅花岁又更。芳草赵陀台上色，鹧鸪韩愈庙前声。味知马甲无多美，瘴避桄榔忆远征。执手东南歧路异，海天风雨独关情。
题画（清·黄慎）　　七言绝句　押先韵	篮内河鱼换酒钱，芦花被里醉孤眠。每逢风雨不归去，红蓼滩头泊钓船。
