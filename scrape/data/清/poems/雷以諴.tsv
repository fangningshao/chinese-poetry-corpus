渡扬子江和黄树斋少司寇原韵（清·雷以諴）　　七言律诗　押删韵	一镜波涵两点山，几番新涨浣孱颜。人行短笛渔歌里，春在垂杨暮霭间。落日犹怜飞鸟倦，疏钟惟报老僧间。南风傥得催归棹，第一泉甘饱酌还。
重经山海关寄黄树斋同年（清·雷以諴）　　七言律诗　押先韵	逐队輶轩瞬十年，使车重度意怆然。楼头风景怀骚客，海内才名己谪仙。拓我胸襟歌楚调，思君面目梦庐巅。从今莫问嚣尘事，好趁间情学乐天。
四月望日宿泐巴泉，雨雪，次日早行，晴霁（清·雷以諴）　　七言律诗　押寒韵	首夏东归去路宽，泐巴行馆客衣单。侵晨忽把羊裘换，蚱夜犹怜兔魄寒。雨歇风清云渐散，雪消砂硬土全干。四时一月都经过，好作炎凉世态看。
留别镇西厅许清贵司马（清·雷以諴）　　七言律诗　押尤韵	果否西疆此扼喉，东旋策骑偶停休。放衙吏役闲于鹤，待食兵民瘦似鸠。报国有心时转逆，辞官无计老还留。归来万里君恩重，却笑书生亦白头。
