尤文简公遂初堂（清·邹乾枢）　　七言律诗　押阳韵	荒基断础足凄凉，道是先生旧讲堂。早向东林推入室，晚于南宋号灵光。一生著述源何远，四世丝纶泽更长。我亦斋心探道脉，每从祠下肃冠裳。
阖闾城（清·邹乾枢）　　七言律诗　押灰韵	茂苑吴宫已劫灰，湖干雉堞满蒿莱。一抔土在留遗筑，三让风微出霸才。隐隐波涛豗震泽，踆踆麋鹿走荒台。坞中剩有桃千树，每到春风次第开。
