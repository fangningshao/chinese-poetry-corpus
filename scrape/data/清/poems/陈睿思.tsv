赠张永夫（清·陈睿思）	卢仝家贫无长物，一婢一奴屋数间。先生之贫异于是，破灶颓堕寒无烟。途穷厌见俗眼白，饿死不食嗟来食。骄儿不袜脚冻皴，老妻无食面黧黑。一间茅屋四壁空，雨淋日炙号长风。蟏蛸入户苍鼠立，夜寒僵卧牛衣中。屯蹶否塞贫且病，忧思感愤明其衷。险语突兀泣神鬼，奇气磊落撑苍穹。豪家婢仆何昌丰，睢盱俳笑老秃翁。白日晦昧吾道穷，此辈何足填心胸。喘月之牛负涂豕，纷纷轻薄应如此。君不见季次原宪留清名，斯人今日常不死①。
阅三朝要典（清·陈睿思）	明熹宗时朋党盛，君子小人互争竞。小人道长君子消，宦官乘时盗国柄。委鬼茄花互连结，睗睒跳踉意气横。朝拜假父夕拜官，山鬼昼出白日暝。顾命元臣愤不平，群贤交章以死诤。宫中府中羽翼成，涕泣青蒲血空迸。深居九关啄天下，收缚清流纳诸阱。狂澜已将砥柱摧，疾风那怕秋草劲。红丸梃击连移宫，三案手翻乱廷平去。公然撰刻示天下，正者曰邪邪曰正。吁嗟朝士蒙恶声，杨左诸臣一网尽。转瞬烈帝登明堂，黑白分明是非定。小人束手空怨嗟，君子弹冠更相庆。所怜奸慝暂退藏，天下纷纷终不靖。譬如痈疽生腹心，毒气烁体亡身命。药石虽能溃腐肉，瞑眩不救膏肓病。我思其殃谁所致，终之者魏始者郑。谋危太子心计深，挟狡矜凶口语佞。光宗即位不永年，太平天子生难更。后来邦国日殄瘁，蛾贼纵横遍枭獍。《要典》虽焚事已迟，庙堂空见忧心怲。九州龙战血玄黄，其先履霜阴始凝。后世人君其戒之，莫使女子奄人与国政①！
观丁将军故剑（清·陈睿思）	丁公小永孙子棻，崎嵚厉落非庸人。兴酣对客拔剑舞，飞电睒睒风轩轩。坐客观者喜且愕，丁生材武超人群。生云小子何足算，公等未见先将军。将军自少性敢决，翘关负来空千钧。生平武事略可数，钩戟剑槊刀枪弴。就中剑舞尤第一，上马下马皆如神。白猿遁逃不敢进，青龙仿佛缠其身。余闻自恨生已晚，不得身与将军亲。将军更有遗事否，余为倾耳君具陈。生云昔时有草窃，啸聚海岛如云屯。醢人之骨食人肉，元戎束手徒逡巡。吾祖仗剑往杀贼，髑髅带血枭辕门。贼中岂少强健者，直前捕斩犹孤㹠。后来贼平受上赏，皆由一剑成功勋。只今吾祖已没世，英风猛气犹生存。此剑时时吐光怪，匣里龙啸清宵闻。同人拔鞘决眼觑，殷红战血痕疑新。昔闻陇西世受射，将军之后应生君。君今好文不好武，性嗜奇古师皇坟。自言今者特偶耳，儿戏恐使他人嗔。劝君只合绳祖武，毋徒健笔扛龙文。古来武人画麟阁，文士老死荒江滨。君不见贱子学书不学剑，途穷恸哭空酸辛①。
