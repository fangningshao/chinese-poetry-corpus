湘口（清·乔莱）　　七言律诗　押文韵	雁叫猿啼不可闻，零陵风雨正纷纷。三岩明灭潇湘合，二水潆洄楚粤分。纵目好看灵岳树，落帆犹带隐山云。探幽更向愚溪去，野性偏宜鸥鹭群。
确山道中（清·乔莱）　　押麌韵	中州天下腹，厥田异斥卤。如何南汝间，千里馀旷土。道询九十翁，涕出语未吐。流寇昔煽乱，中原竞鼙鼓。杀戮兼流亡，千百存三五。村落略有人，城市屋可数。荒山相经亘，白日仗弓弩。余谓殊不然，汝等逢圣主。赐租吏发粟，修文已偃武。牛种亦易致，旱涝非所苦。休养四十年，胡不治场圃？老翁泪纵横，斯理公未睹。户少徭益繁，民贫吏如虎。居者不可留，缺者讵可补。如欲起疮痍，嗷嗷望卓鲁。闻言三叹息，谁其任州府？
过高邮（清·乔莱）　　押祃韵	万里渡潇湘，洞庭一苇驾。不图返故乡，苍茫与之亚。崩奔万雷鸣，漭沆一川泻。浩浩无陵谷，汤汤兼冬夏。孩稚饱虺蛇，鹅鸭栖桑柘。舴艋妇子巢，场圃鱼龙舍。买薪须论斤，卖儿不计价。古人贵防川，蚁穴严一罅。如何村落间，众流汇其下？耕凿计已休，畚锸役未罢。死者长已矣，壮者不得暇。哀哉此苍生，谁将奇祸嫁？
过应山县吊杨忠烈公（清·乔莱）	呜呼！有明神宗之季国卼臲，光宗继之更短折。维时先生官给事，顾命乃与大臣列。防微肩巨定大计，选侍移宫一朝决。再起中丞赴双阙，大柄已被阉人窃。干儿义孙满庙廊，二十四罪愤所切。赤县争高宦者祠，彤庭遍染中丞血。讵有婪赃杨大洪，舍人宁死心如铁。或言汉之厨顾洁其名，唐之牛李营其穴。宋之洛蜀明东林，党祸纷纷蹈覆辙。封疆已被门户误，遂讥先生太激烈。我谓此言殊不然，藉口保身附明哲。假使当年稍媕婀，张禹孔光更何别？君子岂能误国家，目为党人正气绝。呜呼！正气绝，国乃灭。
下滩（清·乔莱）　　押庚韵	湘南三月湘水生，驰波跳沫空江鸣。𥓂砑乱石亘江面，险如瞿塘滟滪谁能撄？我闻就下水之性，岂乐与石相排争。清流何为辄暴怒，鼎沸势欲苍厓倾。其如滩石太险巇，横排曲扼真难平。笆竿之船薄如纸，左旋右折中流行。柁师自许识趋避，到此亦觉心魂惊。十里五里在俄顷，回头不见丹峰横。一滩才过一滩至，到耳总作奔雷声。纵然赋命果穷薄，毋乃太视波澜轻。
