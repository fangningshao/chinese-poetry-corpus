和夫子贷米诗（清·邵笠）　　五言律诗　押萧韵	莫以贫为病，吾侪本寂寥。瓶罍虽久罄，意气不全消。张子仍存舌，陶公肯折腰。有邻难贷米，相对慰清宵。
菩萨蛮（清·邵笠）	乱莺啼破流苏梦。樱桃露湿花梢重。小婢促梳头。开奁满镜愁。画眉人不在。蹙损双螺黛。淡日上红纱。轻蝉鬓影斜。
虞美人（清·邵笠）	金铃密缀桐龙凤。粉淡檀痕重。半遮团扇眼波斜。多恐养娘偷检、守宫砂。翠眉一霎愁峰锁。挼碎芙蓉朵。问伊底事忽娇嗔。道是采花掠乱、鬓梢云。
步蟾宫 中秋（清·邵笠）	风尖云嫩山容瘦。数飞鸟、鸦前鹊后。夜阑带醉听箫声，恍瞥见、谁家红袖。蟾钩穿过疏林骤。桂子落、满山金镂。桥边错认玉人来，惹裙带、暗香偷嗅。
凤凰台上忆吹箫 秋夜怀姊（清·邵笠）	桂院香残，松窗月冷，孤鸿呖乱楼头。见梧桐摇落，叶叶惊秋。几阵轻风暗度，窗儿外、细戛帘钩。听砧声，随风断续，惹起闲愁。悠悠。玉人别后，又三秋去也，谁与绸缪。对孤灯兀坐，冷落香篝。画阁深沉独自，镇日里、挨尽清幽。无聊赖，且凭绿绮，一曲凉州。
