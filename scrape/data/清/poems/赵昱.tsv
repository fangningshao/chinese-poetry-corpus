九日过白云山房有感（清·赵昱）　　五言律诗　押阳韵	风流耆旧远，尽日掩秋堂。野水落寒石，乱山低夕阳。白云从过眼，黄菊又初霜。空有琴书在，尘封已半床。
和樊榭雨中移居之作（清·赵昱）　　七言律诗　押齐韵	城阴连舍背蔬畦，萧散如君复可栖。注史名亭供岁月，卜邻依水择东西。床床避漏明灯在，叶叶披风瘦竹低。小市桥声门巷转，凉秋径访客同携。
答谢山京师寄柬并及穆堂先生李公惓惓于予之意速余北行谢未能也（清·赵昱）　　七言律诗　押支韵	寒卧虚楞霜日移，怜渠穴纸冻蝇痴。疏芜华发存公道，悠邈良朋辱远辞。献玉辄伤和氏足，生金难凿贾逵碑。一从尘事轻抛得，好践梅花雪后期。
明郑贵妃金书观音普门品经（清·赵昱）　　七言绝句　押真韵	坏色鸾纹几劫尘，当年宫事谩题论。承恩特请饥民绘，天子呼来善女人。
半月泉（清·赵昱）　　押漾韵	明月隔幽岩，落水似弦上。更凿经好事，劈规作新样。虾蟆恒见食，兔魄未全望。俛瞩潭影亏，檐云空蔽障。判划古菱花，偃形类交韔。得闲经竹院，小憩获微尚。讨旧溯曩昔，灵号咸和创。名迹宁寡和，寺壁记慈相。
