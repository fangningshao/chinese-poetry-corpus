自鄂还湘次韵答申夫方伯（清·曾国荃）　　七言律诗　押歌韵	未步金銮上谏坡，曾看哭楚起沈疴。言归此日江之永，但愿来年海不波。鱼美武昌春意薄，雁回衡岳别情多。枣梨姜芥谁相赠，且向涟溪问钓蓑。
题管敬伯读雪山房图（清·曾国荃）　　押马韵	悬车方息影，朅来游洛下。俊才接翩翾，故交盖云寡。管君绳祖武，无忝名世者。哲弟陆士龙，契我同一冶。芝兰堪竞爽，相期迈高雅。踔跞文翰场，嗜古搜片瓦。每蓄匡时略，驰驱逐戎马。披览读雪图，韵事尤挥洒。述旧潘安仁，寻幽孟东野。夙哦《韫山集》，元音鸣九夏。遗宅剩京华，往迹留骚社。画册毁兵燹，枨触谈镫灺。迁流数十年，硬黄幸重写。深云翳树根，清湍激春泻。蘧庐念民物，抗怀追董贾。蕴真惬所遇，自得何外假。敲诗剪银烛，看剑引琼斝。狂澜际砥平，共祝承大嘏。
