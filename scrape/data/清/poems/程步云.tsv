送张玉生南旋兼怀香岩（清·程步云）　　五言律诗　押文韵	兵甲满天下，穷酸两广文。云霞才结契，风雨又离群。流水杳然去，秋声不可闻。寒镫孤馆里，把盏一思君。
偕何叔琳孝廉陈生边城晚眺（清·程步云）　　五言律诗　押阳韵	新州古岩邑，萧索亦堪伤。山气压城黑，朔风吹客凉。重关严锁钥，小市散牛羊。各有登临兴，征人祇望乡。
渡黄河（清·程步云）　　七言律诗　押歌韵	唱罢阴山《敕勒歌》，天风漭漭渡黄河。一条襟带横沙漠，万里昆仑卷白波。难挽狂澜南徒去，长流战血古来多。茫茫禹迹何时复，故道淤泥秀麦禾。
