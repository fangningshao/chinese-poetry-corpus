瀛社雅集即事（得兄字）（清·林馨兰）　　七言律诗　押庚韵	每思和盛共鸣声，今日词坛幸告成。同志勉为一分子，修盟敦叙十年兄。卢前王后期无忝，骥尾龙头记得清①。此后风骚能继振，论功应首谢宣城。
高渐离击筑（清·林馨兰）　　七言律诗　押寒韵	风雨潇潇易水寒，筑声高彻碧云端。丝哀泣饮将军血，瓦裂情①悲太子丹。悽怆馀音齐变徵，荒凉怒发尽冲冠。回头一望虹围影，始信天心骤夺难。
壬子1912四十三初度杂感（清·林馨兰）　　七言律诗　押尤韵	放眼时登百尺楼，不须作客也悲秋。纷纭蛇豕强邻迫，破碎山河故国愁。龙尾行藏殊落落，蛾眉谣诼付悠悠。年来悟得蒙庄谛，呼我何妨任马牛。
清明感兴（清·林馨兰）　　七言律诗　押萧韵	身似浮萍逐水飘，故园回首辄魂销。忽逢佳节增惆怅，赖有童蒙伴寂寥。忍见桥头沽酒幔，怕闻市上卖饧箫。重来崔护偏多感，门巷依然人面遥。
褒菊（限寒韵）（清·林馨兰）　　七言绝句　押寒韵	高洁群芳比节难，独留傲骨耐霜寒。他时我若①修花史，一字荣加华衮看。
恭读戊申1908诏敕（清·林馨兰）	天皇神武驾欧亚，战胜之馀不满假。始仗大义振六师，继以平和服天下。时维十月岁戊申，大诏煌煌勖臣邻。不弃遐方于域外，丹凤衔来鲲海滨。草莽微臣泽明旨，情殷爱戴不能已。祸胎端自安乐萌，防微杜渐原应尔。当年强俄据满时，劳师靡费几不支。仗祖宗灵克奏捷，回首兵机危乎危。迄今难入太平世，痛定思痛宜早计。庶政更张数大端，一体臣民守勿替。大哉王言炳日星，不数典谟与鼎铭。即此勤俭治生产，大道早已合圣经。匹夫兴亡与有责，分寸光阴皆宜惜。廿纪风潮遍地生，漫说干戈化玉帛。吾皇正有鉴于斯，先几烛照明训垂。安不忘危满不溢，允植万年有道之隆基。
重九即事（清·林馨兰）	登临不觉夕阳斜，落帽风高忆孟嘉。半世蹉跎成白首，频年憔悴瘦黄花。无人送酒情偏淡，有意题糕手屡叉。盼望盈盈秋水隔，瀼瀼冷露湿蒹葭。负郭从无峰可登，聊凭高处望觚棱。园林摇落惊萧瑟，笳鼓传喧感废兴。对菊自怜情雅淡，把萸不觉兴飞腾。雁鸿逐队衔芦去，羡尔知几远避矰。
