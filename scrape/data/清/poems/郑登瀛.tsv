春寒（清·郑登瀛）　　五言律诗　押寒韵	料峭东风冷，吟朋聚一团。鸟啼杨柳外，花放笔毫端。杯里春长在，炉头火不残。浅斟更低唱，风味莫同看。
哭刘梅溪茂才绝句二十八首（清·郑登瀛）　　七言绝句　押元韵	飞鸿渺渺剩泥痕，忠厚如君古道存。修德为何偏减算，不平何处叩天阍。
送文枢先生回国（清·郑登瀛）	沧海横流到处狂，栽培桃李自春风。还乡不化身为鹤，踏雪难寻爪印鸿。浮世人原多聚散，文筵吟罢倏西东。呈诗敢比河梁别，惆怅苔岑有异同。故人说项闻名久①，名士休云北鲫鱼。愿见忽惊过半世，重论应胜读奇书。亭传点易真能继，谷隐谈玄愧不如。知有遗民伤故国，神州鼎沸十年馀。管宁皂帽隐辽东，鹭屿鸡津一苇航。春去飞花感茵溷，人分异地比参商。我怀旧雨逢今雨，君认他乡作故乡。归去亲朋如借问，谈瀛休怪话偏长。
