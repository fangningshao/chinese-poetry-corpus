即事赠李梧生（清·叶燕）	黄云横天海气裂，芭蕉叶堕芙蓉折。平林血染猩猩色，一夜西风飞红雪。更残烛尽漏声咽，霜气扑镫焰转碧。训狐啸檐魑魅泣，野魈彳亍窥窗隙。走投玉川邀长吉，茗碗放教倒三百，恰唱雄鸡天下白。
二砚窝歌（清·叶燕）	荥阳老死埋双砚，蚀尽土花色不变。讲堂卜筑忽吐奇，珍重题名世争羡。渊源近溯幻江村，三绝风流承一线。平生结邻万石君，虢州割得东坑片。当年西署供酸磨，风霜驱作云霞缦。后来一麾天南陲，犹胜司户台州窜。簿书无事鞭朴间，千兔饱霜逐飞电。归携石叟伴征桡，卧看烟岚出晴案。可怜词场竟疏阔，百年远受祝融谴。灵物终须鬼神护，留作云仍香一瓣。萧条异代复异族，什袭堂中同纪甗。何况骨肉一气通，余烬拾来归箧衍。摩挲作歌志终始，改辟新规还旧观。润沾亭畔半生泽，光映阁中二老面。自是伯孙述祖德，岂比彦猷招客玩。我尝落帆造其窝，俯仰拂拭发长叹。人生学业相砥磨，正在接续凄凉见。草生书带昔葳蕤，云起墨池今华绚。荥阳遥矣高州迩，二砚窝中一以贯。
章鹾尹秋濠出示怀弟诗自伤憔悴以敝乡荒陋比之东坡儋耳岂所谓诗必穷而后工乎然诗工矣敝乡之冤嘻其甚也因戏拈此赠之（清·叶燕）	我乡枕山海，物产非一族。其民事耕耘，鸡豚亦家蓄。以故莅兹土，往往餍口腹。使君江南来，牛女纪同宿。纵少异语言，宁忧隔嗜欲。胡为怀惠连，俨似堕荒服。当年两苏公，万里遭斥逐。蜜蝍朝畏餐，鸺鹠夜闻哭。此乡岂云然，诙嘲太脱俗。从来名士瘦，有竹可无肉。不然钱神悭，终朝煮茗粥。先生自清癯，何可罪邦域。诗人好言穷，土风宜实录。佳句定流传，敝邑受诟辱。为君参转语，官瘠民乃沃。
上长溪岭（清·叶燕）　　押先韵	磴道盘空上，如螺作髻旋。峰残去年雪，客试早春天。怪鸟深蹲篝，寒梅远见烟。勿嫌太孤寂，琴筑落层巅。
古意（清·叶燕）　　押养韵	秋风飒然来，高阁枕遥想。美人在何许，颜色难仿像。揽衣起徘徊，虫声杂松响。栖禽静不翻，残月寒初上。坏壁挂枯桐，不为无人赏。
