扫舍（清·李光庭）　　五言律诗　押鱼韵	莫谓儒官陋，常将敝帚储。庐为吾所爱，尘与岁俱除。香穗衣篝簇，梅花纸帐舒。纱笼重检点，珍护数行书。
辞岁（清·李光庭）　　五言律诗　押支韵	终岁供消遣，今宵忍更辞。须知将去候，即是欲来时。熰喜松明快，催嫌爆竹迟。何如陈酒脯，酬我一年诗。
贺年（清·李光庭）　　五言律诗　押庚韵	不作增年慨，翻如晋秩荣。瓣香谁独款，片纸亦人情。冷淡空投刺，生疏悄问名。放翁偏贺号，剥啄是新声。
谒于清端公祠（清·李光庭）　　七言律诗　押侵韵	清端庙貌尚如新，视昔犹今我愧今。敢谓头衔能附尾，便持手版亦甘心。论功竟待三年考，酬德还期百世歆。此日坡仙堪把臂，流风遗泽总棠阴。
和沈槐卿（衍庆）之官留别原韵（清·李光庭）　　七言律诗　押先韵	青云得路及华年，好结风尘物色缘。作吏谁真能免俗，此行何必异登仙。但留政迹凭人说，胜有辞章与世传。舆论分明史笔在，循良文学不同编。
乡味（清·李光庭）　　七言律诗　押蒸韵	雪泥鸿爪又林亭，乡味乡情两不胜。春到人间苏草木，老知时务谅亲朋。视余如客聊凭尔，谓我因人却未曾。柳下襟期师百世，何尝风骨损崚嶒。
