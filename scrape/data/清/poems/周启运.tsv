香溪（清·周启运）　　五言律诗　押麻韵	闻说香溪水，神仙旧有家。岸低风簇浪，滩浅石笼沙。入盏浑疑酒，当垆可试茶。昭君已北嫁，空自衬朝霞。
岳州（清·周启运）　　七言律诗　押灰韵	九派长江浩荡来，巴州古号小蓬莱。台能铸鼎千年在，楼为临湖四面开。旧井潮寒空忆柳，仙山水冽尚呼梅。不知家住湘西客，日过湘君醉几回。
清明改舟由鹗城卞河晋发沙阳（清·周启运）　　七言绝句　押萧韵	鄂渚轻寒迄未消，柁牙移处趁归潮。桃花有意随帆影，流出东风第一桥。
汉阳舟次读张南山大令听松庐诗集题此奉赠（清·周启运）	我舟发襄阳，适逢蜀西客。为谭船山诗，卓荦多奇格。昨过汉江署，又遇诗中伯。一见心已倾，盛名久赫赫。君家诗有源，曲江体堪式。二公实继声，粤蜀气不隔。肯念苔岑缘，贻我松庐册。盥露出琅编，一读一寻绎。古调能独弹，灵境皆新辟。精如丽水金，润如蓝田璧。清如霜鹤音，健如云鹏融。大声发水上，蛟龙丧魂魄。读罢烛花残，不知东方白。齿余兰芬多，眼觉沧溟窄。以兹集众誉，实得非幸获。近今作家众，人人据吟席。四离或不闻，六迷良未释。华丽涉虚浮，高澹邻迂僻。岂知思无邪，一言蔽三百。老杜忠爱心，即此温厚泽。君才不可量，君行固无慝。笃实有光辉，允承千年脉。具此玉堂器，宜通金闺籍。如何佛已成，转同仙偶谪。赤壁鹤曳轮，黄州凫飞舄。梦得自多才，韩愈非可惜。天教政学兼，咏歌通保赤。人生不朽三，德言功并饬。宓琴有遗音，言弦岂小术。所望大雅材，风流追古昔。
