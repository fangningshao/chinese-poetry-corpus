夏日偶成（清·钱福胙）　　七言律诗　押鱼韵	百年老树对深庐，绿意方浓画不如。檐鸽有声将哺候，林蝉无力试鸣初。日长差喜添儿课，性懒生憎答客书。一枕故园清梦熟，起来斜照满庭除。
水车（清·钱福胙）　　七言律诗　押尤韵	携来龙骨事西畴，蓄溉兼宜制特优。漉漉蟠旋同转轴，声声雅轧等鸣辀。回头忽盎千陂水，著脚如乘万里流。雨我功成秋色晚，却连荦确枕沙洲。
滠口题壁（清·钱福胙）　　七言律诗　押庚韵	策蹇重循使驿程，薄寒天气怯吟情。行来大似蹋牛迹，卧后那堪闻雁声。酒罢深杯非澹泊，镫留暗蕊不分明。愁人一夜浑无寐，赢得霜髭三两茎。
秋柳（清·钱福胙）　　七言绝句　押先韵	岁岁红亭送别筵，千条齐映碧云天。曲江今日重回首，只有寒鸦与暮蝉。
宝镜词（清·钱福胙）	尘封宝镜光辉歇，一片浮云滓明月。细调铅汞试重揩，轻痕转眼随风没。朝来启视无纤瑕，当窗照见颜如花。祇怜艳质易衰朽，青铜伴影辜韶华。吁嗟乎，青铜拂拭光仍在，韶华一去时难再。
十二月廿四日立春有怀渔庄漆林两兄京师（清·钱福胙）	昨夜东风生绮陌，朝来采燕簪轻帻。人间可乐又逢春，日下还怜未归客。青旗繁会阗燕郊，黄罗蹀躞翻云翘。夕阳鞍马忽四散，寒镫相对风萧萧。忆昔杨盘会食时，堂中白玉传青丝。三年两地萦梦寐，一尊千里同愁思。折梅远寄何人将，仰天但见群鸿翔。人生安得如汝乐，飞鸣到处皆成行。
