同余慈柏徐秋雪汤点山游韬光（清·奚冈）　　五言律诗　押侵韵	老衲石林迹，诗禅直到今。乱泉双涧落，修竹四山阴。出世消尘劫，频过长道心。同侪多胜概，吾独怅幽襟。
湖上晚归（清·奚冈）　　五言律诗　押寒韵	晚来湖上景，浑似雨中看。云气沈山黑，烟痕带水宽。磬清知寺近，镫远到城难。荡漾凭舟子，孤吟吾自安。
陈春渠先生过冬花庵话旧（清·奚冈）　　七言律诗　押支韵	载酒红桥赋柳枝，廿年回首不堪思。图书已散江淹宅，荷芰应荒山简池。往事孤云无定迹，旧交寒竹有真姿。知君老去情多感，不敢临风诵此诗。
游宝石山（清·奚冈）	我登宝石山，山瘦削寒碧。巍然窣堵坡，天半卓孤立。回飙荡空林，霜叶鸣策策。侧步怯危梯，逼面起苍石。赏奇心固幽，造极境忽辟。属目送飞鸿，烟江一痕隔。冉冉空中云，转瞬已无迹。浮生正如斯，胡为苦行役。不若来山中，优游惬所适。醉卧苍松根，不知烟磬夕。
