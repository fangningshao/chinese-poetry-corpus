登胜棋楼（清·张联桂）　　七言律诗　押尤韵	蚁聚蜂屯十二秋，谁知重上胜棋楼。已随浮世沧桑换，惟见长江日夜流。一局楸枰空得失，六朝烟景足句留。英雄不及卢家妇，依旧湖名唤莫愁。
晚眺（清·张联桂）　　七言律诗　押虞韵	极目群峰列画图，落花风里立平芜。鸭头春水迷高下，鸦背斜阳倏有无。乡思已随云影远，客情犹共月轮孤。万家镫火关忧乐，兴尽归来马识途。
过虎牙滩（清·张联桂）　　押纸韵	连山如门忽对峙，一滩前横石齿齿。声振林木惊春雷，势杂风雨奔江水。洪涛吸呿吞孤舟，虎牙森锯毋乃似。巉岩穿凿铁练垂，篙师攒挽争上驶。东风比虎更颠狂，布帆高张疾于矢。我启篷窗窥峭壁，摩天苍翠尺有咫。回头左顾仙人桥，十二峰背环江涘。乘风破浪须臾间，张牙舞爪胡为尔。苛政之猛殊未闻，危滩之险已如此。嗟尔西行入蜀船，黄牛白狗从兹始。
