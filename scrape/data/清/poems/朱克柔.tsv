麻城卧疾（清·朱克柔）　　五言律诗　押微韵	一病方知客，思家意陡归。昏明每计杪，潦燠自斟衣。倚枕梦痕碎，侵人药影肥。数行游子泪，未敢寄庭闱。
上黄冈胡稚香先生（清·朱克柔）	冬山奇翠剥不落，再拜今见胡先生。天下承平杰士老，鹰雕翻多乡里名。兄亡弟废分产渰，八口并合一而三。有母有母耄更甘，入门一笑风澈骭。万金委托常在腕，袖中萧萧卖田判。咸同上下嬉天狼，出没黄麻百战场。先生时作绿鬓郎，落日横殳每跳踉。欲走从军亲在堂，矧今慈竹严高霜。酒酣纵谈胡益阳，中兴大业网挈纲。呜呼皇天哀民命，三十鳏鱼自贞劲。行年半百未为衰，益阳中丞傥见之。
