秋胡行（清·王李氏）　　押阳韵	灼灼闺中妇，猗猗陌上桑。采桑攀柔条，殷勤纤手将。良人久不归，忧思潜断肠。倾筐置路侧，四顾方徬徨。朅来谁氏子，展睇希容光。挥金却不顾，凛凛惊豪强。洗耳向泉水，澄神归家堂。孰意佻达子，即是轻薄郎。郎行薄如水，妾心皎如霜。五年久契阔，婉娈含春芳。窃谓托高义，白首偕我臧。如何乖中道，不念倚闾望。慷慨赴清波，决烈箴愚狂。慷慨固可嘉，决烈亦有妨。陷夫负隐慝，终身为不良。慈姑意斯时，创痛如撄芒。万一遭颠覆，岂非贻之殃。《终风》悼昏暴，先君思不忘。何不少隐忍，予以补救方。美人蹈勇士，意气何激昂。寄言闺中人，于此宜精详。
