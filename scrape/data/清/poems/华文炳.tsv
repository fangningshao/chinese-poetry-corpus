临江仙（清·华文炳）	毕竟今朝留不住，随郎且下西洲。平分离恨与郎谋。旧愁郎自认，容妾认新愁。谁道愁来还合并，欲分新旧无由。无情最是木兰舟。趁潮过浦口，流泪滴矶头。
临江仙 七夕（清·华文炳）	金井碧梧吹落叶，一天凉意初秋。水晶山枕看牵牛。情随今夜尽，恩是隔年留。可惜长生欢意绪，说来花泪盈兜。彩云散尽水空流。绛纱银烛暗，空照月如钩。
忆王孙 垂虹桥（清·华文炳）	垂虹垂柳正如丝。油碧春江二月时。酒旆临风映水湄。比红儿。十五吴娃唱竹枝。
采桑子 为霖苍赋（清·华文炳）	章台杨柳枝枝好，明月箜篌。宝镜香篝。中有佳人字莫愁。使君也有罗敷在，锦帐春浮。寄语琼楼。不是莲花不并头。
