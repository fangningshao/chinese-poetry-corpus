鹧鸪天 怀远（清·张素）	病起楼头月影低。天寒风急雁声稀。可怜妾似黄花瘦，不见人从白帝归。千里隔，两心知。料因途远故迟回。素猿切莫山头叫，歧路愁添客子悲。
鹊桥仙 七夕（清·张素）	冰轮半吐，彩云层捲。说会双星巧节。倘无灵鹊驾仙桥，怎样渡、银河空阔。庭陈瓜果，楼穿针线。早又更残漏歇。人间天上事相同，总不出、欢娱离别。
苏幕遮 对雪（清·张素）	冻云浓，寒雾起。万片鹅毛，堆积空庭里。玉树玲珑摇冷砌。今夜啼乌，怎样枝头寄。画帘垂，朱户闭。独自围炉，遥想人天际。季子貂裘应已敝。叮嘱琼花，莫洒南来骑。
卜算子慢 得客中信（清·张素）	池莲已谢，篱菊又残，正念远人天际。塞雁南来，带得一封书至，且先看、两个平安字。欲慰我、离愁万种，谁知翻触愁起。廿载蚕丛寄。总浪负年华，薄名微利。急整归鞭，鬓发料非昔矣。怎而今、不把瓜期记。越看那、红笺细楷，觉心情如醉。
水调歌头 侍家大人之台湾任渡海作（清·张素）	极目滔滔也，怒浪拍长天。扁舟直破重溟，身世共茫然。腾起龙宫光怪，现出蜃楼变幻，日月浴双丸。回首大江渡，更觉姿奇观。兰闺里，盈盈女，怯惊湍。问谁似我帆底，巨浸纳胸宽。但愿高堂百岁，安稳风波宦海，常此住来便。瀛岛倘能至，还欲访真仙。
念奴娇 送外北上（清·张素）	别离谁惯，况正当春暮、凄凄风雨。既酌金尊须痛饮，莫絮伤心软语。柳拂津亭，花飘山店，珍重长安路。妇虽非健，学持今日门户。就是白首慈亲，双双黄日，君漫回头顾。纵为家贫希斗粟，须识折腰非慕。凤诰诚荣，鹿车亦乐，但望归无阻。试听林外，子规啼血方苦。
贺新郎 读荫嘉弟乐圃吟钞（清·张素）	我与君同气，却缘何、生花好笔，不能相似。大抵两间灵秀毓，男子原多女子。何况又、穿经穴史。一卷吟钞窗下读，洵清才、绣虎雕龙丽。心敬服，砚焚矣。自来极盛难为继。昔吾叔、高歌白雪，振声当世。再赴公车悲旅卒，鹊起何期弱弟。想跨灶、泉台心喜。但愿早蒙稽古力，赋清平、直到龙楼里。方慰得，女媭意。
