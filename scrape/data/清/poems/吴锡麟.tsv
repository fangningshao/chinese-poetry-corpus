涿州（清·吴锡麟）　　五言律诗　押阳韵	北地多乔野，繁华数此乡。雄心怜督亢，佳气出楼桑。日下黄图盛，云边紫塞长。莫夸黄帝战，逸事任荒唐。
黄山云海歌（清·吴锡麟）	黄山山顶三十六芙蓉，芙蓉削出波溶溶。但见白波渺瀰岩窦起，不闻窾坎镗鞳鸣洪钟。匹练轻舒散复聚，瞬息回头失林坞。渐涌悬崖百丈涛，苍茫一气涵天宇。就中尤爱天都高，忽惊蜃气迷㟹嶆。卷舒叆叇本无迹，嘘吸直欲浮鲸鳌。轩辕容成不可遇，种松老讶龙鳞露。愿跨长空博望槎，高歌南浦云流句。
