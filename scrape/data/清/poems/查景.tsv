婺州太守刘汉循别驾董豫周偕余课农游双龙洞归憩西坞吴氏园即事（清·查景）　　七言律诗　押先韵	宿雨初晴水满川，课农好趁绿阴天。官除教养原无事，民力耕耘定有年。北郭烟云归石屋，西园风景胜花田。他时若订林泉约，如此溪山拟卜迁。
乙酉重九日同人由讴歌岭登钟山憩菩提庵分赋得七古（清·查景）	铣溪源自马金落，奔作城壕恣喷礴。钟山厄险实障之，流怒激湍与石搏。天然形胜冠衢西，百里蜿蜒环古郭。萦纡石径绕岩阿，错落云根耸锋锷。时维秋爽景尤清，夙约登高肯辞却。不多游侣尽同心，争拂衣尘理芒屩。多情山鸟叫钩辀，无数岩花散约婥。半山亭峻暂支筇，已揽长空出寥廓。相携贾勇拾级升，路转山回渐开拓。一峰独压众峰青，八面虽高仅半角。金钱牙笏竞朝参，几案文峰似锥卓。久攫世网困尘氛，快豁双眸穷绵邈。山僧留客饷山殽，随意杯盘崇素朴。微参道妙少支言，不露焚修愈诚悫。欲将妙笔绘沧洲，胸次林泉随寄托。兴酣更欲纵清游，啸咏殊惭继康乐。
赠西林上人（清·查景）	西林师住西林庵，在山不识庐山面。昨持斋钵出山来，仿佛白莲社中见。自言祝发从安国，玄奘世系生同县。旋入延恩主法筵，重开灵境新禅院。半偈语翻千佛场，瓣香缘结三生善。当时知识尽名流，过去光阴如掣电。为宏道愿舍丛林，桑下已辞三宿恋。不招云侣不把茅，一瓢今挂杨街堰。吾闻师言增太息，世出世间遇随变。曾闻茎草化金身，会见淘沙得精饭。槛外青山祇树深，门前流水经溪滟。西林原不让东林，立地谁坚清净愿。社中若继远公游，选胜何如选佛遍。
