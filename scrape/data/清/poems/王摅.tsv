谒伍相国祠（清·王摅）　　七言律诗　押虞韵	萧条古堞树栖乌，载拜祠门落日孤。报父有心终覆楚，杀身无计可存吴。英雄忠孝留天壤，山水苍凉失霸图。回首荒台麋鹿地，属镂遗恨满姑苏①。
闻汉槎谪戍宁古塔（清·王摅）　　七言律诗　押麻韵	欲叩君门万里赊，惊闻远戍度龙沙。文章只道金难铄，谣诼翻成玉有瑕。减死蔡邕方出塞，哀时庾信未还家。可怜交橐归来日，岂有明珠载一车。
喜吴弘人闻夏南还（清·王摅）　　七言律诗　押尤韵	相逢只道此生休，解网归来话昔游。幸免无家投朔漠，那堪有弟作累囚。云山渐慰思乡梦，风雪仍含出塞愁。不觉喜深悲转集，潺湲双泪为君流①。
怀许九日（清·王摅）　　七言律诗　押尤韵	闻君才上摘星楼，又到濡须坞口游。胜地山川曾百战，故人烟雨只孤舟。苍苍楚水蒹葭晚，漠漠江田粳稻秋。应有陈蕃悬榻待，免悲王粲滞荆州①。
吕城病归（清·王摅）　　七言律诗　押庚韵	挂席西风桂桨轻，扁舟又次吕蒙城。身如枯叶方愁落，心似残潮未肯平。宿雨河桥横酒旆，晚烟村店聚鸡声。故园归去无多路，每念劳劳重怆情。
重阳前一日登镇海楼（清·王摅）　　七言律诗　押尤韵	无端来作五羊游，节近登高上此楼。海气溟蒙山绕郭，天风浩荡客悲秋。飘逢且喜云生屐，簪菊应羞雪满头。乡国茫茫何处是，珠江一片夕阳愁。
张文献公祠（清·王摅）　　七言律诗　押灰韵	祠堂突兀倚江开，瞻拜空馀海燕哀。只道主由金镜致，岂知兵为玉环来。文章自昔传徐碣，香火常新傍舜台。风度依然凭想像，停舟一荐渚蘋回①。
谒睢阳庙（清·王摅）	禄山陷两京，唐室势如沸。玄元庙一哭，义声震天地。誓死守孤城，非云事必济。自覆潼关师，乘舆久奔避。贼议图江淮，凭兹一旅制。不然鼓而南，谁断其右臂？惜乎四百战，食尽终颠踬。城陷逾三日，援师镐始至。杀贼虽无成，藉以卫神器。从此朔方兵，收京功乃遂。赫赫精忠祠，允宜祀百世。黄巾遍郊坰，明季遭倾毁。吕侯还旧观，匪曰穷奇丽。偶客梁宋间，抠衣拜阶戺。冕旒坐中央，左右南雷侍。动我忠义心，一消疲苶气。剔藓读残碑，岘山同堕泪①。
黄海歌（清·王摅）	我所居兮在海滨，未登高丘望远海。行入深山尽是山，银台金阙瞻安在？昨投汤院雨翻盆，电激雷轰众壑奔。兹山雨后当铺海，旋因观海登天门。天门削成去天尺，历尽危梯上绝壁。弥勒龛中一宿留，晓起白云千里积。非烟非雾铺虚空，时为车盖时为龙。诸峰没趾渐及顶，初由肤寸弥寰中。天吴仿佛舞其下，万里无际连苍穹。是时罡风吹蓬蓬，听如击鼓冯夷宫。更疑射蛟海水赤，一轮照曜扶桑东。须臾解駮浪纹静，玉池开放千芙蓉。人间万事皆桑田，惟斯亘古无变迁。尘寰局蹐真可怜，胡弗蹈海如鲁连。三山驱走置眼前，对之欲往心悠然。长愿采药山中眠，朝朝来往蓬莱巅。帝乡未遂平生志，从此浮槎天汉边①。
