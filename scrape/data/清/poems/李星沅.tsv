题汤海秋仪部诗卷（清·李星沅）　　五言律诗　押侵韵	宦味间如许，浩歌空古今。风云郁奇抱，天海荡孤琴。与子三年别，相思燕树深。寒宵倍枨触，破壁有龙吟。
湘潭口号（清·李星沅）　　七言绝句　押文韵	暮云亭子接朝云，行过昭潭百里分。十四年前江口泊，酒楼筝笛不堪闻。
迟蔡黄楼不至（清·李星沅）　　押灰韵	明月隐林际，流光故徘徊。之子如白云，咫尺不我来。日暮横暝色，苍然落莓苔。客心坐沈寂，商陆温残灰。愿得玉浮梁，痛饮三百杯。酒酣喝月出，照我登高台。长啸临八表，詄荡天门开。仙人披羽衣，翠盖翔鸾回。抗手往从之，一洗缁尘埃。
月华篇（清·李星沅）	流云吐月光熊熊，秋天洗出金芙蓉。一奁明镜烛沧海，花葩狎猎围玲珑。或云蟾蜍肆狡狯，精灵虚气当青空。或云重轮晕遥夕，譬彼螮蝀歌在东。不然七宝修珠宫，手挥巨刃摩苍穹，珊瑚柯绽流霞红。不然仙人翔回风，霓旌翠佩纷琤瑽，帷车照耀三千重。我时邀月金杯中，仰天大笑真奇逢。探怀试取谪仙笔，比君藻采将毋同。安得此月化作五色新诗筒，写我长离婉婉之心胸。
益门镇（清·李星沅）	云栈飞来十万山，从兹鸟道费跻攀。峡流远注嘉陵水，天险横当大散关。激石有声村碓转，纤罗不动阵图月。高原一割长城坏，神臂空劳上将弯。
剑外即景（清·李星沅）　　押支韵	夕阳摇影上鞭丝，剑外匆匆策马时。宿酒千年沈费墓，残烟一带冷笑祠。石如老衲多粗熊，山作奇峰要好诗。桧柏阴阴解留客，翠云廊畔晚风吹。
