避地（清·方昌翰）　　七言律诗　押阳韵	避地危如巢幕燕，挈家情类触藩羊。一杯未饮心先醉，五夜含愁鬓欲霜。吾辈几人思蹈海，中原时事拟探汤。隆中圯上今何有，俯仰千秋意激昂。
大观亭（清·方昌翰）　　七言律诗　押歌韵	上凌霄汉下坡陀，眼底风帆日夜过。山色二龙开户牖，江声五月走鼋鼍。天连吴楚烟波阔，地接东南战伐多。四十年前吟啸处，那堪荆棘问铜驼。
