凤岫春雨（清·柯廷第）　　七言律诗　押萧韵	岫耸东南万里遥，况当霢霂傍春朝。丝飘木末银花碎，响落松涛穴气寥。微雨过时生众沸，白云飞处有人樵。凭虚不尽烟霞想，漫付关荆仔细描①。
元兴寺（清·柯廷第）　　七言律诗　押东韵	环溪列障化城中，曲水樽前布暖风。花鸟一帘应有分，云山四合若为通。径延修竹交加翠，波捲残霞潋滟红。比似吾庐更高枕，朅来雄剑说空空①。
仙人掌（清·柯廷第）　　七言律诗　押庚韵	恰如承露汉金茎，一树翘然数片横。赋性雅宜辞艳冶，托根原合寄蓬瀛。朝飞细雨擎珠润，夜破微云捧月明。几许芳菲羞并列，且将劲质贯时荣①。
