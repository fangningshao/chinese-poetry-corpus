闻同年赵璞函殁于西川军营诗以哀之（清·郑沄）　　五言律诗　押微韵	西望蚕丛路，年来羽檄飞。君行空万里，身死在重围。报国文章尽，封侯事业非。他时看扫穴，谁唱凯歌归。
雨中有述（清·郑沄）　　七言律诗　押尤韵	露下凉生大火流，三旬水宿感淹留。河声送雨过沙市，山翠横烟入柁楼。楚客怀归终恋阙，美人经别易伤秋。红尘自有栖闲地，谁遣行藏愧白鸥。
枫岭（清·郑沄）	诘旦辞霞关，薄暮越枫岭。危途极蜿蜒，深谷转荒梗。时当积雨后，行冲湿云冷。斜景无停晖，回飙有虚警。远从双峰罅，稍辨只堠影。巉巉欲崩石，兀兀最高顶。我登力已疲，我仆力犹猛。俄陵百丈梯，忽蹑九仞井。中休势疑惰，蓄锐思一逞。攀援杂藤葛，杳霭惑畦町。霜林如美人，袨服不尚褧。又如韶颜翁，觞罢春酩酊。颇忆风雷朝，振响落悬瘿。感时辄惊暮，念别益含哽。蛮天梦不到，海峤路多迥。苦辛伴童奴，栖遁愧箕颍。何由免崎岖，垂堂日三省。
