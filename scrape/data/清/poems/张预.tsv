人日渡瓜洲（清·张预）　　七言律诗　押尤韵	鳞鳞轻绿满瓜洲，人日征帆逐去鸥。山引舟程初北向，水迎春色自东流。回风雷岸闻歌吹，积雪銮江感客裘。携得新年京口酒，晚灯试醉竹西头。
马谷山督部师挽诗（清·张预）　　七言律诗　押阳韵	初闻生社祝封疆，忽听哀歌动路傍。旧部有情思寇借，神君无譣谶彭亡。黄埃散漫祅氛恶，碧血模糊古恨长。吴越遗黎同一哭，看公浩气亘天阊。
登燕子矶（清·张预）　　押先韵	观音门外江风颠，惊涛断渡无行船。船头燕子何翩翾，谽谺下啄蛟鼍渊。空江无巢飞不前，回翔招我登其颠。十盘九曲如蚁缘，磴道一线开何年。忽然绝顶浮岚妍，孤亭岌岌撑如拳。荒坪草没层厓偏，断碑欲堕藤萝牵。亢石无阶谢雕镌，侧身俯江江浴天。天风狂吹山孤悬，我欲跨燕凌飞仙。燕兮敛翼不可鞭，但看鹳鹤横江骞。须臾返照来澄鲜，紫翠千里流无边。江南江北纷山川，冥冥闪闪沈苍烟。罗胸气象收万千，目力虽竭情流连。岩扃欲暝云帷褰，夕霏四敛天容蔫。下山皓月忽已圆，江光山气争回旋。兹游奇绝吾当传，归舟汲汲书长篇。诗成推篷歌叩舷，烟中燕尾犹涎涎。
慈母堂前月一首宿晏城作（清·张预）　　押庚韵	慈母堂前月，远照关山程。关山远复远，迢迢晏子城。登城一以望，白云千里横。清辉出云际，知共故乡明。安得平安字，一一月中呈。仰镜慈母颜，俯瞰游子行。朗鉴及发肤，危哉慎亏盈。月近慈母远，悠悠游子情。坐爱床前光，无促晨鸡鸣。
大风泊朱泾书以遣闷（清·张预）	昨夜月轮晕如磨，破晓颠风断帆路。平时软媚浅泾流，得势轩然能作怒。篙师系缆纵复横，断桥仆柳相支撑。忽闻急响堕船尾，惊禽跕跕冲波倾。我闻禽言行不得，去路关河莽难极。却怪长年利客行，盼断前头市烟直。日斜潮上云垂天，夕沽百钱醉且眠。来朝风色更谁料，不如挝鼓牵归船。
