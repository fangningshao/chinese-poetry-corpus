陶然亭（清·江藻）	家世结庐江汉上，黄鹄溪头独来往。一朝作吏去乡邦，闽海滇云叹鞅掌。却辞五马入皇都，手板炉香画省趋。敢谓诗人例水部，欣当盛世分工虞。晨光到署荷同辈，清漏入朝联友于。心间恒看紫塞雁，身勤惯听城头乌。荐达频加思效职，列厂纵横辨埏埴。庀材鸠工古所重，和土钧泥今倍力。纷剧宁教阻静便，聊寻丈室学安禅。绳床棕拂依初地，粥鼓钟鱼响梵天。每憩西偏意疏豁，遥峰爽气当吾前。帝城近抱若几案，方塘碧水淼淼泉。凭高俯瞰百里内，南山一带相钩连。于兹卜筑颇轩敞，风光澄淡景物妍。凿基列砌不数武，架楹覆瓦期牢坚。结构虽微可乘兴，槐眉小署名陶然。自春徂夏频来此，伫立晴檐还隐几。蒹葭摇曳出人家，鸥鹭蹁跹下池水。凉宵千顷霁月明，霜天万灶寒烟起。三时眺望尽有得，老树寺门闲徙倚。绿野平泉总莫论，一丘一壑兹焉是。游寓方当辇毂下，跏趺直在祇园里。诸公携酒肯经过，觞咏相将俱色喜。我生怀抱本陶然，坐卧其间亦足矣。九衢车马日纷驰，谁信鹪鹩寄一枝。他年纵与京尘远，尚想西山拄笏时。
