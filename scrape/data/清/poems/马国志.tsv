南郊饮陈氏精舍（清·马国志）　　七言律诗　押麻韵	水田十亩山人宅，茅屋三间处士家。留客共餐篱下笋，呼儿频煮雨前茶。绿摇荷盖添新涨，红掩柴门带晚霞。自识南塘村外路，莫嫌乘兴就黄花。
怀舍弟执公山中（清·马国志）　　五言绝句　押遇韵	送君山中居，忆君山下路。此夕独徘徊，凉风起烟树。
晓发寄姚彦昭（清·马国志）	酒酣月初堕，梦回天欲曙。解缆及秋晴，挂帆向江路。揽衣起徬徨，已失维舟处。潺潺胥浦流，霭霭吴门树。举目得清旷，无言自来去。独有索居情，空水隔烟雾。
宿白云庵（清·马国志）　　押覃韵	不觉看山倦，招提远近探。偶寻黄叶路，忽到白云庵。拄杖倚寒石，临风对春岚。铺床置羹饭，竟夕老僧谈。
