抵潜村旧居（清·王宏撰）　　五言律诗　押元韵	犹是向山路，依然流水村。荒墟遗败灶，宿莽翳颓垣。不见桑麻长，何知雨露存。迟徊拜家庆，洒泪到黄昏。
留别白门友人（清·王宏撰）　　七言绝句　押齐韵	春花落尽鸟空啼，春水东流人向西。有梦常依桃叶渡，寄书应到碧云溪。
春兴（清·王宏撰）　　七言绝句　押麻韵	海云遥接赤城霞，春满平原百万家。珍重晓来风起处，莫教吹落玉兰花。
题詹鹳村寻山图（清·王宏撰）　　押陌韵	飞泉泻逸峰，翠筱疏白石。脱帻信幽步，谽谺罕人迹。亭亭冰雪姿，容与忘晨夕。宗炳卧游者，幼舆丘壑客。停云静无声，归鸟亦敛翮。栖托正复好，薄荣罢行役。琴樽应有娱，更卜何处宅。
