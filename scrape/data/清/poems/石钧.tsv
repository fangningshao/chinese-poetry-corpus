仲家浅阻雨（清·石钧）　　五言律诗　押真韵	昔贤能负米，而我独离亲。况对孤篷雨，因怜万里身。天低鸿雁远，江冷菊花新。自叹羁栖者，年年此问津。
山海关望长城（清·石钧）　　五言律诗　押阳韵	万山横一线，迢递走咸阳。辽海临关尽，秦云抱塞长。寒声城上角，晓色马头霜。十载劳生事，飘零古战场。
焦山（清·石钧）　　七言律诗　押麻韵	蜗牛庐畔落帆斜，山翠茏苁涌浪花。互海一拳高士宅，夹江两岸故人家。云兼鸾鹤来青嶂，潮挟鱼龙走白沙。千载焦先如可接，欲从此地卧烟霞。
访钱鹤山（清·石钧）　　七言律诗　押阳韵	客里追欢到草堂，萧疏篱菊近重阳。开尊白社皆名士，绕郭青山似故乡。怀抱早甘栖涧壑，声华深悔著文章。高城日落沧江晚，无那孤舟别恨长。
石山栈（清·石钧）	关门晓曈曚，众峰递隐见。林根微阳吐，水外孤村断。萧条逼仲冬，积雪覆山甸。山径石栈危，单车缘一线。攀萝冰堕指，陟巘风割面。羸马向北嘶，游子心未倦。回首万里涂，情亲隔乡县。及兹道更长，飘零一身贱。
登六和塔绝顶同宋茗香王柳村（清·石钧）	群山断江岸，一塔凌青冥。登临不知疲，写我万古情。盘纡遍凭阑，周览越国形。山川势相逼，三折江流清。隔江望会稽，南镇趋百灵。大哉神禹力，胼胝安苍生。回头富春山，垂钓留客星。高台俯江泛，旷代传清名。男儿审出处，身重五岳轻。浩歌心悲凉，云气忽纵横。海色含古愁，何能见蓬瀛。但闻丘墓间，白杨多悲声。
