道光己亥花朝后十日为陈老公祖云乃先生四十岳降之辰赋此恭祝（清·张世承）　　押庚韵	穆如春风温，肃若秋霜清。仁义匪内积，意气何由平。先生席华盛，纪群扬令名。文采郁奇曜，宸荡寰与瀛。猥以调羹手，小鲜试煎烹。鸿雁鸣嗷嗷，安集俾弗惊。雀鼠意汹汹，陶镕俾弗争。餪讲励士读，举废驱农耕。谕蒙书屡下，男女胥廉贞。譬彼荒寒谷，吹律教敷荣。愿持长生敦，玉醴浮兰英。君子德馨永，遐龄迈篯彭。
送邑侯陈司马去任淮南监掣同知（清·张世承）	民生七十有六岁，亲所见闻五十令。敝庐咫尺耳目真，一一俱能记其政。圣朝法肃无奸食，抚绥加意江之南。始勤终惰或不免，欲选全璧难二三。山左毕公最清峻①，吏畏民怀政声振。惜哉数月即回车，惠泽犹嗟未周润。莅官长久单③与萧②，为治安静慎不骄。循良有馀建树少，载稽实迹何寥寥。近时王公④甚秀异，能以清廉济慈惠。岁既丰稔时无虞，敷化优优值其易。猗欤我公旷代才，州端暂屈花频栽。江乡硗确困淫潦，海氛风鹤生惊猜。惟公从容施激劝，灾患虽仍民不困。载修坛壝展明禋，载选英才考文献。严霜乱扑面欲皲，万户高枕公侥巡。血诚能使顽梗格，几挽偷俗里成仁。爱士殷勤有真量，剖析幽深俾条畅。教诲饮食年复年，文治蒸蒸亦日上。尚恨我公不少留，圩堤未蒇城未修。徒令万民戚且泣，攀辕无计回行驺。耄年伉直无谲诡，应臧则臧否则否。不似名卿德政碑，扬厉铺张多溢美。
忍堂沙三兄创纂谱牒渐次告成复构祠基适与予祖祠相对因赋呈四十二韵并以志五十载昆玉交谊云（清·张世承）	沙氏古侯裔，勋绩著前纪。有明定鼎初，将军来江涘。生为吴侯友，歾祔吴侯祠。绵绵瓞引苗，莫莫葛繁藟。君其十四世，韡鄂联四美。里闬幸余同，衡宇近尺咫。伯也余随肩（耐安大兄），君更余齐齿。弱冠缟纻投，气谊洽兰芷。境困迫谋生，而我略相似。槃槃伯叔才，奇计苞师史。羽鸠果得岁，堂构扩旧址。我亦获馀赢，什一敢君拟。仰惟都督公，开我氏族始。支牒久不治，房祀亦就圮。人生有本源，安敢忘木水。努力事赞襄，稍稍得条理。囊与伯过从，倾谭每移晷。自云先将军，专祠尚有俟。胥宇倘得所，庶足列筵几。惜哉玉树枝，遽萎秋风里。美意隳垂成，君乃奋然起。创谱学眉山，支派访远迩。条缕判纤悉，一一付劂剞。载度东南隅，崇基附城趾。榱桷及瓴甓，次第材具庀。俎豆荐馨香，千秋永无已。与我都督祠，峨峨恰对峙。囊金解玉丹，锱铢不旁委。峻业肇权舆，建树鲜凭恃。已逾杖国年，精神迈强仕。晚节茂松柏，春和融杖履。自谓老更痴，戏与苏髯比（君自号迈痴）。仙侣按齐眉，荣阀车生耳。绕膝罗英才，我最阿戎喜（令子磬滨）。家乘手编纂，寒暑忘三徙。恂恂抱虚中，校雠属吾子（鹤圃）。驽骀逐骅骝，颇恐不自揣。筹策互交咨，不弃刍荛鄙。愿言缔知心，永景侨虎轨。愧我蒲柳衰，羡君得杞梓。隆隆正未艾，眉梨孴庞祉。哦诗述今昔，聊以志仰止。
