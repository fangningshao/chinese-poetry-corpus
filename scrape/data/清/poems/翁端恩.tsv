金鳌玉蝀观荷（清·翁端恩）　　七言律诗　押东韵	澄波曲绕凤池通，万顷夫渠映日红。绣幰尘催花外路，珠栏香浸水边风。鱼游细浪纹初活，莺啭深林语渐融。太华峰头莲十丈，霞标云锦总相同。
夜渡鄱阳湖（清·翁端恩）　　七言律诗　押尤韵	黄芦瑟瑟送扁舟，千里江天一叶浮。山影忽随云气涌，浪花寒迸月光流。宫亭接食传神鸟，沙渚随波浴野鸥。此际篷窗舒远眺，匡庐真面已全收。
送玉甫兄叔平弟偕绂卿侄应试金陵（清·翁端恩）　　七言律诗　押东韵	雁影涵秋趁晓风，壮游难得一门同。已欣佳句如灵运，更喜清谈有阿戎。万里江涛归赋笔，六朝山色入诗筒。攀香蟾窟家声旧，会看三株灿月中。
长至日书怀（清·翁端恩）　　七言律诗　押蒸韵	又见葭灰飞玉琯，深宵拥被对孤镫。青春渐逐尊前改，白发多从镜里增。苦盼音书怜女远，欣看家学有儿承。平生愧乏《螽斯》化，挥尽黄金尚未能。
虞山（录一）（清·翁端恩）　　七言绝句　押东韵	绝顶登临兴未穷，笙钟万壑动春风。隔江山色青如黛，画有齐烟几点中。
