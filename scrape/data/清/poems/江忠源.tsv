沅州舟中（清·江忠源）　　五言律诗　押侵韵	数载风尘苦，今兹返旧林。那堪双鬓影，又照五溪深。水曲帆徐渡，山高日易沈。滩声已呜咽，莫更听猿吟。
赠曾涤生庶子用东坡除夜赠段屯田韵（清·江忠源）	洞庭渺人间，衡岳矗天半。茫茫高与深，妄测真可叹。先生廊庙珍，宁比白珩玩。延裕下水船，叔夜广陵散。有如大国楚，曹桧谁等伴。才高心转下，吐纳师公旦。叔季俗浇薄，喷饭堪满案。鸴鸠抢榆枋，井底蛙声乱。贤者不可测，无垢躬自盥。几带勒箴铭，韦弦砭急缓。庶几忠恕心，家学参一贯。行当位夔龙，为世起贪懦。春和美阳泽，万物归炉炭。功成湘水上，松竹款山馆。嗟余亦嵚崎，世熊羞冷暖。感君缠绵意，勉歌发笑粲。
黄陵道中与郭筠仙太史同年别（清·江忠源）	我入豫章城，势危如累卵。千钧拌一掷，此生分不免。故人邹与郭，建义集楚产。先后赴重围，吾死获少缓。谁知险方出，逆焰倏西燀。巍巍半壁山，孰使豺虎满。坐令长江险，千里失扃管。赴救既惭迟，周防尤愧晚。艰虞襄汉深，辛苦蕲黄远。死生寄戎马，性命实危浅。郭侯忽告别，临歧重缱绻。道途有荆榛，何乡是夷坦。凉秋风雨多，中夜离愁绾。来生会有期，今生各黾勉。
赠彭暄坞（清·江忠源）	人生如行舟，南北随所牵。桑梓不常值，万里忽相见。嗟我狂且愚，动辄遭世谴。不谓与君交，胶漆同缱绻。君才如干将，凛凛寒芒炫。我独契其深，反复看不变。煌煌帝王都，夥颐走群彦。咄哉两狂士，闭户守孤贱。孤贱何足论，要以道自缮。吾道久堙郁，相期共摩鍊。
寄郭筠仙昆仲（清·江忠源）　　押职韵	翠柏产高冈，百卉无颜色。得一已足珍，双株况挺特。物生固难量，才大天所啬，嗟此独郁葱，吹嘘岂人力。大厦需栋梁，良工终见识。霜雪虽云苦，摧挫实培植。保此后彫心，无为徒郁抑。
