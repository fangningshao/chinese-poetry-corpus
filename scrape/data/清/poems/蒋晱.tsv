南歌子（清·蒋晱）	别路山川远，离堂琴瑟赊。歌声灯影是谁家。笑我一春憔悴、数飞花。粉泪长沾袖，残香伴臂砂。怀人旅梦断天涯。无奈黄昏啼杀、后栖鸦。
卖花声 柬外（清·蒋晱）	无语独凭栏。离思谁传。东风破冻柳含烟。不信归鞭常入梦，珠泪偷弹。买卜费金钱。愁绝离鸾。晴窗检点白云篇。怕有空闺孤烛句，惹蹙眉山。
鹧鸪天（清·蒋晱）	独上高楼怅晓风。无端愁思碧云封。春归那忍芳菲尽，怕见成阴绿色浓。情索寞，意倥偬，梦回香阁雨声中。知情燕子怜人寂，时向帘前诉落红。
