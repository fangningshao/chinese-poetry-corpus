读左穗六诗卷（清·光聪诚）　　五言律诗　押东韵	往者渔洋老，论诗重太冲。君家自有法，吾道本从同。妙悟凭天授，虚怀若谷通。倾心一开卷，如抚广陵桐。
三元洞（清·光聪诚）　　七言律诗　押元韵	翠螺山洞问三元，石磴逶迤直到门。小阁帘开通碧汉，长江帆过落金尊。悬崖有力凭云构，揽胜无心骇浪翻。我是蓬莱遗佚客，不妨驻此悟真源。
拟寻邓尉梅花不果回舟次镇江（清·光聪诚）　　七言律诗　押灰韵	江头买棹趁春回，万树空嗟邓尉梅。未到铜坑看绰约，且凭铁瓮一徘徊。鹤铭沙迹终难辨，羊石雄风尚可猜。鸥鸟容吾亲浩荡，不妨盛世老樗材。
游石桥岩并内岩（清·光聪诚）	白岳辟西户，石磴几盘纡。山穷敞绣塍，缘隰陟崎岖。丹岩突兀耸，赤城霞不如。太古余溜痕，赭黑交相于。壁有青龙蛰，倒挂颔垂珠。神彩宛飞动，苔藓绕其躯。山势忽幻形，长桥跨清虚。广度三百弓，高建五丈旟。中摇一峰影，窈窕似名姝。青青千琅玕，暮倚容更殊。搜奇越长桥，内岩何沮洳。岩端洒霜雪，炎夏凉衣裾。在昔甘泉子，辟堂此读书。堂圮易梵刹，刹更倾颓余。人事有兴废，林壑无终初。我来乐斯丘，箴言谢卫蘧。
余以去岁仲冬来庄几周岁矣近以足疾阅月未曾出户昨于荆扉外见丹桕一株感时序之递嬗叹盗贼之纷纭聊作长歌以志愤激（清·光聪诚）　　押宥韵	昔我仓皇来避寇，木叶已脱山容瘦。玄乌罢飞白驹驰，丹桕一株又锦绣。我心疾疢足更蹇，照眼秋光泪盈袖。附郭万株化为烽，几树含霜弄清昼。南风虽竞功未收，北阙宵衣伫凯奏。栖遑半菽求一饱，逼索追逋遭詈诟。自古贤圣多困穷，莫羡儿童善奔走。城邑纵使穴兔狐，郊原尚可安去就。况闻大军及义民，同伸愤勇若私斗。嗟君勿作守株人，掀髯一笑胡不胄。
