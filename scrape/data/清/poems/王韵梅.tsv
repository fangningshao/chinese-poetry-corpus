卜算子（清·王韵梅）	风雨战帘旌，时值重阳近。谁植芭蕉此夜听，总是愁人境。胆怯怕黄昏，只有形和影。强背疏灯叠锦衾，心事如秋冷。
行香子（清·王韵梅）	闲拂冰弦，闷拂云笺。总无聊、狼藉愁年。黄昏小坐，白日闲眠。叹意阑珊，情萧索，恨缠绵。叶落阶前，烛剪窗边。较心愁、秋水长天。露凝鸳瓦，风扣鱼环。正桂飘香，人憔悴，月团圆。
扫花游 恨（清·王韵梅）	沁心浃骨，总事与情违，酿成苦楚。江淹漫赋。算填胸满臆，古今无数。试问边鸿，错嫁明妃胡虏。更休语，有炼石女娲，此意无补。往事知几许。叹连理枝头，妒花风雨。谁怜不遇。问王郎怎解，谢娘佳句。已足伤心，莫说乌江项羽。三生误。望氤氲、何时低诉。
一萼红（清·王韵梅）	意阑珊。又黄花满地，零落不堪看。驹隙光阴，蟫仙事业，可怜人与秋残。对明月、前身休问，怕三生沦谪到尘寰。一寸柔肠，十年心事，几曲阑干。瘦觉西风都冷，正重阳过也，小阁轻寒。帘织新愁，屏围旧恨，一齐多缀眉端。三十六鸳鸯飞去，任台空玉镜冷孤鸾。谁念伤心匪偶，鸠凤相参。
眼儿媚（清·王韵梅）	月斜楼角去迟迟。香满锁南枝。替花寥落，因春消瘦，也忒情痴。吟魂锁尽无人觉，长自独愁思。此情唯有，绿杨眼见，红烛心知。
瑞鹤仙（清·王韵梅）	轻阴寒食近。又做冷欺花，几番风信。春情渐吹醒。看一株杨柳，眠还不稳。孤怀易感。眼前事、何堪重省。尽无聊、减字偷声，摹写一腔心影。沉闷。麋丸墨淡，虎仆毫尖，难题幽愤。莺慵蝶困。花间意，更休问。总三分春色，二分风雨，不敌十分长恨。任囊琴、挂壁年年，尘封玉轸。
南浦 秋水，用玉田韵（清·王韵梅）	枫冷落吴江，漾涟漪一镜，澄清初晓。云梦到潇湘，芙蓉外、一段清愁难扫。苍茫独立，半空飞下鱼云小。旧日莲塘零落尽，剩有蘋花蓼草。芦汀荻渚舟横，问季鹰归未，莼鲈误了。落日古荒湾，西风里，空溯浣衣人到。馀情渺渺，洞庭木叶波生悄。行遍陂塘三十六，消尽秋心多少。
