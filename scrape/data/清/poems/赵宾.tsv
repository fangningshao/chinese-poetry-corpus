海口柬李芳洲（清·赵宾）　　五言律诗　押尤韵	积水流天外，茫茫万里秋。估船经岛国，潮响到城楼。浩荡乾坤小，奔腾日月浮。蓬莱君咫尺，果否有沧洲？
长安喜逢彭禹峰（清·赵宾）　　七言律诗　押鱼韵	湖海元龙气未除，雄心寂寞付樵渔。樽开北海新桑落，膝抱南阳旧草庐。倜傥指挥天下事，才华驱使古今书。含香朝罢门庭冷，扫径同君赋《子虚》。
送孙九畹佥宪蜀中（清·赵宾）　　七言律诗　押齐韵	画省人空鸟昼啼，使君持节汉江西。驿亭虎斗惊乡梦，栈道蛇盘怯马蹄。荒服旧传盐井远，烽烟近报雪山低。蛮方万里归王会，漫向甘泉说碧鸡①。
赠巢梅峰候调旋里（清·赵宾）　　七言律诗　押冬韵	此日才听故国钟，风吹石岸冷芙蓉。河鱼晓进高堂膳，蜡屐晴登少室峰。十载还乡人老大，三春伏枕梦从容。草堂暂卧仍须出，未许香醪醉菊松①。
寄怀苏生紫（清·赵宾）　　七言绝句　押阳韵	十载天涯鬓各苍，铜鞮碣石两茫茫。关山不隔怀人梦，夜逐东风度太行。
咸阳拜文王陵（武陵在后）（清·赵宾）　　五言排律　押先韵	滔滔生死事，谁与问苍天。千古都如是，何人能不然。圣贤归土壤，父子此山川。丰镐君臣改，海桑陵谷迁。移龄通帝梦，埋骨启牛眠。木客游吟惯，祠官步履邅。龙鳞攒树瘿，银字画蜗涎。樵路藤萝覆，祝碑屃赑缠。五经光日月，九转闷神仙。风雨二陵暮，骏奔万世虔。于昭时陟降，灵草代筳篿。钟鼓车徒散，客涕洒西烟。
后杂兴（清·赵宾）	日月经天上，光景常新鲜。人生一世内，形状倏变迁。几日红颜子，鸡皮雪盈巅。所以苦志士，决计在深山。采药袪诸病，服食学神仙。神仙岂易得，无恙尽天年。
