高阳台 倚自题原调   见顾翎《绿梅影楼词存 题词》（清·吕季安）	玉琯吹春，浓云隔雪，暗香初傍霜毫。如此幽栖，轻颦底上眉梢。琅玕待刻珍珠字，怕冰姿、著意难描。映疏寮，笺展红霞，袖展青绡。江南芳讯今何似，镇蛮烟蜒雨，愁倚琼箫。梦绕江村，一枝细认溪桥。何时真向图中坐，倩长娥、诗句重敲。漫魂销，亚字阑低，心字香焦。
