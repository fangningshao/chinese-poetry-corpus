送二侄之官琼州（清·张廷玉）　　五言律诗　押侵韵	天语褒循吏，除书出禁林。人言家法好，我叹主恩深。易了当官事，难酬报国心。门前驱五马，欲别更沈吟。
秋阴（清·张廷玉）　　七言律诗　押微韵	镇日重云护板扉，秋寒容易透秋衣。数声风叶静时落，一片雨丝晴后飞。瓜蔓影中虫独语，蓼花深处燕双归。槐阴一枕还乡梦，云树苍茫认钓矶。
奉命供奉南书房恭纪（清·张廷玉）　　七言律诗　押侵韵	箕裘弓冶不胜任，又许鹪鹩托上林。两世直庐明主泽，廿年书局老臣心。山樗敢望依神荚，土鼓偏教傍帝琴。惭听六宫人尽说，苏环有子荷恩深。
奉命充省方盛典总裁恭纪（清·张廷玉）　　七言律诗　押东韵	民瘼民依廑圣衷，频劳法驾出深宫。五年巡狩符虞典，万世安澜颂禹功。此日幸分青镂笔，当时亲傍玉花骢①。难将荡荡巍巍德，写入金泥玉检中。
山中暮归（清·张廷玉）　　五言绝句　押纸韵	林端鸦阵横，烟外樵歌起。疲驴缓缓行，斜阳在溪水①。
春日赐金园间居即事（清·张廷玉）　　七言绝句　押元韵	溪流曲曲绕柴门，石作屏风树作垣。每与野人临水坐，梅花香里话君恩。
马上望盘山（清·张廷玉）　　七言绝句　押删韵	朔风栗烈近重关，风卷冰花点鬓斑。笑我未忘丘壑兴，荒烟残雪望盘山。
杂兴（清·张廷玉）　　押屋韵	月亏方就盈，阳尽斯来复。静观天地机，回旋似轮轴。盛满易为灾，谦冲恒受福。所以贤哲流，秉心若虚谷。名高气益卑，位显心弥肃。大智询刍荛，殊勋谢舆服。常思重载车，不为再实木。以兹保初终，何忧易倾覆。吾愿读书人，休同晏子仆。
题渔乐图（清·张廷玉）	秋江渺渺无津涯，江边渔父船为家。往返何知路远近，一帆明月依芦花。清晨举网西风里，网得长鱼满船喜。儿能炊火妇烹鲜，邻叟还贻新酝美。陆鲁望，张志和，朝朝诗思在烟波。吾曹不解工吟咏，醉唱羲皇《网罟歌》。
