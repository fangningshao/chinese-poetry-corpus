宿西苑直庐同坦园作（清·百龄）　　五言律诗　押阳韵	山气沈高阁，溪声过短墙。暝禽争选树，倦客对支床。天近星河接，官闲岁月长。故人多好句，题壁墨留香。
汴梁渡河（清·百龄）　　七言律诗　押元韵	竹箭随流几曲奔，谁探星海泻高原。六鳌排浪回嵩岳，三峡轰雷下禹门。城角樯帆秋雨霁，渡头沙迹暮云屯。河清共祝安澜庆，况复金堤次第论。
书城南寺壁（清·百龄）　　七言律诗　押歌韵	溟濛花寺隔烟萝，铃语宵深唤客过。走壁龙蛇镫影动，傍檐鸟雀树阴多。旧游人已随云散，壮岁心还与墨磨。浊酒半壶禅榻稳，打门无赖是风婆。
游尺五山庄简约斋（清·百龄）　　七言律诗　押阳韵	五尺城南韦杜庄，疏帘清簟坐斜阳。竹坡雨洗梢梢净，荷渚风翻叶叶凉。隐砌虫声秋宛转，隔城山色暮苍茫。笋舆藤杖寻诗去，佳句凭君贮锦囊。
赠杜西林孝廉（清·百龄）　　押青韵	典坟瀹灵府，文字余芳馨。清浊流派远，判若渭与泾。作者入堂奥，秘钥门常扃。纷纷饤饾家，何由窥仪型。杜子老斫轮，甘苦皆已经。皋比教不倦，光风嘘户庭。理窟洞观火，词源高建瓴。肘腋驱万卷，囊括无畦町。当其兴会至，洋洒笔不停。一读三叹息，春夜镫荧荧。金钟发妙响，扣之惭寸莛。脂炭向矮屋，蕊榜联文星。及今斗杓回，起蛰来春霆。
雨中饮何玉峰广文斋中迟范叔度比部柴珠江舍人不至（清·百龄）	金鸦堕水白日匿，碧城朵朵山钩连。黑云如羊在天上，挟雨腾踔鸣雷鞭。须臾沟浍潦水急，怒涛澎湃惊昼眠。小奚扣门食指动，如闻海上传瑶笺。为言斗酒藏之久，况有黝甲同击鲜。我马不辞泥至骭，淋漓直到宫墙边。老饕据座箸齐下，银瓶倒泻吸长川。人生醉饱岂易得，二豪不至何拘牵。主人对我惨不乐，攒眉但说寒无毡。大罗会上一回首，才名流落三十年。半绾欲丐升斗粟，长官笑骂书生酸。宿尘堆案弟子散，破窗僵卧吟秋蝉。我闻此语长叹息，士逢知己从来难。杜老诗因郑虔瘦，贡禹冠为王阳弹。古人交谊重气节，所愧汲引无微权。曲逆当年亦贫贱，如公骨相宁屯邅。蓬生麻中当自直，丈夫何必求人怜。以酒酬君觥累百，磊块浇散开心颜。王戎起舞唾壶缺，壁间况有丝与弦。天公一笑善解意，忽收屏翳明婵娟。留髡日日饮一石，会须炙輠来谈天。
秋夜寄怀时泉（清·百龄）　　押遇韵	秋夜鸣秋心，凉猋掠庭树。短檠一孤影，隐几梦屡寤。关河阻且长，伊人美无度。寂寥怀好音，断雁隔荒戍。
书常理斋观察爱吟草（清·百龄）　　押屑韵	周道吟翩鵻，出车颂雨雪。怀哉三百篇，忠孝意已揭。傥仅工文词，何以励臣节。常君东海英，巨手长鲸掣。蚕丛辟吟草，作尹兴无辍。当其倒词源，浩浩江河决。崚嶒笔锋迅，慷慨唾壶缺。政拙心自劳，道全身可灭。不比从军诗，苦乐因人说。风雅有正声，庶以绍前哲。
