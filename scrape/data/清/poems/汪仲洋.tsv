秋夜柬鲁舆（清·汪仲洋）　　五言律诗　押东韵	木叶脱如雨，秋声何处风。遥从天地外，吹落寸心中。独夜无长梦，繁星满太空。不知河汉转，引领失西东。
武连驿用陆放翁韵（清·汪仲洋）　　七言律诗　押支韵	蜀道前期又后期，文章得失总难知。三秋客思连云栈，万里乡愁两鬓丝。残照满衣归店早，乱山围梦到家迟。鸡声未唱人争起，可似金门射策时。
孟津渡河（清·汪仲洋）　　七言律诗　押元韵	谁将银汉泻昆仑，九曲风涛渐不浑。龙马千年开北戒，乾坤一线划中原。当时白璧沈秋水，隔岸青山近孟门。便欲乘槎天上去，支机摩访旧题痕。
题惺甫夫子西行草后（清·汪仲洋）　　七言律诗　押庚韵	西游不肯变商声，日有新诗当纪程。贡马使来光禄塞，射雕人住受降城。周家遣戍多风雅，汉室屯田用老成。听到笛中吹折柳，黄河源上望燕京。
燕然山（清·汪仲洋）　　七言律诗　押阳韵	燕然山色郁苍苍，此地曾为古战场。斑氏才华余史笔，汉家功业半椒房。边城野草连天白，塞上秋云币地黄。勒石不知何处去，也随炎运付沧桑。
小剑山（清·汪仲洋）	只疑云欲飞，不知山势峭。潇洒出清挺，孤立更娟妙。银汉淬寒锋，锐利不可鞘。划破漏天漏，娲皇补不到。绝壑凝元阴，万古雪如缟。自从天地开，日月光未照。山鬼与木客，隐隐杂啼笑。安得壁上行，绝顶访祠庙。
五丁峡（清·汪仲洋）　　押漾韵	我家上清峰，来从青天上。手扪参井光，四顾神何王。訇然开剑门，群山绿如浪。十日披烟岚，所至意皆当。打头横绝崖，忽与行人抗。引领千仞高，不辨峰背向。卷地生潮声，滔滔水名漾。策马随飞湍，始见峡门壮。砯崖裂苍玉，一隙露开放。螺旋而蚁穿，怪石相偎傍。就下稍宽平，江流不肯让。摩空扬巨刃，五丁殊奇创。想当开凿时，风雷争簸荡。美女颜妖娆，金牛气凄怆。试问商周前，飞越更何状。
观音碥（清·汪仲洋）	瓮里嵌天光，四围是积铁。我从壁上行，盘空数十折。嵯岈千丈峰，突如云出穴。猿猱失攀援，鹰隼愁飞越。堂堂贾中丞，手持天上节。纵火烧砯崖，横腰凿一缺。怪石当人头，补天悬破裂。赪霞飞不去，丹嶂扪犹热。飞瀑溅石梁，浪花冻成雪。流为百丈潭，无风自澄彻。山回人亦转，划然风景别。岁晚行路难，吁嗟心兀兀。
寇莱公墓（清·汪仲洋）	御盖忽上澶州城，嵩呼动地声雷鸣。孤注一掷得全采，莱公手眼原分明。不尔六飞走楚蜀，岂待高宗弃雨京。功高谤速易媒糵，好刚使气微骄矜。瘿相何尝是裴度，文皇早已知魏徵。建储三言决大计，宰相进贤不用例。大节无惭社稷臣，廷辩翻输雀鼠智。张咏临歧教读书，魏野修笺劝避位。天书但解献朱能，犊车讵料藏丁谓。蒸羊远饷拂须儿，闭门纵博如当时。蜡泪成堆醒大梦，犀带束腰知死期。欲拜华州相公墓，请读皇祐旌功碑。
