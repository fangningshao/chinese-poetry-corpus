重过花埭东园寄潘比部伯临（清·谭敬昭）　　五言律诗　押歌韵	兰桨驻笙歌，花田散绮罗。夕阳人影乱，深树鸟声多。野色迷香径，酣红点绿波。南园春草满，诗思近如何。
秋夜（清·谭敬昭）　　五言律诗　押支韵	独鹤有秋意，群鸦无静枝。西风吹碧海，片月落清池。木叶脱未已，岭云多自知。美人歌白露，相望各相思。
东阿道上作（清·谭敬昭）　　七言绝句　押麻韵	惊风阵阵卷黄沙，一路春寒不见花。残月疏星杨柳陌，载将残梦听琵琶。
