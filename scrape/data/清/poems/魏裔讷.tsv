丙午春日同柴巨公游龙门（清·魏裔讷）　　五言律诗　押文韵	蹇裳蹑石磴，缓步入高云。晋国千峰断，秦川一岭分。行人冰上渡，浊浪树边闻。杯酒携良友，相看日欲曛。
石佛寺（清·魏裔讷）　　五言律诗　押删韵	梵宇开何代，钟声峭壁间。高楹基趁石，古佛像因山。萍水攀僧话，烟云荡客颜。残碑经岁月，风雨欲成斑。
过金陵（清·魏裔讷）　　七言律诗　押尤韵	鸡鸣山外大江流，迢递孤城暮霭浮。六代遗宫余乱草，千年王气委荒丘。青溪花落春将老，翠柳莺啼麦欲秋。往事不须频怅望，铜驼自古恨难收。
