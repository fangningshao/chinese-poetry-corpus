四月十九日重登小黑山（清·翁树培）　　七言律诗　押尤韵	远山如带拱神州，两月重来话昨游。人在上方临下界，时当初夏似深秋。葱茏树色千寻合，罨霭岚光四面浮。山圃桃花开正好，可容借榻暂淹留。
题法时帆诗龛向往图（清·翁树培）　　七言绝句　押阳韵	异代诗人萃一堂，风流千载说柴桑。打钟扫地三生梦，可少同龛爇瓣香。
题揭钵图（清·翁树培）　　押青韵	厉诗但衍宝积经，前此作者推阮亭。此卷无诗但存画，淡描水墨非丹青。纷拿变幻斗俶诡，精怪出没鞭雷霆。飙驰电掣兽奔驶，刀剑断折纷雨零。钵底忽现小儿相，手足卷曲如拘囹。半空天乐下鸾驭，慈光普照留云軿。我于此图悟禅指，画师寓意加丁宁。佛言贪嗔与痴爱，根尘净绝无畦町。尔缘性嗜啖人子，饕餮餍饫污膻腥。是曰贪心杀机伏，轮回毂转不暂停。尔缘幼子失所往，七日遍索穷幽冥。是曰痴心堕恶趣，如茧自缚迷难醒。尔作狡狯聚丑类，搴旗挥刃铦发硎。是曰嗔心即苦海，无明焰炽通天庭。尔因弱雏乞援救，涕洟哀吁怜伶仃。是曰爱心著魔障，爱未能割况汝形。四者轇轕互薰染，流派那辨渭与泾。遂兴幺么蠢蠕动，蕃孳鷇勃生螟蛉。钵耶非钵乃佛力，琉璃七宝圆光荧。相与非相难执著，鸠盘嫫母尹与邢。神奸魑魅起妄念，爱魔未许逃天刑。慈悲智慧释尘缚，空空倒挈军持瓶。离奇惝恍震心魄，花妖木客招群灵。人非人兮想非想，青磷佛火辉流萤。李森朱璧不可作，谁与画手存模型。不徒罗家绘图拟，好续梵偈传镫铭。
陈白阳古木寒鸦（清·翁树培）　　押庚韵	两崖老树摇秋声，疏林摵摵飘红英。槎丫瘦削倍萧瑟，俄看数点寒鸦横。横处排空复成阵，欲落不落栖还惊。性果求安便止宿，心缘怀侣犹飞鸣。商飙习习振林谷，纷纷翔集仍回萦。一枝岂不故巢恋，归羽未定烦经营。烟云半抹意惝恍，树杪遮断红霞明。长空来往极寥廓，徘徊怅望劳浮生。合离下上得所适，超忽远近随遐征。树惟见鸦不见叶，夕阳疏影衔山晴。山人静者独观妙，机心世虑两不撄。临流拄杖意何属，坐视物化无枯荣。写生取神不求似，气味包蓄逾孤清。微烘淡墨渐无迹，门径异否衡山评。
南唐官砚歌（清·翁树培）　　押先韵	百六十字辉星躔，永叔所得原叔传。我从皇祐溯保大，后先俯仰已百年。宋兴百年盛文治，龙图学士登集贤。搜碑手题《集古录》，传信新订薛史编。夷陵舟中伴行笈，玉堂儤直供丹铅。回思初得二十载，双桂楼下屏风前。牡丹姚魏谱京洛，鸲鹆眼晕摹方圆。公时南京作留守，此砚先已来应天，沈湮弃置忽显豁，押尾小印精雕镌。升平回首忆畴昔，江南野老词凄然。自言幼时尝及见，金陵旧有负郭田。先朝元宗重文史，缥缃器具能精妍。承明石渠富珍秘，廷圭之墨澄心笺。是时歙州置砚务，饩廪月给唐国钱。龙尾山头斸苍骨，罗纹坑底淘清泉。尚方岁取有程课，箕裘世业弥精专。溪流渐湮山脉断，沧桑变后岁月迁。摩挲此砚三叹息，无端枨触增流连。一代繁华说江左，万古灵秀钟山川。李少微名漫题记，谢景山瓦曾周旋。
