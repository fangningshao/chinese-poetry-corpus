晤韩小亭观察（清·吴存义）　　五言律诗　押灰韵	江汉犹戎马，艰难一棹回。浮云辞玉垒，斜日向金台。宦橐余碑目，朋尊问酒材。凄凉庾信赋，新自秣陵来。
三月四日宿朝天关（清·吴存义）　　五言律诗　押删韵	归路风尘淡，襜帷又蜀关。蛾眉花外月，蚕尾驿旁山。春梦依三岛，军书动百蛮。江乡尚天末，日夜唱刀镮。
马伏波祠（清·吴存义）　　七言律诗　押尤韵	跕跕飞鸢浪泊流，据鞍老去向壶头。云台不画椒房戚，雾潦偏余薏实愁。铜鼓银簪蛮女乐，露花烟草野祠秋。瘴乡我正乘轺迈，亦觉平生念少游。
宋都酒务印诗用甘畸人自题原韵（清·吴存义）	勃窣摩蜃时，支格蔚犁侧。闯然出冷铜，倚来各颓息。绣涩卷土花，纁霞带酒色。归庋瓮牖间，啜醨诧终夕。但苦绾利蚓，麻茶不能识。畸人中圣人，步屟来得得。见之悬肘后，如获青田核。星喜𢶏旗投，月未妖蟆蚀。文组相骈罗，缥碧与湔拭。文篆并纽书，署年月官职。弹指天水秋，刹那过几刻。每读骤税书，亦各有畛域。铁官针不遗，纲官筴无忒。素闻茶官诏，未睹橘官敕。矾官更琐碎，如石时乱泐。酒官虽苛娆，辕南辙可北。颍滨监筠州，风谓至今忆。譬挽狂澜舟，寸心识斗极。于物傥有济，醨薄亦聊即。转眼如风镫，酤户埋荆棘。谁欤麴院来，姓氏翳阒寂。劫灰破块寻，剩水抱蠡测。咄咄青緺中，摩挲胜服匿。锦窝废未敲，缇幕光逾赩。摹拓宠以诗，印请对以臆。闻君足金薤，搜奇眼电激。行田相邂逅，剪拂等九锡。耐可助醉歌，勿将付酒直。君笑引叵罗，谓印且墨墨。佩汝侯醉乡，岁月千万亿。
海淀楼上晚眺（清·吴存义）　　押尤韵	笑脱朝衫独倚楼，山容水熊画深秋。夕阳金碧云中寺，仙侣池台海上洲。堤柳风高无倦鸟，渚莲露冷有间鸥。此间那得江湖梦，却想烟蓑理钓舟。
老马吟和何赓卿阁学瘦马吟韵（清·吴存义）	宛马来渥洼，𥬞云无泥涂。朝辞蒲梢下，暮厕天闲居。银锬何蹀躞，锦障时踟蹰。日刷三万里，何者为崎岖。道旁有老马，骨相殊未瘏。岂涉太行险，却似疲盐车。伏枥气瑟缩，夹镜朣模糊。不知金门式，较视将何如。独恋栈豆恩，骧首看云衢。是时秋霖积，三刻沟难逾。竛𥪁移跬步，远羡湖上驴。湖上知可乐，但虑难求刍。老马且自慰，慎勿悲饥驱。臣朔昔待诏，犹对侏儒吁。识涂傥见用，迥立长风呼。图入玉花绘，牧有荐草濡。努力向阊阖，九达皆夷途。
次韵奉酬家仲畇尚书（清·吴存义）	昔我居柴墟，菰芦托幽窅。弱冠事柔翰，闭户恣研讨。经畬服许郑，词条撷江鲍。如以碧镂管，仰窥青玉昊。沥液漱回甘，散襟抒夙抱。咫闻夸耳食，奥阼矜目巧。通籍入承明，阊阖集簪袅。兹白争权奇，飞黄咸服皂。翠毂何雕锼，珊鞭相窈袅。我似沧海粟，独对寒庭筱。解颐寻匡衡，书空笑殷浩。亦有金薤篇，但作宴瑱饱。诗摹蚓窍微，字仿蚕眠小。高冠虽切云，下士难闻道。罗友逢揶揄，王澄真绝倒。皇华忽駪征，白檀除热恼。恩遇山海宽，报称涓埃少。文轸谈竹王，锋车慑华䝤。风尘厄辕驹，岁月过隙鸟。谁知㽛町遥，重见戈甲扰。钦䲹声已去，蛛蝥丝尚绕。安得霹雳手，迅使霜箨扫。勿令斗蜗角，相搏梦盬脑。防秋静边亭，媐春集屯堡。方今多鼓鼙，思之元发缟。江汉生烽霾，妇孺积忧悄。虐焰肆豨突，妖氛逞兔狡。行当捧海浇，慎莫聚铁造。罴虎严止齐，刍粟精覈考。六韬奋鹰扬，七萃喜凫藻。捷书奏甘泉，俘玉作典宝。蠮螉清远塞，鲸鲵戮遐岛。宵旰勤可纡，黔黎慰宜早。请赓七德歌，愿向五湖老。只余一片冰，怀中未能了。荩箧无著书，花砖叨视草。琳琅校天禄，殿阁趋云表。珂影玉河深，钟声金阙晓。再持英簜行，不觉舟车挠。山水协素心，吟啸愧长爪。苍茫鸿蹋雪，辗转虫食蓼。付之括地图，浮以清酒醥。大笔何淋漓，高咏发朕兆。我归学放翁，年丰谢富媪。安神艺苑间，怀旧烟波渺。松柏见本性，岁寒期共保。
