宝鸡县（清·蹇谔）　　五言律诗　押齐韵	到此平原尽，峰回径欲迷。岩疆连陇蜀，古道达羌氐。石与人争路，云随马渡溪。风尘何日谢，惆怅散关西。
五丁关（清·蹇谔）　　五言律诗　押青韵	门户划秦蜀，雄关辟五丁。阴岩存古雪，晓树阁秋星。涧曲道相望，天低昼亦冥。金牛通得否，搔首问山灵。
眼前（清·蹇谔）　　七言律诗	久惯天涯忘别离，眼前风景况清奇。栈云横截秋山断，江水平吞野岸低。估客解谈丞相迹，村巫争赛禹王祠。倚篷笑指晴空外，万点归鸦趁晚曦。
山梨树歌（清·蹇谔）	并州南绛郎官署，庭前谁植山梨树。荫未及亩高及檐，拳曲不中工师度。每逢朔望祀且诚，稍懈谓恐撄神怒。始作俑者何人斯，老吏为余言厥故。云昔树方拱把时，县令已拟施刀锯。入夜恍惚梦见之，长捐谓君殊过虑。于君无济亦无妨，相戕何必太相妒。自后争传树有神，数十年来深爱护。我见此举心已疑，又听此言益不豫。不才臃肿实刺喉，托根官衙非所据。留之或广仁民恩，列之月祀毋乃误。此令呓语本难凭，独怪后来无一悟。有功于民祀则宜，树也何功殊忝附。君不见仙楼丈瀛与镜烟，又不见存云岭上姜嫄墓。讹以传讹匪一端，难执途人为告语。何况此事由梦来，梦中说梦人无数。拔剑便欲抉根株，非常之举庸人惧。聊凭毫素托深心，借谂来者知其故。
