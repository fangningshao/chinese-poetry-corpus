铨曹署中四咏和云麓作·吴文定公手植双藤在大堂后即今藤花厅也（清·王玮庆）　　五言律诗　押阳韵	遗爱双藤古，名贤植右厢。阴凉嫌客热，花淡笑人忙。不受风尘染，偏沾雨露香。我才同散木，开谢几经霜。
铨曹署中四咏和云麓作·王文成公题名碑在验封司（清·王玮庆）　　五言律诗　押真韵	抗疏为郎日，留题姓字新。平猺挥将略，破敌属儒臣。事定功招谤，才高学累人。残碑勤拂拭，赵顾可同伦。
铨曹署中四咏和云麓作·赵乾所先生手书石刻在稽勋司（清·王玮庆）　　五言律诗　押先韵	列宿瞻郎位，封章达九天。谠言铭座右，劲节仰前贤。廉吏惟知法，清官不爱钱。冰心饶铁笔，绝似柳诚悬。
铨曹署中四咏和云麓作·许忠悯公瘗骨处在文选司今即其地为祠（清·王玮庆）　　五言律诗　押元韵	殉守不离署，至今犹闭门。龙髯悲故主，狸首瘗孤魂。死志生无愧，忠心孝亦存。满堂卿贰众，俎豆让公尊。
云麓过小斋见秋花盛开诗以奖之和元韵（清·王玮庆）　　五言律诗　押灰韵	小苑半弓地，篱花四面开。愁当独坐处，时有故人来。冷眼宜秋色，多情祗酒杯。此间成大隐，一笑谢尘埃。
将至兴济望运河帆影（清·王玮庆）　　五言律诗　押庚韵	竿影如林立，湾环野渡横。帆从村畔转，水绕地中行。风静千艘稳，波澄两岸平。我来缘乞米，又复向春明。
一片石（清·王玮庆）	烽火连天明社屋，国亡家破仇谁复。忽闻美人亦被收，多情转效秦廷哭。恸哭上书为请兵，数行血泪啼鹃声。素练系肩衣如雪，负弩前驱玉关行。关内蚁贼二十万，横海列阵来酣战。狂风飞瓦尘蔽天，咫尺敌人不相见。我师先作壁上观，两军迸出刀光寒。觱篥声催阵云黑，鹳鹅队舞夕阳残。忽讶神兵来天上，长弓大剑辽东将。马上健儿齐丧胆，纷纷遁走觊歌唱。只缘红粉定燕京，箫鼓重逢倍有情。怪底将军多反覆，君亲恩不及倾城。
