竹西书屋（清·法坤宏）	园风索索吹井汲，海云冻合低平隰。羊裘毛脱酒力微，枯倚青松坐白石。昨夜雪花大于掌，随风飞舞栖檐隙。山阴有棹当诣谁，拥书兀兀抱双膝。竹竿压折不开门，岁晏无人空叹息。
戊辰九月六日赠别毛其人归里（清·法坤宏）	调刁陨风叶，翩反恋故枝。闻君束归装，游子动离思。行行高原上，伫立望征骊。仰视归飞鸟，心随白云驰。初君登科日，英姿生光辉。轻裘拥高坐，焕若东出曦。风尘近十载，奔走长安逵。黑貂既已敝，面目空复黧。哀我龙钟态，对叹不自持。计君归闾门，升堂拜慈帏。呼洗为儿盥，呼食哺儿饥。功名岂不念，顾亦爱其私。小人亦有母，白发两肩垂。自春徂秋夏，远游历三时。家贫失儒业，诸子任游嬉。乃从千里外，为人章句师。奇字不堪煮，九月未授衣。行将舍之去，挂经把锄犁。小珠山之麓，书带草离离。先贤有遗训，良田在耘耔。养志事躬耕，相约共畬菑。将子无寒盟，春深以为期。
