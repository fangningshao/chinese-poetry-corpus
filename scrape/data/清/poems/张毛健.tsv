支硎山（清·张毛健）　　七言律诗　押支韵	爱向青山把酒卮，云林从此结幽期。松高路转寺方见，竹暗鸟归人不知。偶听细泉寻曲折，时凭孤石看魁奇。谁能乞与支公鹤，汗漫随风任所之。
东塘歌（清·张毛健）	朝与东塘朝，暮与东塘暮。东塘水幽人更幽，间向菰蒲弄烟雾。烟寒水清秋雨多，凉风瑟瑟吹细波。有时鼓棹向深处，触手惊鱼如脱梭。缘溪小户垂杨里，尽日无人空倚徒。荇花蘋叶渺无边，销魂只有东塘水。
海涨（清·张毛健）　　押鱼韵	大块噫气工发舒，荡涤埃壒澄方舆。如何一怒出狂怪，倒泻沧溟回尾闾。天吴离浪恣蹴踏，手招海童推海车。群妖旸睒助狡狯，巨鳌赑屃龙呵嘘。初惊一发生绝徼，旋拔地轴倾归墟。鲸鱼铿钟鼍鼓发，千雷万霆声震虚。卒然洪涛落天际，状若连峰摧积砠。海乡卑湿缺堤障，此势西下谁能袪。已穿林麓越丘陇，无论漫野连沟渠。蒙冲倒侧沈大舰，榱桷屈折倾高庐。神愁鬼慑悉奔窜，焉免赤子群为鱼。雨昏夜暗惊睡魄，忽摸床席流寒淤。急呼妇女挈童稚，开户欲走遥嗟歔。足欹手软竞掣曳，四望骇绝空趑趄。水官呼名算户口，夜叉攫首供畋渔。欻焉散发罥林莽，时或相抱联衣裾。萍浮梗泛落何处，会见腰腹穿虫蛆。兼闻汨没尽鸡犬，已毙巨犗沈豪猪。纷纷蝼蚁等尘土，此类细琐不足书。皇天生物岂无意，要使万族宁其居。况当斥卤地硗确，经岁困惫穷菑畬。天膏沾润地脉发，此犹未足偿拮据。为何弃置不省录，反使黔首归沦胥。海神职卑受驱使，焉敢违命生踌躇。愿申绿章诉上帝，大憝早把飞廉除。九关沈沈虎豹怒，欲言不得愁何如。
海涨后诗（清·张毛健）	祝融挥鞭烧下土，五月炎蒸苦无雨。高田龟坼低田焦，塞口黄尘杂沙卤。风师入海驱群龙，倒卷溟渤扬高淙。海滨赤子葬鱼腹，数里不见桑麻踪。皋壤无忧老农喜，沟港平添一篙水。不将泛滥愁天公，但愿潮痕镇如此。水车轣辘争喧豗，渴蛟饮涧银泉回。平田渺渺乱蛙蝈，顿觉青翠纷成堆。今年秧多不怕旱，分种何妨过夏半。但教十日雨一来，会见田禾高没岸。犁锄袯襫争成群，担酒饷肉何纷纷。不愁潮退水痕落，海中还起炮车云。
