寻瘗鹤铭（清·李懿曾）　　押职韵	焦山峭摩空，其下则水国。谁知悬崖间，挂此数行墨。爱鹤成鹤癖，鹤死瘗山侧。鹤本神仙姿，魂魄游八极。兹铭亦天人，人间讵易得。或云逸少铭，或云贞白刻。或云顾逋翁，好事竞窥测。我爱竹垞言，心非唐后勒。万古照寒流，鱼龙不敢蚀。我寻潮落时，藓深半不识。风涛夜有声，月影松桧黑。
千佛岭（清·李懿曾）　　押陌韵	一石嵌一佛，一佛占一石。碎拆金莲花，乱插云窝窄。想是古先生，亦有米颠癖。
