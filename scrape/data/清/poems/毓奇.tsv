淮阴怀古（清·毓奇）　　七言律诗　押尤韵	重城虎踞镇淮流，绕郭帆樯日夜浮。漂母荒祠花草艳，枚皋旧宅燕莺留。五王戈甲争南渡，六代英雄据上游。往事销沈形胜在，空教极目海天秋。
午日邀赵耘松观察暨惕庄晴岚小集次耘松韵（清·毓奇）　　七言律诗　押真韵	廿年旧雨此重亲，卮酒宁辞一再巡。往事休惊嘶阵马，清歌喜对倚楼人。平蛮经济留声远，课士文章报国均。畅好竹西风雅地，欧苏千古共昏晨。
