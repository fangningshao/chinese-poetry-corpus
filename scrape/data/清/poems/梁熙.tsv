壬午出汴城五年不复经过丁亥计偕循内堤望坏垣有悲往事（清·梁熙）　　五言律诗　押元韵	斯城仍聚水，过客欲招魂。惨目今如见，微生昔竟存。民终煎市釜，寇自荡宫门①。河伯浮余息，临流永戴恩。
雨中遣怀和刘伯启韵（清·梁熙）　　五言律诗　押阳韵	无镫弹时少，为园闭日长。匡床秋得适，布被雨知凉。树许江潭赋，花因栗里香。平生萧瑟意，身世好谁商。
咸阳（清·梁熙）　　七言律诗　押庚韵	青门昔傍渭滨行，岂意秋风到渭城。不尽寒波斜日动，可怜荒野暮云平。雄图过眼迷三辅，别酒当歌叠四声。槐里宵深残烛下，还将杂记阅《西京》。
潼关（清·梁熙）　　七言律诗　押尤韵	川原缭绕望中收，西映残阳旧戍楼。形势长连三辅壮，风云自涌大河流。泥封函谷无诸国，瓜种东陵有故侯。还忆繁台沦陷日，曾开玉帐控中州。
书砦居屋壁（清·梁熙）　　押支韵	阴气昏白日，冻雀噪暮枝。徘徊如有待，纡徐掩户迟。念昨愁不寐，悬席透夜飔。隙月点霜被，病骨冷难支。断墙集野砾，遂若惬幽私。烧灯拾僵蠹，竹素欣相披。侧身还怅望，儒术欲何为。土壁摇寒影，萧条十年思。
去秦（清·梁熙）　　押真韵	青阳催淑景，林麓一朝新。鸟鸣东郊路，飘然今去秦。惟昔抗遐想，岂期傍风尘。蒲鞭违夙愿，中夜自酸辛。将投衡泌老，翻作京国人。潦倒时何济，展转志欲伸。父老壶浆惠，道周拥劝频。今年雨泽足，君不待芳春。对此心恻恻，幽怀未易陈。知尔难忘旧，泪眼寄渭滨。
早寒（清·梁熙）	秋风吹雨尝如此，不合萧萧入客耳。碧草摇风湿欲翻，玄蝉抱叶泠然止。祇林一卧岁时阑，可奈无衣悲早寒。悲歌乍放声还歇，今日谁听《行路难》。
