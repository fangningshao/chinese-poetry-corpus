洪忠宣祠（清·徐陶璋）　　七言律诗　押先韵	不愁鼎镬一心坚，辩折金廷气凛然。举目动惊风黯惨，攀髯空想泪潺湲。放还北地辞羁绁，沦滴南朝被弃捐。寂寞钱塘孤庙冷，千秋有恨听啼鹃①。
桐庐（清·徐陶璋）　　押麌韵	轻帆漾微风，到郭及亭午。晷影落清波，衔云映吞吐。沙渚集渔舠，鹭鸶晒毛羽。参错缀人家，临水开牖户。楼阁见层叠，罅隙松篁补。愧无荆关笔，好景渺难谱。微体幸萧散，得未羁簪组。心胸湛虚明，俯仰忆往古。近欲访玄英，俯首拜抔土。远攀汉客星，高风邈天宇。拟将谢浮名，烟波狎柔橹。何时携双柑，春莺听花坞①。
