晚归独酌有怀熊镜蓉（清·张恩准）　　五言律诗　押元韵	归路不觉晚，鸦啼烟雨昏。疏镫隐城堞，落叶聚柴门。寇盗犹未已，文章何足论。怀人竟寒夜，独酌倒空樽。
送李辅堂入都（清·张恩准）　　五言律诗　押尤韵	非有幽栖志，干戈莽自愁。携家思乐土，学稼服先畴。黄卷孤镫夕，青松古屋秋。风尘虽未解，何敢竟淹留。
五年前读许仙屏诗过吴城魏柳南招饮相晤席间喜而有赠（清·张恩准）　　七言律诗　押支韵	我畏风波去较迟，君因避地欲何之。湖天乍见成高会，姓字惊呼似故知。镫火送归微醉后，莺花留住晚春时。维舟更饮吴城酒，漫与骚坛共赋诗。
