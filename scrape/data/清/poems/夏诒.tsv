忆江南故宅（清·夏诒）　　七言律诗　押东韵	碧天如水夜冲融，怕忆江南旧宅空。冷落双扉尘没槛，萧条四壁草成丛。庭前莺老无人管，江上鱼沈有梦通。应是金乌怜寂寞，朝来依旧下墙东。
病起（清·夏诒）　　七言绝句　押寒韵	一病蟾光四度圆，新痊初起正严寒。灯前儿女喃喃话，都道今宵睡不安。
立秋前二日早起（清·夏诒）　　七言绝句　押微韵	迢迢络纬曙光微，金井无人声渐稀。为爱晚凉临水立，不防花露湿罗衣。
寄婿（清·夏诒）　　七言绝句　押麻韵	频挥双泪望天涯，失母孩童深自嗟。寄语温峤须记取，他年莫使衣芦花。
可中亭赏荷（清·夏诒）　　七言绝句　押东韵	绮窗四面小亭东，十二兰干映水中。翠盖纷披侵入座，看花人映藕花红。
