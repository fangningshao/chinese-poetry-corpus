列仙诗（清·张尔岐）　　七言绝句	紫庭夜降玉晨君，面授灵威鸟迹文。指示分明方悟得，嵇康未是解书人。
壬寅春访元明先生张隐君归赋（清·张尔岐）　　押纸韵	绣水云湖间，距城近十里。爰有石隐人，诛茅托于此。我欲访幽踪，披衣凌晨起。徐步乘春风，云树互迤逦。道旁问耕夫，云此草庐是。榆柳翳柴扉，竹石森阶戺。斯须先生出，白发短覆耳。骨趫更神完，古意见冠被。询名各嗟讶，入坐略诺唯。烹茗发清言，纷纶具玄理。夕阳在树杪，欲去情不已。挥手寻归途，苍茫暝色里。
送张非闻还里（清·张尔岐）　　押寒韵	生世苦违异，退守诗书残。寥寥古人中，默求心所安。出语遭疑讪，孤踪良独难。吾兄自逆旅，坦然委肺肝。片言质要妙，曲折颇有端。视君方寄食，殊不忧饥寒。冥获或自笑，心战亦寡欢。内胜足天机，身穷中愈宽。时月一过从，开襟意为殚。虑余摇异说，发药相劘钻。往往切余心，惭汗同露漙。白璧陈座席，自觉多垢瘢。相资八年余，如镜正衣冠。忽闻当别去，朝夕越河干。北堂有慈命，于理难盘桓。惜此良友远，致词不觉繁。愿各励终始，莫变青与丹。
