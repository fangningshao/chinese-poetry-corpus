山行（清·侯坤）　　五言律诗　押删韵	扶竹日看山，山因人意闲。问秋红树外，观世落花间。偶与孤云约，相随飞鸟还。何年藏古寺，僧立翠微湾。
登天门山最高顶（清·侯坤）	大江之水势，如万马奔腾去不回，兹山又如横江铸铁不与通往来。何年却经五丁力士手，神斤鬼斧劈出两扇天门开。我登东梁最高顶，混茫莫辨水天影。松下野樵枕石眠，谡谡山风吹不醒。凌虚忽然似乘舟，水云荡漾山欲流。须臾白浪洗出接天千尺练，当空一雁摩清秋。千林万壑敛暝色，且叩禅关卧花窟。夜深更欲呼山僧，披衣同看波心月。
