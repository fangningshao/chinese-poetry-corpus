答韬甫同年（清·王仁堪）　　七言律诗　押东韵	矫若金羁脱玉骢，惊人还我气如虹。谁知旌旆悠扬意，转在车箱闭置中。肺渴更无千丈露，步虚饶有五更风。玉梅不道过三九，一夕清尊未许同。
行县观稼（清·王仁堪）　　押麌韵	生小恃游宦，耗粟蠹天庾。家无一尺田，岂识农田苦。赐牒领江郡，搴帷课晴雨。我来四月中，烈日龟坼土。新秧寸黄萎，渴比婴失乳。天不绝吾民，解悬赐甘醹。桔槔声渐和，钱镈效微睹。如何桀桀苗，生此𨐔𨐔羽。捕蝗如捕盗，连乡整櫜鼓。惟螟独阴贼，潜据心自腐。剔之不可尽，祈佑神所主。盼到禾豆花，欢若珠玑吐。一夕起阴霾，彼苍胡啴怒。忍令蔀屋丰，坐听山风蛊。存者盖已仅，登场日可数。夏旱秋转阴，谷烂芽先弩。哀哉一粒粟，受此百摧侮。长官料谷数，还曰十得五。舟行见炊烟，嗟我民力普。瓯窭祝未央，鸠扈职何补。三复《伐檀》篇，改空对农圃。
乙酉使黔与杨雪渔学使同年游甲秀楼扶风寺瞻阳明先生像赋诗志别（清·王仁堪）	万里事行役，健仆犹骨肉。况我金石交，三年手重握。握手各一笑，感物翻万触。秋气互泬寥，天宇晶于玉。如何太清表，时有微云属。霜高鹰隼尽，木脱川原肃。薄寒阴始凝，秋士欢易促。契阔能几时，须眉见老宿。仰瞩北斗光，空庭夜踯躅。
