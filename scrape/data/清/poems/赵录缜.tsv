夏夜即事（清·赵录缜）　　五言律诗　押阳韵	空濛香雾合，人立小斜廊。顿觉罗衣薄，微微生夜凉。流萤度水阁，冷露下莲房。何处箫声咽，哀音一断肠。
秋日卧病焚香礼佛甚萧寥也成四韵（清·赵录缜）　　五言律诗　押先韵	渐觉流光暮，萧条倍惨然。秋心最摇落，病骨况缠绵。奉佛三生石，焚香一缕烟。药炉伴禅榻，消尽菊花天。
雨夜读楚辞（清·赵录缜）　　七言绝句　押支韵	破闷无憀读《楚辞》，愁心宛转病支离。自怜已抱秋情绪，况复深宵夜雨时。
题绿窗诗草（清·赵录缜）　　七言绝句　押支韵	兰心蕙质雪为姿，意气横飞足振奇。忧国如焚托讽谕，蛾眉真个愧须眉。
有感（清·赵录缜）	皎皎旧时月，照我前庭除。天地同一色，悲欢境各殊。忆昔兄妹四，谈笑共宴居。此景不易得，思之竟何如。两兄宦京国，秋风思莼鲈。仲兄成永诀，忽忽七载馀。死别求梦寐，生离凭雁鱼。百感填膺满，拈毫苦难书。伤哉闺中子，日与愁病俱。耿耿不能寝，风露沾衣裾。
骤雨忽霁星月娟朗徙倚庭除即景赋怀（清·赵录缜）	蒸人烦暑郁中庭，参差树影清蝉鸣。晚云忽压雷声起，雨势倒挟沧溟倾。微风袅袅吹银河，明月盈盈扬素波。碧天澄鲜靓如洗，谁倚高楼发浩歌。
