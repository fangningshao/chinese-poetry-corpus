雨后望西山山色（清·姚斌敏）　　五言律诗　押齐韵	雨洗长空净，西郊日又西。云光天外落，山色马头低。古增红泥塔，柴扉白石溪。无须寻栗里，长此结茅栖。
芜湖舟中（清·姚斌敏）　　五言律诗　押尤韵	虽无祖生志，慷慨且登舟。山色朝昏异，涛声日夜流。灵风殊恍惚，沙鸟自夷輶。落日宿何处，萧萧芦荻秋。
舟过金陵感怀（清·姚斌敏）　　七言律诗　押删韵	歌残玉树变愁颜，从此莺花属等闲。词客浪传三妇艳，夕阳多在六朝山。依依鸿爪前踪认，渺渺春波短棹还。高咏不酬霖雨愿，也宜盟对白鸥间。
早至鄱阳一昼夜行四百余里矣（清·姚斌敏）　　七言绝句　押歌韵	西风直欲撼天河，水入江心九派多。一夜扁舟落何处，万重山翠万重波。
莫愁湖（清·姚斌敏）　　七言绝句　押尤韵	《子夜歌》声出画楼，湖名从此擅千秋。无愁天子愁还在，争似卢家有莫愁。
