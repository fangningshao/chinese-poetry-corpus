读厉樊榭集有和闺秀陈坤维丁巳闰九手检顾秀野元诗选卖供饘粥诗有感次韵（清·戴佩荃）　　七言律诗　押支韵	中馈萧凉贫可知，只馀秀野百家诗。节逢闰九情多感，念到先人句更悲。乞米固应烦巧妇，封侯何日慰书痴。里居无复徵钟范，空叹秋宵握管时。
新燕（清·戴佩荃）　　七言律诗　押微韵	羽毛鲜润望依稀，睡足晴窗展翅微。唤母但能啾唧语，恋巢犹怯往来飞。楝花庭院春如许，梅雨池亭客未归。睇向画梁容卜宅，争如随分著乌衣。
