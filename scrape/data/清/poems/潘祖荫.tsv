㤅伯庭中新植海棠闰六月重作花赋柬（清·潘祖荫）　　七言律诗　押先韵	一树垂垂瘦可怜，似闻手植曲阑边。已随艳日争宫体，更借余霞补绮天。汉苑梦回深雨后，蜀屏露挹早秋先。何妨美酝倾千斛，共醉花前笑作颠。
咏行帐（清·潘祖荫）　　七言律诗　押鱼韵	北极星明拱帝居，树丛隐隐见穹庐。风帆大海无边阔，云锦诸天一片舒。就岸牵船形却似，临渊结网意何如。碍眉妨帽从人说，顾问深惭第七车。
初三夜听雨作（清·潘祖荫）　　七言律诗　押先韵	秋声撼枕不成眠，忽听潇潇到耳边。已自无尘何待洗，偶因有漏欲参禅。露华净拭銮坡道，云树遥生帐殿烟。陡忆横塘篷底话，廿年无梦上吴船。
查勘福陵工程出都柬长寿峰吴硕卿两水部（清·潘祖荫）　　七言律诗　押真韵	桥山石马汗犹新，千里关山百战尘。自是舂陵钟王气，从知辽水出真人。两家群纪风犹古，几辈倕般技入神。熟读《考工》知有法，漫将鞅掌说劳薪。
山海关（清·潘祖荫）　　七言律诗　押阳韵	草色连云古战场，漫从胜国论边防。北来地势横玄菟，西去河声走白狼。皂帽辽东空一榻，青山华表几斜阳。阑风伏雨无聊甚，行客先秋鬓已霜。
南苑绝句（清·潘祖荫）　　七言绝句　押元韵	新衙门接旧衙门，二广前车属内阍。此事自怜殷鉴在，唐家神策汉西园。
盂鼎歌（清·潘祖荫）	盂鼎出岐阳，刘吴皆著录。字画独环奇，文从悉可读。盂名古无徵，王命寔严肃。辞多戒酗醵，旨与酒诰续。盖是周大夫，掌酒食畿禄。殷以沈湎亡，周鉴凛坠谷。立监又佐史，申诫遍臣仆。文王与武王，字左皆从玉。边侯边伯先，受田作汤沐。南公南仲祖，世卿著氏族。成周事弗具，坠简久沈陆。幸赖彝器存，十可证五六。勿详宁阙疑，信耳且凭目。苟其迹可搜，奚惮指画腹。伟兹宗周物，郑重等球箓。何取轻诋諆，鲁赝同垢黩。况夫通借例，多足证故牍。遇建字殊形，废法音同属。佞古吾岂敢，聊破众疑蓄。
齐子中姜镈歌（清·潘祖荫）　　押歌韵	大钟为镛亦为鑮，我今试作齐鑮歌。吉金辟炼古所贵，销沈无奈陵谷何。深开历劫坠大鼎，荒原有时出断戈。况复钟县应乐律，往往易代遭刊磨。宣和天子犹嗜古，遐陬花石同蒐罗。一朝法物得齐鑮，几欲刻石铭巍峨。厥后王薛并著录，刻画严正无唯阿。何期历世几千载，尚有彝器神护呵。同治初年出晋土，十分鼓一度不讹。雕镂精绝仍朴素，字画籀古非斗科。篆间垂乳及鼓隧，舞上旋干盘龙鼍。铭文百七十有二，铣钲左右如交柯。神鲲击海弄金翅，天孙织锦穿云梭。惟王五月日丁亥，首述父祖辞委蛇。为子仲姜作宝镈，公族之女同英娥。上祝侯氏次及母，长愿寿考无滂沱。下暨兄弟与子姓，尔弥尔性称雍和。锡邑畴民侈厥绩，凡兹旌赏皆殊科。大工大徒更大仆，遍历三事庸汝多。定非龌龊等仗马，岂或臃肿笑疥驼。我思名卿齐最众，晋楚虽大无能过。二守以外迭柄政，宗臣庶姓资𪙆瑳。兹也三世娶公姓，高资贵戚承恩波。才能自是乌苑亚，司空营地平无颇。人臣判县止钟磬，魏绛赐半遑论他。娱亲北堂奏全乐，益昭畏忌羞姝娿。所惜姓氏有阙泐，为辟为■徒摩挲。其名䒺旁作命字，六书无此滋呓哦。古壁残涎蹜蝓蠃，高空断字飞鴚鹅。画腹穿被闷逾此，推求百一奚夸𨚗。昔贤盖阙义窃取，毋舍康衢寻坎轲。寠人得宝重什袭，恐有光气穿银河。吁嗟博古此其偶，倾家购易非蹉跎。
