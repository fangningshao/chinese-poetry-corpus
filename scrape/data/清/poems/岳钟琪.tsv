军中杂兴（清·岳钟琪）　　五言律诗　押先韵	到灶沙关外，营门淡晚烟。月光先到水，秋气远连天。归雁穿云去，饥乌带子还。西征诸将帅，辛苦又经年。
燕台间居（清·岳钟琪）　　五言律诗　押鱼韵	危冠欹短发，老去厌华裾。画诺真投笔，间门敢避车。秋迟沙塞雁，春滞锦江鱼。偃蹇东华路，归怀绕敝庐。
和玉千山人咏门神韵（清·岳钟琪）　　五言律诗　押真韵	岁底桃符换，家家为写真。侯疑封户牖，荣比上麒麟。共许千金面，同为一代人。葫芦依样画，祇惜傍风尘。
陈仓（清·岳钟琪）　　五言律诗　押尤韵	云栈行将尽，平原四望秋。兴王无片土，卖酒有高楼。华岳云遥接，秦川水近流。磻溪思钓叟，遇合老夫愁。
天山（清·岳钟琪）　　五言律诗　押文韵	偶立崇椒望，天山中外分。玉门千里雪，盐泽一川云。峭壁遗唐篆，残碑纪汉军。未穷临眺意，大雪集征裙。
军中杂咏（清·岳钟琪）　　五言律诗　押删韵	地在乾坤内，人居朔漠间。日寒川上草，松冷雪中山。铁骑嘶沙碛，金戈拥玉关。楼兰诚狡黠，不灭不生还。
感怀（清·岳钟琪）　　七言律诗　押真韵	好花好鸟帝城春，羁旅萧条白发人。处世慎如危栈马，流年迅比下坡轮。目昏晚读临窗隙，纸贵间吟拂壁尘。庄蝶几宵频栩栩，那能常似梦中身。
登黄鹤楼和张无伪韵（清·岳钟琪）　　七言律诗　押麻韵	黄鹄矶头楚水涯，层楼高敞接烟霞。偶然白发间吹笛，已是青门老种瓜。墓雨荒台空说梦，扁舟逐客竟忘家。古今都付东流去，倚槛无言看浪花。
浣花溪秋日（清·岳钟琪）　　七言律诗　押歌韵	白裕西风老薜萝，柴扉键闭免讥诃。衰年肺病投人少，落日秋声到树多。十载功名归战马，三边烽火忆明驼。九重若借西凉簿，宝剑犹堪靖两河。
