骤雨（清·许正绶）　　五言律诗　押齐韵	不夜浑如夜，扁舟尽泊堤。风高驱浪立，雨重压山低。云树参差鸟，烟村远近鸡。晚凉天宇霁，依旧夕阳西。
淮城湖嘴夜泊（清·许正绶）　　七言律诗　押蒸韵	冷云入暮夜光凝，小泊淮城访旧朋。水溜收回洲畔网，堤高露出市中镫。一联苦调成犹改，百怪鼾声唤不应。默数更筹三四五，船声镗鞈浪层层。
钟蓉轩招饮湖上夜归（清·许正绶）　　七言律诗　押尤韵	高山流水几清讴，巴曲逢君不敢投。花气迎风湖上酒，虫声如雨客中秋。依然夜得三分月，何处帘开十里楼。醉后关心东浙事，远传露布达星邮。
