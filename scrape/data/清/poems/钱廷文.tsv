移家就熙显宅（清·钱廷文）　　五言律诗　押鱼韵	头白逢兹岁，家贫少定居。我行非得已，天意竟何如。晓日空囊外，秋风卧病余。不堪回眺处，烟水满寒墟。
寄醇民先生（清·钱廷文）　　押养韵	茂树有高枝，清弦无细响。素交见生平，曾不为标榜。自我与夫子，幽巷通来往。散发坐茅亭，信宿得心赏。清梵激松风，禅寺邻书幌。主客共藜羹，闵子过周党。尺素隔层城，烟月劳梦想。嗟我倦游人，十年在草莽。书剑局高天，壮躯空慨慷。何处豁尘心，溪流晒渔网。
