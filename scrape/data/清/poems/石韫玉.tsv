夜过峰山四闸（清·石韫玉）　　五言律诗　押元韵	路出峰山麓，苍茫夜色昏。微云常碍月，疏树不成村。马迹穿林杪，河声迸闸门。文襄遗爱远，舆诵至今存。
岳阳楼（清·石韫玉）　　七言律诗　押尤韵	萧萧木落系兰舟，遥指君山似髻浮。孤雁一声天在水，斜阳千里客登楼。鱼龙浪静沧江晚，橘柚霜寒白屋秋。生遇圣明全盛日，江湖廊庙两无忧。
湘妃祠（清·石韫玉）　　七言律诗　押微韵	寒藤古木罨双扉，帝子荒祠枕翠微。黄竹泪枯犹有恨，苍梧龙去竟无归。神巫江上琼萧曲，山鬼云中蕙带衣。何事婵媛多太息，骚人哀怨正声希。
山塘种花人歌（清·石韫玉）	江南三月花如烟，艺花人家花里眠。翠竹织篱门一扇，红裙入市花双鬟。山家筑舍环山寺，一角青山藏寺里。试剑陂前石发青，谈经台下岩花紫。花田种花号花农，春兰秋菊罗千丛，黄瓷斗中沙的皪，白石盆里山玲珑。山农购花尚奇种，种种奇花盛篾笼。贝多罗树传天竺，优钵昙花出蛮洞。司花有女卖花郎，千钱一花花价昂。锡花乞得先生册，医花世传不死方。双双夫妇花房宿，修成花史花阴读。松下新泥种菊秧，月中艳服栽莺粟。花下老人号花隐，爱花真以花为命。谱药年年改旧名，艺兰月月颁新令。桃花水暖泛晴波，载花之舟轻如梭。山日未上张青盖，湖雨欲来披绿蓑。城中富人好游冶，年年载酒行花下。青衫白帢少年郎，看花不是种花者。
石尤歌（清·石韫玉）	石尤石尤，尔将令人勿远游，奈何阻我江上之归舟。江风猎猎吹不已，悬旌摇摇西北指。江风西北吹，江水东南流。侬家遥在胥水头，归涂阻且修。对面之舟疾于矣，行者欢喜守者愁。石尤风不休，令我生烦忧。
灵风观（在巫山）（清·石韫玉）	蜀山万叠塞杳冥，姒后导江驱六丁。凿开巫峡通东溟，云峰十二张翠屏。楚王曾此逢娉婷，我今访古征棹停。攀陟危磴高竛竮，山巅丛祠竹柏青。庑门泡钉熠繁星，中有神人坐明庭。丱妙二八侍玉軿，炉烟袅袅春昼静。时有幽鸟窥虚棂，空山无人语铎铃。花气醉人午不醒，不㝁久竹生青宁，神鸦迎客颩修翎。洞房明洁尘不到，灵山草木都含馨。我闻瑶姬生帝廷，左右玉女给使令。出入风雨走雷霆，太阴贵真自鍊形。岂向浊世侪尹邢，洛川有妃湘有灵。骚人微辞多不经，曲士妄言亦妄听，朝云暮雨讹千龄。我欲驰烟向山庭，削除旧迹镌新铭。山灵闻言若首肯，世间绮语空膻腥。
