雨夜读杜诗感作（清·庄湘泽）　　五言律诗　押支韵	凄凄风雨夜，閒读少陵诗。展卷思今古，闻笳感乱离。平居多寄慨，世事有同悲。何日烟尘息，天心若未知。
感怀（清·庄湘泽）　　五言律诗　押尤韵	憔悴已如此，何堪丛百忧。对愁犹有影，多病不宜秋。骨肉他乡梦，年华逝水流。诗书且自遣，世法等浮沤。
秋夜（清·庄湘泽）　　五言律诗　押微韵	独立空阶净，秋光和月微。莲房惊鹭梦，竹径乱萤辉。俯仰百端集，思量万事非。夜深浑不寐，冷露欲沾衣。
秋日寄妹（清·庄湘泽）　　七言绝句　押微韵	极目明湖景物非，天涯有客泪沾衣。闺中望断南来雁，到得秋来犹未归。
与漱芳孝谅两妹夜话（清·庄湘泽）　　七言绝句　押阳韵	冻云笼月月笼霜，冷逼镫魂暗吐光。玉漏滴残寒夜永，围炉且莫话沧桑。
