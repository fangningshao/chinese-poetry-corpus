眼儿媚 婶允宜绘箑相谢   见《林下词选》、《词雅》（清·张鸿庑）	胸中端的有烟霞。岩壑意无涯。西湖塘畔，山阴道上，树里人家。如花人爱笔生花。墨沈散奇葩。夫人姓管，夫人姓卫，总未堪夸。
一剪梅 白海棠（清·张鸿庑）	玉影盈阶映月痕。一片溪云。几点梨云。隔帘风送细香温，猜是湘君。又疑文君。却比春花迥不群。蜂也难惊。蝶也难惊。铅华洗净倍芳芬。开也销魂。落也销魂。
柳梢青 丁巳元旦，兼寄夫子（清·张鸿庑）	绿蚁椒觞。声声爆竹，惊起东皇。瑞霭寒轻，风和香软，共试新妆。画帘日影初长。鸟啼处、梅花弄香。芳草王孙，垂杨行客，费尽思量。
