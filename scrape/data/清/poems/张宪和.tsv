绿阴（清·张宪和）　　七言律诗　押真韵	长堤一碧望中新，画手终输造化真。蝉意本来耽密荫，马蹄曾未踏红尘。客涂烟景浑忘夏，南国莺花久失春。仁政似闻传种树，孝宽今日是何人？
九江吊李忠武公（清·张宪和）　　押寒韵	决机有胜算，攻坚良独难。龙骧昔扬旆，赤羽映江干。戎帐互包络，鳞屋在中蟠。洗甲易朝爨，兵民两相安。移营阨山崄，窟穴幽厓寒。地雷迸烈火，函谷开泥丸。貙孽无留种，遗黎共摧残。累累京观间，功成转汍澜。成功不易居，兵法非一端。进取迫朝旨，何暇计复单。慷慨靴中刀，喋血犹未乾。斫地痛彭亡，智勇曾未殚。翳昔舣征棹，秋江白露漙。火攒如飞星，静夜成壮观。至今空垒下，石蕝没惊湍。事往若干载，悲来激肺肝。新祠霭松柏，留作甘棠看。
婴山读书（清·张宪和）　　押麌韵	松阴敞青冥，岚翠滴庭宇。小池添绿波，知有夜来雨。涧曲通石杠，膏泉泻玉乳。泠泠非笙竽，锵锵韵自古。吟声与酬答，有如听搏拊。卷轴累世遗，琅玕积琼圃。勖哉淬掌勤，黾勉启聋瞽。高高直上峰，壁立谁能伍。持身贵挺特，先民有芳矩。
