道光三十年1850秋八月在台湾府署评石头记成作七律三章志喜（清·林奉璋）　　七言律诗　押真韵	说石头经廿四春，龙沙万里上鲲身。棹声鞭影都圆梦，雪送花迎各助神。斩断六根原是假，归来一笑却成真。借观羲画尊麟笔，腐史于今有后尘。
咏张烈妇沈氏诗 （清·林奉璋）	贞志凌冰霜，芳心熏兰芷。烈妇沈孺人，千秋能有几。忆昔年十八，适于张家是。德言兼容工，女宗实著美。最得舅姑欢，郝法亦钟礼。悠悠五年来，接踵生二子。聚顺合庭闱，静好联床笫。同唱百年歌，所望偕老矣。夫也苦攻书，仲宣奈弱体。秋雨病又多，司马长卿似。病骨日支离，暗中空泪洒。世无扁鹊医，膏肓病难起。夫知病难起，曷胜长叹耳。沈吟柏舟诗，妇也会其旨。长跪向夫前，盟心天可指。倘夫不永年，妾身惟有死。九重黄泉路，依然共枕被。地久又天长，与君相终始。一朝夫溘逝，三呼痛不已。泣涕辞翁姑，不孝已若此。呜咽抚婴儿，不慈又如彼。俯仰抱憾间，全托诸娣姒。娣姒时茫然，否否又唯唯。环列劝伤心，愿妇安汝止。矧多未了缘，舍生何乃尔。为问闺阃中，慷慨伊谁氏。妇曰妾有心，金石坚莫比。夫亡与俱亡，万事付流水。含殓玉与珠，束装纨与绮。附棺与附身，诚慎为夫庀。招魂致诔词，哭奠陈酒醴。齐衰为服丧，不尽情妮妮。扶榇才出门，转身归房里。换却新衣裳，脱却旧簪珥。整顿如好花，将残再结蕊。须臾乃雉经，家人急奔视。嗟乎①命已绝，相对泪累累。闻者咸悲伤，赞叹挂诸齿。贪生本人情，妇志一何伟。万古此贞烈，海外青山峙。
