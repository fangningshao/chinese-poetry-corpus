闰月望夕京兆衙斋坐月（清·孙德祖）　　五言律诗　押尤韵	孤客坐凉月，空庭似早秋。树深还见影，衣薄不胜愁。身世双蓬鬓，乾坤几泊鸥。遣悲惟中酒，何处可登楼。
晓发西陵钱江舟次即目（清·孙德祖）　　七言律诗	已是春深草未齐，平沙十里卧长堤。烟开日媆江帆稳，潮落风微海燕低。隔岸山光连远近，中天云影自东西。明朝准醉杭州酒，打叠新痕上客衣。
官庄（清·孙德祖）　　七言律诗　押元韵	向晚荒邮酒一尊，菜羹芋臛上盘飧。懒云卷夕山都睡，废垒经秋柳未髡。马带饥声嘶破驿，鸦翻寒影入遥村。霜浓月黑双螯美，簖火星星梦故园。
叶县即目（清·孙德祖）　　七言律诗	此乡景物似东都，半可诗材半画图。十日老晴芦荻瘦，千村新种麦苗腴。乌鸦向暖凄林屋，黄叶因风入笋舆。玉舄不随仙令去，夹堤流水浴双凫。
赵瑾伯户部病疟经月就谂所苦辄投百有五言煮三升酒朗吟数四当知其效也（清·孙德祖）	痴蟆腹葬老蟾魄，青磷乱飞沙草黑。四更漏断万籁寂，何物幺䯢吹紫笛。若有人兮髯植戟。高撷绿袍岸赤帻。喑呜叱咤摧霹雳，当头一喝鬼脚踣。纹苇为索穿鬼脊，截蒲作剑裂鬼革。横磨狼牙泰山石，瘿臂兽爪嚼狼藉。𣧻胔投畀豺虎食，旋挽海水洗天幂，二百八十晴峰碧。
九日登风穴山（清·孙德祖）	快马踶趹不可羁，平沙十里秋烟飞。眼前突兀见青嶂，苍翠欲与高天齐。道旁甘泉泻清冽，道上精蓝矗金碧。塔铃自语檐鸽鸣，老鸮一笑诸天惊。狻猊吼怒㵣不走，安得山泉成美酒。手捧瓠尊接飞瀑，净洗诗肠尘与垢。可怜会稽此落日，把酒临风度佳节。阿兄莫上龙山巅，醉看茱萸独愁绝。
古诗一首呈张孝达师（清·孙德祖）	吾闻康回冯，怒触不周天。柱折地维绝，盘古错愕天皇愁。可怜开辟费神力，纤儿撞坏谁能修？大哉娲皇鼓洪炉，补天乃用五色之石头。中有一石不见收，孤悬天中如赘旒。我过石所闻石语，啾啾复唧唧。尔何所怨？尔何所苦？高高者天厚者地，容汝顽躯那不足汝所。石亦无所怨，石亦无所苦，如我辈行者，衮衮升天阊。何况有人手持造化之橐钥，能以阴阳为炭炼五金，精写跃冶之不祥。毋使散作蚩尤芒，范大千界铸成倚天长剑，先刳吞月痴蟆肠。以次屠裂天狗，不教饕餮蚀太阳。然后一钓连六鳌，瀛海东尽断鳌足，分排八极支穹窿。再更十二万年元会穷，永永不弛扶桑弓。昆冈互古无毒爓，石寿得与天地同，我独弃掷无怨恫。
次韵谭仲修同年古意（清·孙德祖）	乍可种合欢，不愿采将离。与君缠绵意，续续春蚕丝。欲妆妆镜黯，天涯一何远。陌上花乱飞，君归一何缓。去日复来日，自怜容鬓非。知君心不改，犹著去时衣。阿侯如妾长，君来应不识。宛转文锦襦，是妾机中织。
