和吴九闳见赠诗（清·夏霖）　　五言律诗　押支韵	一夕连床话，山钟报晓时。虽无莺劝酒，便有雨催诗。爱石君成癖，栽花我亦痴。衡门原待客，相与共栖迟。
客中寒食（清·夏霖）　　五言律诗　押先韵	漫道出门好，出门剧可怜。禁烟寒食节，疏雨杏花天。有梦思乡里，无方扫墓田。瀛洲知己在，我欲寄诗篇。
春草和仰山弟韵（清·夏霖）　　七言律诗　押元韵	客在天涯念里门，春来草没旧堤痕。离离细雨探花径，淡淡轻烟放犊村。别浦相思人望远，荒亭独醉酒盈尊。谢家乐事怜兄弟，昨夜池塘入梦痕。
送罗萝村（清·夏霖）	閒庭腊月梅试花，花前酌酒君还家。与君本是同心友，此日如何别海涯。轻裘遥念寒衣薄，黄金散尽呼卢博。不辞风雪掉头归，马蹄得得垂行橐。此去高堂乐未央，一杯介寿称椒觞。怅余不共山阴棹，心在兰亭八柱旁。
