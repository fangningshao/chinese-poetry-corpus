读白乐天诗书后（清·张品桢）	细玩乐天诗，情真语自挚。虽乏建安骨，要具风人致。颜谢穷幽深，雕刻非所志。陶公本性真，臭味原无二。纵非李杜匹，雅可张一帜。昌黎逞雄肆，所就各殊异。长吉苦呕心，奚如此乐易。微之夙并驰，恐或难联辔。中伦与中虑，逸情常远寄。时似天籁鸣，顾盼饶妩媚。不必斗奇险，切切含鼓吹。胸怀凛冰清，吐属绝尘累。如以佛法论，骚坛大自在。高吟《贺雨篇》，孰是音可嗣。
