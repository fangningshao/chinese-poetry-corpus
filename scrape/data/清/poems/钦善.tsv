山行（清·钦善）　　五言律诗　押东韵	人自山中出，方知有路通。磨盘转圆曲，蚁窟走玲珑。莎草荒亭绿，山矾古墓红。陡然临绝涧，俯首瞰长虹。
楼上（清·钦善）　　七言律诗　押青韵	楼上镫光一穗青，五更骤雨扑窗棂。不平短剑鸣书榻，无力残花堕瓦瓶。倚槛横眠身活脱，拂衣长啸气高冥。诘朝一饭知何处，独立濠梁看水萍。
数花居感旧作（清·钦善）　　七言律诗　押先韵	浮云心事碧溪边，涓水西流感逝川。隔槛莺花交旖旎，对床词赋尽流连。香浓怕卷风前幔，墨淡愁书月下笺。重过空廊文物尽，井梧犹自绿含烟。
燕子矶（清·钦善）　　七言绝句　押微韵	水云飘渺岫云微，滚滚洪流怒截矶。江势欺山吞不尽，万峰群伏一峰飞。
述怀（清·钦善）　　押阳韵	空楼明月光，照我秋衣裳。衣裳轻且薄，夜久生微凉。微凉凉到骨，瓦上淡有霜。倚槛一俯仰，地迥天路长。
游摄山（清·钦善）	日暮缆扁舟，一望好山色。中有高隐流，浮名招不得。庶几一遇之，扪萝循石壁。遐哉箨冠人，幽居竟无迹。斜阳照深涧，松影千寻直。下有离离花，药名半可识。欲采未携筐，此来殊浪掷。思古不能忘，久坐迎贤石。落叶如洒雨，峦气骤然黑。无风疑有风，过耳一声砉。我尚畏山精，未敢谈服食。
