秋阴次坦庵韵（清·朱凤翔）　　七言律诗　押侵韵	高楼暝色压帘阴，小立西风冷欲侵。寒蝶抱花疑雨重，乱鸦争树觉烟深。谩怜秋意成萧瑟，略遣间愁自酌斟。料理萸囊待重九，皋兰山好快登临。
登狄道州超然台晚眺（清·朱凤翔）　　七言律诗　押豪韵	岩城百雉俯临洮，古木边声作怒涛。牧马未归孤戍远，大旗曾照七星高。岭云漠漠吹惊絮，战垒荒荒没短蒿。要拟嘉州歌塞上，夜来风雨落吟毫。
寄怀张介侯（清·朱凤翔）　　七言律诗　押支韵	不见闭门张仲慰，西风杨柳复如丝。秋开霁景天山出，曲唱凉州下里思。闻道著书疑有癖，那堪薄宦未忘疲。楼头又过南征雁，细雨银镫客梦迟。
秋雨（清·朱凤翔）　　七言绝句　押尤韵	吟风落叶打帘钩，江上芙蓉照远愁。莫问伶俜小胡蝶，红阑干已不宜秋。
清明有怀用东坡黄州寒食韵（清·朱凤翔）	新火满山城，余饧送寒食。花柳尚僵卧，对之增叹惜。素居缅古欢，愔愔汎瑶瑟。岩云蔽屋角，翠滴帘波湿。览胜恼诗魂，浇愁凭酒力。回首故园春，烟缭桐花白。
