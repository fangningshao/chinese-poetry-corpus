送春（清·程简）　　七言律诗　押东韵	九十韶光转眼空，怪他青帝去匆匆。都将思妇劳人意，付与啼红怨绿中。有恨催归惟杜宇，无情相送是东风。仙山若果春长在，早觅丹砂访葛洪。
庭梅迟开诗以志慨（清·程简）　　七言律诗　押支韵	开遍南枝又北枝，小庭蓓蕾未逢时。严寒剥后冰心固，翠羽飞回芳信迟。岂为十年高不字，剧怜终岁苦相思。主人事事居人后，因使幽花亦缓期。
冬夜读书（清·程简）　　七言绝句　押东韵	读书有味聊忘老①，此意谁云只放翁。今古英雄当末路，消磨岁月短檠中②。
