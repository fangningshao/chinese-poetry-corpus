与华豫原言怀（清·姜任修）　　五言律诗　押庚韵	不顾人岑寂，风檐作雨声。一镫摇雨影，百盏到三更。生死容身许，乾坤有骨撑。醉言如可信，终古见交情。
寄焦山诸旧游（清·姜任修）　　五言律诗　押先韵	江上青峰在，相望十七年。几时闲话旧，昨日醉逃禅。我已如僧老，山犹忆客颠。凭流将梦去，先到海云边。
二十四桥望月歌（清·姜任修）	廿四桥下秋水清，廿四桥上秋月明。水清月明两相向，登桥一望知秋情。秋入江南早，凋动江南草。可惜杜司勋，不耐秋风老。风飒飒，露泥泥。砧杵急，鸿雁飞。青楼十二今何在，梦绕扬州归未归。桥下水流流不止，繁华流入西江里。二分明月谁为绳，尚在人间照空水。
