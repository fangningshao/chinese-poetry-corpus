送袁重其归吴门（清·陆元辅）　　七言律诗　押歌韵	青眼沧桑阅逝波，百年世事足悲歌。尊前故旧凋零半，乱后文章感慨多。鲈脍正堪淹客棹，《骊驹》无奈向关河。凭君一寄昌亭泪，江左风流更几何①？
九日侯砚德病起招寻王氏南园（清·陆元辅）　　七言律诗　押寒韵	干戈天地醉乡宽，令节招寻得暂欢。已喜高秋苏肺气，还愁短发落南冠。来宾白雁关河杳，无主黄花霜露寒。却忆先朝王相国，东篱采菊笑颜看①。
送文介石学博归滇南（清·陆元辅）　　七言律诗　押微韵	滇客频年赋《式微》，今朝才见理征衣。三江日月孤臣老，六诏风烟万里归。山过碧鸡多戍鼓，星穷朱鸟近亲闱。好音为寄东来驿，莫道南天少雁飞①。
