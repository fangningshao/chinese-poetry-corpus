将之繁江和陈荔峰同年赠别诗韵二首（清·王应辰）　　五言律诗　押真韵	偶附青云末，知交曾几人。识君偏恨晚，爱我不嫌真。大雅堪医俗，多文欲馈贫。翻因需次久，得共帝城春。
丙寅秋，木犀盛开，诚斋与张功父唱和五首，鲜新帖妥，自然入格，戏用其韵，功父南湖之未逮南溪乎哉（清·王应辰）　　七言律诗　押侵韵	未许秋凋霜后林，蕊珠宫里正春深。依然绿树难藏鸟，怪底黄花又散金。插鬓定移妆罢镜，低枝应怯晓来砧。谁知地上婆娑影，不并西垣一样沈。
题赠和斋先生五代同堂图（清·王应辰）　　七言律诗　押先韵	弄孙今喜及其元，掌上明珠分外圆。锡命九重昭国瑞，同堂五叶庆天全。耆英旧踵香山后，莱舞新教孺子先。堪羡添丁添一代，高年此乐过神仙。
题苏谦之遗像（清·王应辰）	猗欤素心翁，系出自名族。心地极光明，操行守素朴。方当弱冠年，早赋莪蓼蓼。家政早主持，茕茕叹孤独。曰勤曰俭谦，祖训心膺服。能守复能创，寐夜更兴夙。自恨少年孤，经史未满腹。广延诸名儒，督课儿孙读。兰玉看联翩，翔鸾咏鸣鹿。孙枝继挺秀，芹香歌芳馥。联袂步青云，名场争角逐。门闾日鸿焕，公怀虚若谷。为善益至城，平粜及赈粥。浚河葺学宫，大工总力勠。施惠济急贫，名誉日芳郁。猗欤素心翁，一身备五福。毕生懿行事，悉数难更仆。惟天佑善人，年登七十六。瞻像俨如生，拜手三盥沐。
