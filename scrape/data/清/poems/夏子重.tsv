秋斋即事（清·夏子重）　　五言律诗　押庚韵	鸦鹊噪新晴，南荣爽气生。有花庭不俗，无水地偏清。窗破招风响，墙空漏日明。晚来无一事，尊酒自怡情。
季子祠（清·夏子重）　　七言律诗　押支韵	策马西郊卅里驰，独从江上拜神祠。东周已往风流在，南国多贤领袖推。千载家声承至德，四朝庙貌表隆仪。世人事后持迂论，试与摩挲至圣碑。
春申港（清·夏子重）　　七言律诗　押庚韵	迢迢十里绕江城，传说春申始浚成。远引江潮资灌溉，旁通舟楫任游行。让王祠畔烟波阔，相国坟边野渡横。芊姓山河存不得，却留一水占嘉名。
刘伶墓（清·夏子重）　　七言律诗　押阳韵	一锸随身计亦良，佳城偏自占江乡。招魂阴笑骚人俗，恸哭明知我辈狂。典午衣冠何意间，良辰吟咏几时忙。即今古道寻碑碣，宿草犹疑带酒香。
郭璞宅（清·夏子重）　　七言律诗　押青韵	长衙村边地气灵，茅茨非复旧门庭。东升旭日年年照，西上寒涛夜夜听。闻喜家山千里道，参军宦迹一江汀。自缘庐墓会居此，千古模糊相宅经。
感秋词四首（清·夏子重）　　七言绝句　押麻韵	飘零还足斗流霞，恁不当初占若耶。暖日融融风淡淡，淩波擎出一枝斜。
题朱曾二君合照（清·夏子重）	长江之水荆门来，势激鹅峰万壑雷。汪洋环绕七千里，其中往往生奇才。我从乡闾识朱子，行芳志洁争兰芷。闻君更有金石交，高情复欲淩云霄。一在荆门一吴下，睽隔何啻汐与潮。大海萍踪忽相聚，一见投契如漆胶。遂令画工肖厥象，入座怡怡分弟长。千里一室哲不违，岂独丰神传畅朗。呜呼世之人夫妻，相苦兄弟为仇君，臣冰泮父子云浮。而况朋友适相值，本非天合由人谋。展君斯图肃然敬，日月并曜东西头。名流景仰动歌咏，感令交谊崇山邱。丹青垂耀永无极，不废双江万古流。
题还读图，寿周叔平先生时年六十（清·夏子重）	游不尽名山，真如膑两足。读不尽奇书，还如曤两目。书中有味食不厌，非若布帛乃有幅。金匮石室足私藏，深山古穴多遗牍。我闻西河首垂教，仕优而学资深效。又闻陶令性冲和，耕种之暇还高歌。此道今人复谁见，濂溪有裔卓嵯峨。先生之貌虽清癯，先生胸藏万卷书。博观约取精决择，青瞳炯炯双明珠。先时早入莲花幕，保障茧丝摅策略。即今年老赴军门，人识奇才皆齰愕。露布千言顷刻成，云章十幅纵横作。勋名虽则不归身，功利实已及斯民。出其馀力事吟咏，亦复俊逸兼清新。深山大泽富包孕，探之不尽观无垠。奔雷走云倏变化，奇峰怪石争嶙峋。峻望巍巍重山岳，先生自视犹虚名。不因耳顺废穷经，翻为心虚思秉烛。自从仓帝造文字，继起作者日相续。抽妍骋秘五十年，插架堆箱千万轴。先生寿比书轴多，年年岁岁书堪读。
