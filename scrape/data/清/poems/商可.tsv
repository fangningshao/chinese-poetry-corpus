垂帘（清·商可）　　五言律诗　押先韵	柔绿阴无际，垂帘昼似年。莺声催午课，花气拥春眠。向母寻眉谱，随兄治砚田。潜心看内则，钞得两三篇。
秋柳（清·商可）　　五言律诗　押支韵	多情大垂手，婀娜早春时。忽漫伤憔悴，还能管别离。画轮劳怅望，衰草共愁思。满目金城色，攀条始得知。
忆镜湖和大人韵（清·商可）　　七言绝句　押先韵	虾笼蟹簖柳阴边，双桨凌波跳白船。著色画图忘不得，红霞一抹晚晴天。
斗蟋蟀（清·商可）　　七言绝句　押东韵	谁教嚄唶两争雄，白帝馀威到草虫。可惜旌旗兼壁垒，指挥都是小儿童。
自课（清·商可）	龆龀初授经，传家惟四始。和平兼温厚，颇识风人旨。貌遗留乃神，理合变其体。方员无定形，勿学涂印玺。作为冰雪词，独赏无人喜。何用黄金鎞，与世刮眸子。
题高且园指画虢国夫人夜游图追次坡翁韵（清·商可）	阿瞒西幸乘青骢，渔阳鼙鼓来猪龙。当时酿祸由妃子，五家甲第连离宫。八姨姽婳如春柳，紫丝双鞚纤纤手。璧月多情照丽人，钿钗已化长安尘。画师解得娥眉意，不带南都粉黛痕。薰天贵戚原非古，西市门深芳草路。宝炬香车莫近前，丞相耽耽气如虎。
题画（清·商可）	云鬓斜分玉指尖，妆成小立影廉纤。痴情细嘱红襟燕，衔取春愁出绣帘。雾縠冰纨称体裁，春兰秋菊一时开。芝田馆外盈盈水，荡尽人间八斗才。
