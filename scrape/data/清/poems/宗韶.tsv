早行（清·宗韶）　　五言律诗　押东韵	曙色来天外，征衫怯晓风。马行残月下，人在乱山中。石侧蚕丛险，烟开鸟道通。思乡心更切，前路尚飘蓬。
怀李骁骑伊犁（清·宗韶）　　五言律诗　押微韵	故人天末去，秋至未言归。不见锦笺到，又看黄叶飞。寒风侵板屋，明月满征衣。为问从戎客，何时始合围。
梓潼道上（清·宗韶）　　五言律诗　押先韵	山色依天尽，开眸意豁然。风高云薄命，道古树延年。冬水碧无底，夕阳红可怜。回头谢奇险，一为驻吟鞭。
病中作（清·宗韶）　　押先韵	孤负黄花九月天，病多渐与酒无缘。妻贫犹问饔飧来，仆猾偏侵药饵钱。愁极妄思千日醉，夜长静对一镫眠。登临妒杀西山客，碧嶂丹枫锦样鲜。
废宅行（清·宗韶）	瞻云坊北大市南，其间道路我所谙。路傍废宅怆心目，试问故老犹能谈。老人今年八十余，自言犹记创造初。达官归来富囊橐，锄茅平地营新居。移山种树穷人力，千夫昼夜无休息。沈檀为户楠作梁，金碧楼台华丽极。重楼十楹藏美人，美人分占名园春。笙歌昼酣乱细语，罗绮夜舞生香尘。春来秋去光阴速，过眼豪华如转毂。歌声未已哭声哀，隙地犹余未完屋。比来居者复三迁，草满平池卧白莲。旧日夕阳穿绣户，经年积雨塌花塼。贫者难居富者弃，修葺不成拆毁易。美人不见画楼平，兴衰见惯浑闲事。桑田沧海有变更，世间万事浮云轻。达官墓道荒草满，不复宰树遮天青。君不见昨日牛车载大木，又向谁家筑华屋。
