张睢阳庙（清·陈叶筠）　　五言律诗　押真韵	丧乱逢天宝，江淮障一身。死甘为厉鬼，生岂负人伦。卞壸拳还握，苌弘血尚新。灵旗风卷处，犹似扫黄尘①。
浈阳峡（清·陈叶筠）　　五言律诗　押灰韵	一径入峡口，盘盘往复回。烟横两岸合，水划万峰开。命托长年手，魂惊乱石堆。前途望不极，何处越王台？
寄许子逊（清·陈叶筠）　　七言律诗　押鱼韵	不见南来双鲤鱼，风尘落拓感何如？偶过燕市悲歌地，曾上长沙痛哭书。芳草天涯分晓梦，暮云江树惜离居。春深何处堪凭吊，为我携尊酹望诸。
