润州（清·徐永宣）　　五言律诗　押庚韵	江山谁第一？最是润州城①。山上南朝寺，江头北府兵。三春添黛色，万古一涛声。阅尽东西客，劳劳役利名②。
舟行即事用香山韵（清·徐永宣）　　七言律诗　押东韵	秋深酷爱水云空，兴到五湖东复东。船泊荻花全白处，酒沽枫叶半红中。贵人翁仲埋荒草，浮世宾鸿逐断蓬。何似素心晨夕共，诗签茗碗得相同①。
竹垞先生留宿枫桥慧庆寺夜话追悼陆文孙（清·徐永宣）　　七言律诗　押先韵	朔风号怒纸窗前，忆旧僧房感逝川。乡曲公怜杨狗监，天涯吾悼李龟年。雪深院落妻无絮，叶拥阶除突少烟。此夜枫青灯影黑，鼓寒霜重不成眠①。
宋建中靖国辛巳七月二十八日为东波先生骑箕之辰先生乞居常州，卒于孙氏寓馆，其地去余家不数十武，旧迹犹存，岁值辛巳，去先生六百年矣，感今追昔，邀同学诸子于是日肇祀先生，用眉山二字成诗二章，致敬恭思慕之意云（清·徐永宣）　　七言律诗　押支韵	铩羽难迁月下枝，文殊问疾倍支离。梦萦竹屋风前树，心绕觚棱雨后葵。已分孤臣伤骨鲠，可禁众女嫉蛾眉。怜才只有宣仁语，千载追寻五夜悲①。
苕上（清·徐永宣）　　七言绝句　押阳韵	青山澹澹水茫茫，半面蒹葭半面桑。都有绿阴维钓艇，断云微漏夕阳黄。
秋日访朱锡鬯先生（清·徐永宣）　　七言绝句　押删韵	沈尤村僻绝尘寰，千个筼筜水一湾。学道著书无个事，满庭黄叶对秋山①。
缲丝行（清·徐永宣）	柳花村巷晴窗南，蚕神祀罢事春蚕。一箔三眠日卓午，食叶声中作风雨。妇姑饷蚕不得闲，双眉不暇描春山。戴胜飞鸣茧成早，缲车索索丝皓皓。卖丝抵税输县官，入冬子妇仍号寒。
