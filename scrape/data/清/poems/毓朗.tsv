题侗将军西园（清·毓朗）　　五言律诗　押侵韵	敛心玩泉石，缩眼察园林。野老无拘束，山泉有妙音。地偏尘世隔，树密屋庐深。霭霭夏山色，寻阶上素襟。
庚子元旦（清·毓朗）　　七言律诗　押灰韵	青帝昨日回未回，入间喜气动如雷。人知岁岁传元日，我喜融融苏旧荄。旭日渐生墙角草，东风行放树头梅。年来更觉天机活，转识浮生众妙该。
诗遂醒（清·毓朗）　　七言绝句　押养韵	太白睒睒星荧荧，一夜东风吹月上。我来寺里看梅花，不道蔷薇高一丈。
和耆寿民旧作城头望雪（清·毓朗）　　押养韵	冰海风来林谷响，雪大如轮小如掌。初惊老木著春花，继讶幽襟作秋爽。天低已疑宇宙隘，眼明陡觉庭院敞。更上城头望匡庐，浩渺光中失粒坱。欲寻奇趣无中边，那更穷幽问罔象。万弩钱塘潮上时，千里平沙日初晃。玉龙战罢云偶开，恍惚晶莹见颅颡。松林得雪已奇绝，城上吟诗气无两。茫茫银海坐危楼，波平不复劳双桨。不嫌觅句禁体物，生恐抽刀断马鞅。一时豪兴无古人，此日胸中余妙想。曲高和寡继者谁，缡褷舞鹤失圆吭。
