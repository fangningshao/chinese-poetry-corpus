杏花（清·王人俊）　　七言绝句　押麻韵	春风得意忆京华，艳说题名第一家。真个尚书声望峻，披红挹紫待宣麻。
残菊（限盐韵）（清·王人俊）　　七言绝句　押盐韵	战败西风力不添，傲躯何计息奄奄。明年再受黄金甲，依旧头衔一品兼。
过圆山节孝祠（五古）（清·王人俊）　　押纸韵	有友海外游，联踪历淡水。挟予访圆山，同到公园鄙。遥见庙巍峨，神社并角倚①。友乃咨询予，斯是何庙祀②。君为台阳人，应知其何氏。予敬再拜陈，详明其原③委。名曰节孝祠，甲午④年创始。初建清代时，予父实董理。予父三岁孤，祖母柏舟矢⑤。抚父已成人，念母真劳只。欲报母深恩，树坊志未已⑥。官因百经营，无暇以及此。又有杜与王，有母节如是⑦。连名请民捐，抚院奏奉旨⑧。褒节不敢迟，许建东门里。糜费数千金，经营轮奂美。帝国初领台⑨，移筑圆山屺⑩。补助不日⑾成，庙堂高峻峙。督宪匾额题，欲人共仰止⑿。台地节妇多，久劳輶轩使。待进数繁繁，今先三人耳。友乃对曰俞，我已知之矣。我华重节贞，累朝褒素履。噫彼节妇人，凡妇孰如彼。或义守共姜，或贞效太姒。或节忍贫穷，或烈抗奸宄⒀。如归齐忠臣，将顺等孝子。可为国四维，可立人五纪。盖师松柏坚，非同芍兰否。立志不二夫，存心到一死。大礼能维持，尽伦有谁比。清操垂古今，贞名动遐迩。典型仪闺门，德行耀乡里。光如日月华，定若江流砥。绰楔⒁锡天章，芳流后世齿。瞻仰登崇阶，式敬窃自喜。尊翁具公心，不嫌为发起。颓俗可转移，风化关廉耻。全台淑妇人，何患节之靡。寄语诸贤媛，勿以高难企。学虽新是求，德必旧是以。有志事竟成，天亦降福祉。试观祠中人，传应列彤史。君宜计久遥，勿使后颓圮。予谢弗敢当，劳君之教指。谈论犹未终，日薄西山沚。移驾赋归欤，言别各移屣。相约祭日期，参拜上香酏⒂。
