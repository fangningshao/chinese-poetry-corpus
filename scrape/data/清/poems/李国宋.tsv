牛首山（清·李国宋）　　五言律诗　押江韵	独上藏龙窟，遥瞻踞虎邦。四天围碧嶂，一气滚寒江。净贝安禅悦，香灯冷法幢。顿令尘思尽，高倚白云窗①。
朝天宫感怀（清·李国宋）　　七言律诗　押微韵	冶城山色带残晖，绛节中天渺翠微。自昔鼎成龙已去，只今松老鹤还飞。斋宫寂寞闻金磬，泉海苍茫想玉衣。唯有步虚诸羽士，秋风时礼白云归。
望国山（清·李国宋）　　七言律诗　押文韵	岳麓铜峰面面分，雨中遥望国山云。紫宫秘记金函册，青嶂残碑《石鼓文》。虎踞几年瞻王气，龙骧他日驻新军。九岑环绕荆溪水，留得司徒半亩坟①。
