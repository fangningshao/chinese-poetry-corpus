登望河楼（清·万方煦）　　五言律诗　押歌韵	楼势凌城郭，清秋发浩歌。西风吹太华，斜日渡黄河。陕树临关断，秦云入晋多。生平怀利济，凭槛向沧波。
寄谢枚如潼关（清·万方煦）　　七言绝句　押尤韵	才得相逢又别游，雨丝烟柳送春愁。侬心不及黄河水，抱定潼关日夜流。
题赵集贤桃源图（清·万方煦）	桃花开落一千年，落英墨泪红斑斑。白雁飞来天地改，人间那复有桃源。云树苍苍烟水暮，花开远近渺何处。地坼天分了不知，一片赵家乾净土。哀哉王孙泣迷途，渊明记载亦模糊，武陵仙境今则无。莫谓仙境今世无，青溪红树在此图。陇湟兵气秦人吁，傥可往者吾其徂。
