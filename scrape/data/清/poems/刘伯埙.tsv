怀人·刘文木（清·刘伯埙）　　五言律诗　押庚韵	吾道久榛荆，期人迥自鸣。百川悲既倒，一木赖孤撑。潞水从为别，燕云空复情。著书原济世，未可避浮名。
怀人·周一峰（清·刘伯埙）　　五言律诗　押文韵	磨盾文翻水，横腰剑吐云。即今论万里，青眼独为君。世事滋尘垢，天涯自醉醺。何时同握手，愁思正纷纷。
奉赠汤益阳师（清·刘伯埙）　　五言律诗　押真韵	正声久不作，怀古竟何人。鸾凤翱翔下，荃兰咳唾新。百年开壁叠，万象入陶钧。突兀浮丘阁，长留太古春。
怀人·龚定庵（清·刘伯埙）　　五言律诗　押东韵	海内文章伯，周南太史公。百年真健笔，垂老惜飘蓬。兀傲原宜隐，苍凉只送穷。太玄有知己，端可慰扬雄。
夜宿山村（清·刘伯埙）　　七言律诗　押先韵	暝色连山生野烟，篮舆晚度万峰巅。崖边石磴盘云转，树杪人家隔岭悬。夜雨泼寒秋似水，短镫摇影屋如船。乱流落叶无情极，故送西风到枕边。
雨霁登郡东城楼（清·刘伯埙）　　七言律诗　押先韵	莽莽乌云沈大壑，森森碧玉插高烟。只疑绝徼连天尽，不信长安近日边。落叶白波空自响，断霞红树为谁妍。年来才思消磨尽，漫赋《登楼》拟仲宣。
怀人·张荐山（清·刘伯埙）　　押寒韵	美人在何许，地僻衣裳静，天低笑语寒。穷愁仍破砚，辛苦为烧丹。久客兼多病，相思一倚栏。
万福寺（清·刘伯埙）	古寺辟云根，阴洞琳宫嵌。石窦俨蚁穿，苔磴旋螺转。神工巧结构，飞梯护朱槛。兴来偶游憩，上下恣流览。邃室凛生寒，轩敞倏骤暖。鬼神忽欲动，髯张双目睅。幽窟足妖怪，白昼精灵闪。探奇已怵魄，凭高更放眼。烟霏炫紫翠，崖谷互晦显。飒飒吹天风，树杪乌鸢飐。人家荫寒绿，牛羊散平阪。泠然发钟磬，壑谷流音满。拂衣寻归途，斜照枫林晚。回首望山腰，云际松关掩。
