香草河（清·陆黻恩）　　五言律诗　押庚韵	推篷草烟霁，击缆夜潮生。好月隔江出，孤峰带雨晴。野塘鸥鸟静，远水荻花明。来日金陵道，青山数点横。
得以黄兄书知归有日矣喜而赋此（清·陆黻恩）　　五言律诗　押庚韵	七载分飞影，劳劳溯客程。稻粱前日事，鸿雁此时情。流水渡头急，残星树外明。休辞一樽酒，剪烛到三更。
怀董二（清·陆黻恩）　　五言律诗　押先韵	秋雨秋风夜，江南江北天。故人千里外，清梦十年前。壮志应难减，浮名终自牵。儒冠休道误，愿著祖生鞭。
拜宣公祠（清·陆黻恩）　　七言律诗　押鱼韵	艰难行在扈銮舆，惭愧梁洋洒涕初。河北犹传哀痛诏，忠州已睹验方书。颉颃房杜元无忝，沾溉欧苏尚有余。卅叶耳孙瞻庙貌，聊同村叟荐溪蔬。
漫兴（清·陆黻恩）　　七言律诗　押文韵	少日原期竹帛勋，岂知半百尚无闻。将衰亲旧多新鬼，熟练人情看暮云。潦倒更休投贵刺，飘零懒作送穷文。何时辞得轮蹄子，送老齑盐一盏醺。
山行（清·陆黻恩）　　七言律诗　押齐韵	山行荦确瘁轮踬，谷转溪回望欲迷。一径落花孤馆外，几家斜日乱峰西。身如病骥嗟迟钝，心羡归鸦得稳栖。暂假华胥差亦乐，村醪虽薄藉扶携。
