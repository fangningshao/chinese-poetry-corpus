台湾闻蝉（清·李元直）　　五言律诗　押尤韵	生是餐霞客，谁能饮浊流。高标虽自许，清操本无求。螳臂寻声至，童竿逐响投。因风还送籁，缄口愧忠谋。
登北固山木末楼寻高南阜题壁（清·李元直）　　五言律诗　押尤韵	危磴攀萝上，来登木末楼。帆随孤鸟去，云共大江流。霸业余残碣，高踪感旧游。摩挲题壁字，慷慨为谁留。
奉使台湾过仙霞岭（清·李元直）	闽山冬亦佳，山容犹黛色。仙霞尤葱郁，万竿翠欲滴。涧杉戟列门，岩花姬窥客。弯环入叠嶂，忽复明窍隙。翻嫌径坦平，转乐步盘辟。使车动旅亭，弓刀严邮驿。对此桑麻原，想见狐兔宅。岩疆守者谁，未雨思良画。
