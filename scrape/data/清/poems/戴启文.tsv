基隆山（清·戴启文）	海上有重镇，厥地为台湾。袤延数千里，四望云水环。台北遥对台之南，险要爰有基隆山。强虏忽启衅，称兵乃犯顺。轮舶胜星驰，炮声作雷震。麾军直上千仞冈，夺得昆崙思坐镇。伟哉真将军，孤立无援兵。出奇设险能以少许胜，一战而捷基隆平。敌锋挫衄争先逃，如鸟兽散惊呼号。功成未敢矜言劳，论功却比兹山高。
