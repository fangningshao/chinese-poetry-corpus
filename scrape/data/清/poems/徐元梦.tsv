秋日郊行有感（清·徐元梦）　　五言律诗　押元韵	偶因寻客去，骑马出青门。落日衔千树，寒流抱一村。田家收黍稷，场圃散鸡豚。父老惊心目，将军猎骑繁。
送随羲文出塞二首（清·徐元梦）　　五言律诗　押灰韵	君到居庸北，应怜一雁回。沙平疑地尽，山豁讶天开。落日重关闭，秋风万马来。勉旃从此役，莫上望乡台①。
登三屯镇城楼寓目（清·徐元梦）　　五言律诗　押灰韵	雉堞连山起，登临亦壮哉！一声南雁去，万里北风来。苔没前朝碣，云寒上将台。兴亡无限意，尚想济时才。
送友人出使塞外（清·徐元梦）　　五言律诗　押庚韵	许国才年①少，胡为②绝塞行？一身凭汉③节，匹马出长城。月色侵裘冷，霜花拂剑明。燕然何处所④，石上自⑤题名。
寄施愚山（清·徐元梦）　　七言律诗　押元韵	才名久已动中原，归卧东山道更尊。座上何人争刻烛，花间无日不开尊。春阴叠嶂云生户，水满双溪舫到门。谢氏芝兰今正发，鸾书应自下江村。
怨别离（清·徐元梦）	思君恨夜长，寂寞空床宿。思君恨日短，白头一何速。长短空自知，思君无尽期。登楼时一望，杨柳夹堤垂。黄鸟鸣其上，喈喈有余悲。听之动中怀，罗袖春风吹。春风忽已换，阔别恩情断。织锦寄远人，远人隔河汉。
