寄东墅主人（清·钱家塈）　　五言律诗　押阳韵	共是悲秋客，停云滞异乡。雁书来杳杳，花信去堂堂。小筑幽栖地，高斋爽气凉。何时重把酒，离绪诉偏长。
辛卯重阳游焦山次韵（清·钱家塈）　　押陌韵	游山慕谢公，此愿矢自昔。荏苒阅三载，始著登临屐。秋爽最宜人，寥廓豁心迹。枯僧不谈禅，历历指古迹。山形变态多，丹厓间白石。仰视飞鸟翔，去天不盈尺。俯瞰大江流，洪涛迅潮汐。月明一线白，树黯双峰碧。胜游续登高，信宿穷幽僻。相约待重来，攀萝蹑仙宅。
