与笏丞同年夜坐（清·王正谊）　　七言律诗　押真韵	回头北斗与南辰，十二年来宠辱身。捷径每闻求狗监，早朝曾忆听鸡人。樽浮竹叶间评酒，岸有桃花远问津。山下薄田山上屋，莱衣一领正娱亲。
过兴龙店（清·王正谊）　　七言律诗　押删韵	行来柳外又沙间，坐上篮舆饱看山。国语乍翻牛录堡，乡心重过马家湾。艰难草昧开王业，冷落城闉叩故关。气象万千长郁郁，小臣翘首望孱颜。
春夜闺词（清·王正谊）　　五言绝句	久别霓裳曲，春情一半灰。不堪镫下坐，重检旧罗衣。
