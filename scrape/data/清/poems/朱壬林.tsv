舟行书怀（清·朱壬林）　　五言律诗　押庚韵	乡近翻愁远，张帆向夕征。荒汀孤雁下，独树乱鸦争。见月渺离思，翻书多古情。寸心将母切，何计慰归耕。
文德关（清·朱壬林）　　押漾韵	昨行焦溪山，险窄怀不畅。今朝境一变，山山插天壮。曲栈纷钩连，危梯绝依傍。前行奋先登，后者从下望。意谓攀跻难，瞥已层霄上。人马一发悬，此景极飘飏。雄关踞崖巅，屹立森相向。罗甸此咽喉，黔滇亦屏障。天门闶阆开，云光镇摩荡。会当蹑飞仙，振衣发高唱。
中宿峡（清·朱壬林）	帝子昔采竹，远游兹栖遁。芙蓉对面青，白云飞不尽。乔松经千霜，蟠株覆层巘。猿磴风中开，鹤巢烟际隐。琤瑽一斛珠，天半泻虚牝。迅波走不停，混涵接海唇。到此始一束，造化巧枢楗。山空樵响答，日落橹声紧。望望飞来寺，晻霭松门晚。
