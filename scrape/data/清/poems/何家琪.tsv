浣花草堂（清·何家琪）　　七言律诗　押先韵	草堂岁月犹开宝，万里旌旗落眼前。何用丈夫身许国，祇凭野老哭回天。死生亲见收京日，今古同悲《出塞》篇。满地江湖问归路，百花潭水梦无边。
太白酒楼（清·何家琪）　　七言律诗　押尤韵	云中携到惊人句，千载风流第一楼。白日长安全在眼，青天蜀道独昂头。后来狂客才谁敌，生不同时我独愁。当世骑鲸仙再返，洛阳无路问糟丘。
过管敬伯司马大梁（清·何家琪）　　七言律诗　押寒韵	奇才一表动长安，更走边关气郁盘。百战余勋付奴辈，中兴大笔出衙官。沙驱地转河声疾，日射天孤塔影寒。自古中州云物盛，与君同上吹台看。
读顾亭林先生书感而作（清·何家琪）	寸心天万世，六合清明开。风云积时代，日月相往来。地维隆西北，万里山横排。中突一华起，浑抱洪濛胎。河水昆仑顶，毕气吞江淮。方海司出纳，全脉为之回。士不遇三代，贤愚齐尘埃。反望古制复，假手凡庸才。清时召不起，老病完形骸。冬青屡相识，夜哭臣麻鞋。凄凄春雨苑，猎猎秋风台。匹马倦天下，著书空余哀。
