开岁往役海上暮春还时家更空乏赋此（清·郭开泰）　　五言律诗　押真韵	劳苦三联月，还家忽暮春。庶人宜往役，吾道敢辞贫。未得销形影，何能作隐沦。桃源虚设想，莫认记为真。
宫月（清·郭开泰）　　五言律诗　押歌韵	宫分三十六，谁不是嫦娥。明月知人意，君王幸处多。不寒飘翠袖，如画彻清歌。借问长门里，逍遥步若何。
寄衣曲（清·郭开泰）	商飙落叶如飞燕，寒衣处处催针线。征夫一去未曾还，十载相思不相见。相见家乡讵有期，旧衣寄尽寄新衣。织成窗外三更月，缝就镫前半晓鸡。忆昔裁衣手腕轻，算来宽窄能相称。悠悠离别已多年，心意商量愁未定。定识腰肢旧日非，剪来那得更宽围。试把妾身还自约，嫁衣宽尽不相依。再四丁宁寄徒侣，愿见儿夫亲付与。泪痕滴上半成殷，到日开时应认取。吁嗟乎！王家多难为前驱，休说封侯志尚虚。又恐思家徒乱意，衣间不付一封书。
