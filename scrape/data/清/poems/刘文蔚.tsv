感旧（清·刘文蔚）　　七言律诗　押灰韵	最难忘处粤王台，榕树阴中一棹回。鳄浪白浮番舶远，佛桑红压戍楼开。天涯岂为探奇到，海角原非采药来。曾记西灵官阁下，数枝茉莉手亲栽。
题万里壮游图为吴九洛宗作（清·刘文蔚）	人生底合家乡住，苦恨年年事章句。闭门但作候虫吟，束身已受书城锢。千古英雄重壮游，万里关河倏来去。挂席方乘赤鲤风，跨鞍直达黄龙戍。伟业多从騕袅成，壮怀那怕支祁怒。濮阳公子真人豪，胸中兵甲饶戎韬。腾崖越堑望沧海，已觉谈笑无连鳌。雪花扑面大于掌，同云黯黮连洪涛。獠奴走逐寒起粟，游兴转共冰山高。呜呼人生贵适意，安能瑟缩同蛴螬。燕公诗得江山助，坡老文从海外超。手持一编窘跬步，何如六幕穷周遭。披图我亦思遐举，拟负长剑同游遨。
