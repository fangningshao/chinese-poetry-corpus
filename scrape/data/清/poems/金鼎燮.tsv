上元后十日竹坪叔招集豫顺堂出观姜西溟书上元宴集诗卷即次其韵敬和（清·金鼎燮）	东风吹十日，万户春酣酣。晴红融雪岫，暖绿蒸烟潭。辛盘味乍饱，花胜头犹簪。玉壶好春色，不醉心奚甘。折柬招近局，开筵资深谈。论文到千古，日落还停骖。惜哉玉梅骨，枯枝撑书龛。思与重写照，丹青非我谙。一尊酹疏影，诗盟差可燖。对酒本当歌，各抒性所耽。况诸坐中客，博物夸世南。文辞复书翰，五绝兼其三。昔者昌谷家，愈浉偕来探。心胸罗列宿，赋笔天工惭。喜招高轩过，酒滴真珠坛。诗成再拜进，双髻垂鬖鬖。嗟余近弱冠，隅坐心如惔。词华有根柢，经术非扯挦。幸蒙大匠手，雕镂蛤与蚶。终虑径寸质，席珍其何堪。春华冀努力，汲古勤开函。直须识三箧，莫便携双柑。不见培风翼，不见食叶蚕。持此寿臣叔，食报青云贪。门前新柳色，染衣都成蓝。何当祀九烈，同醉酒一甔。
