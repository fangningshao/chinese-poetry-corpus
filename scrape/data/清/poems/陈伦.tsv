张循王墓（清·陈伦）	六丁不下驱天骄，宫车碾雪夜渡辽。白头乌啄大家屋，衣锦王孙路傍哭。一马化龙浮渡江，临安王气于斯卜。烽火江淮草木残，中原血战腥风寒。挥戈谁洗靖康耻，屈指英雄岳与韩。区区子英奚为者？片纸赝书背人写。风波万里坏长城，三字翻称廷尉平。北人歌舞南人泣，贺兰铁骑仍纵横。两宫魄冷冰天月，配飨反旌谗谄骨。麒麟墓道枕苍烟，御墨淋漓洒碑碣。墓门高揭对晴湖，松栝深深叫训狐。金陵城外苍茫处，丑缪堂封千载污。
