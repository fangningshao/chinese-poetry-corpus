秦夫人砚歌为云楣赋（清·程尚濂）	秦夫人，真将军，将军能武兼能文。白杆纵横万人敌，奇功书作垂天云。生小学书仍学剑，草檄飞章留一砚。片石真同玉带生，血染隃麋泪如霰。一出平播州，再出歼奢酋。河山破碎箭满眼，乃欲孱妇补此已缺之金瓯。督师早以蜀为壑，中丞已入贼之橐。请缨则易借箸难，万夫之雄一个弱。孤军慷慨先勤王，努力撑拄支危疆。平台召对诚仅事，况复宸翰垂煌煌。云楣居士拜祠庙，古木荒烟一凭吊。感尔高歌泣鬼神，琼瑶竟效投桃报。砚修七寸广半之，古制浑浑森角圭。惜哉将军遗墨尽煨烬，岿然此砚独与名山垂。我来为尔摩挲久，虹气犹疑贯星斗。木兰从军宁复论，纷纷列女谁能偶。圣朝史笔何嶙峋，特标一传褒殊勋。砚乎砚乎，万古不朽齐贞珉。
拟古（清·程尚濂）	物生任自然，道在因其利。治水禹何神，行之以无事。灵蠢万不齐，本难道里计。因物而付物，尚毋凿以智。酒醴与盐梅，和羹赖调剂。熊以食盐死，獭以饮酒毙。盐酒宁鸩毒，彼固非其类。禀或狂狷殊，克亦刚柔异。治龋乃割唇，膝痒竟搔背。枘凿本不入，参商复何怪。胶柱真徒劳，畴为决聋𪖣。弗作上头。
