早春登铜官山简莫剑池（清·陆初望）　　五言律诗　押真韵	千林红尚勒，万岫绿才匀。得句肱三折，探幽胆一身。涧泉犹太古，萧寺亦阳春。高士名山住，襟怀迥出尘。
春雨初霁泛江遣兴（清·陆初望）　　七言律诗　押灰韵	孤帆江上夕阳回，一片晴云覆钓台。山色浓于初酿酒，诗心淡到半开梅。人无风骨才何用，世有知音念不灰。似此烟波无限好，闲愁排遣且衔杯。
舟过滕王阁（清·陆初望）　　七言律诗　押删韵	游子浩然归故关，浮生不及水云间。长江孤棹飘零酒，古驿斜阳破碎山。梦里慈亲添白发，秋来病妇减朱颜。滕王阁下思风伯，肯借帆风顷刻还。
怪石歌（清·陆初望）	鄱阳湖边停短桡，登山山石森岧峣。累累奇怪相轕轇，便逢名画难为描。饥鹰侧翅摩九皋，怒猊攫爪窥云坳。立者如鹤伏者猱，涧边卧者如潜蛟。忽如达摩航海涛，忽如老父谷城遭。手擎一卷疑兵韬，又似钟馗披锦袍，奇丑不畏旁观嘲。就中独具天仙标，翩然鬟髻谁刻雕。得无思妇魂未销，望夫伫立丰姿娇。我闻古人联石交，皱瘦漏秀声价高。似此怪状罗烟霄，古人相石徒皮毛。
