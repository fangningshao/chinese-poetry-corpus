客中七夕（清·朱骏声）　　五言律诗　押青韵	辛苦驱铃驮，长亭复短亭。去家经两月，入夜看双星。积雨汶流白，浮云泰岱青。客衣谁远寄，预戒早霜零。
凤皇山吊宋故宫（清·朱骏声）　　七言律诗　押灰韵	回首昆明已劫灰，湖山终古夕阳开。但教师捣黄龙去，那有江横白雁来。宝气尽随妖雾散，风声犹送晚潮回。汴京宫阙同禾黍，南渡君臣尽可哀。
龙井（清·朱骏声）	毒龙何年来，潜此深渊中。虚崖喷流雪，惊湍写长风。下插石峍崒。白云有时飞，恰挂岩边松。我心随白云，舒卷无始终。
蜀镜词（清·朱骏声）	蟾蜍蚀尽瑶台月，对舞时闻凤鸾泣。可惜青青一片铜，不见当时好颜色。三十二字伊谁铭，背蟠细纽鱼螺纹。祇可涵来绮窗影，莫教飞入天雄军。芳林园里歌声改，花柳于今竟安要。只有明珠出匣中，黄昏仍下山精拜。我欲摩挲一问之，伤心杜宇夜深啼。千年金镜照家国，可照当眉写翠时。
记钱武肃王水府告文银简（清·朱骏声）	顺治纪元吴大旱，太湖龟坼湖底见。杷沙银简蟠龙螭，长六寸许广半之。其质权衡二十两，镌字毫釐曾不爽。一百七十有九文，硬黄可拓于今存。文言大道弟子天下都元帅，吴越国王时年七十又七岁。二月十六日诞生，统制山河时康平。苍昊降祐神垂恩，特修龙简恭醮陈。乞镠四时履历遐寿龄，眼目光明无疾疢。家国兴隆子孙盛，志祈玄祝相投诚。太湖水府当沈璧，告文传自金龙驿。苏州吴县洞庭乡，东皋之里神昭彰。末以宝正三年岁戊子，三月二十六日壬申纪。此拓藏诸谦六君，秀水杨氏名大炘。吾家世世居吴门，亟书崖略识旧闻。
醉时歌（清·朱骏声）	人生百岁亦草草，安得黄金鍊丹早。闭门兀兀空著书，不饮那知酒杯好。昔有刘伯伦，死便埋我全其真。后来谁续《酒德颂》，我识世间无酒人。春风二月开桃花，绯绯一树蒸红霞。芝田种秫酿新熟，高兴肯让麻姑家。醉后看天大如斗，左手击鲜，右手击缶。行乐安能千万年，倏忽浮云变苍狗。我悲东园公，山人劝酒依青松。一朝为汉出山去，功成胡不归山中。我爱李青莲，长安市上白日眠。《清平乐》章带醉赋，归来捉月沧海边。古人已往今人来，天地自筑糟丘台。不能读破书万卷，何当鲸饮倾千杯。吁嗟乎！人间日月车轮驰，蓬莱仙人不可知。酒星堕地酒泉竭，丹砂亦有驻颜时。
