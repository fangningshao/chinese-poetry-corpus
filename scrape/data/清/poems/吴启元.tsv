甲戌广阳花朝（清·吴启元）　　五言律诗　押真韵	我亦江南客，逢春倍惜春。此时杨柳树，一望正愁人。社鼓家家酒，桃花处处津。东风待归骑，决计莫逡巡。
同人九日登慈仁寺楼用博问亭将军韵（清·吴启元）　　五言律诗　押青韵	凉风吹绿草，如我鬓星星。一片寒山色，秋来不耐青。夕阳明远水，落叶下疏棂。又负茱萸约，谁登木末亭。
春云得歌字应红兰主人教（清·吴启元）　　七言律诗　押歌韵	轻暖轻寒剪绿莎，春云斜压画阑多。杏花雨外霏微起，杨柳风前澹荡过。御苑晴生芳径湿，宫墙低度午阴和。玉楼正在莺声里，间袅红窗一典歌。
山海关（清·吴启元）　　七言律诗　押删韵	地临辽蓟中分界，天限华夷第一关。直绕长城东到海，凌空高障北依山。当年士马何曾战，此日梯航尚未闲。闻道乘槎通绝域，可能身入斗牛间？
广宁望医巫闾山雪吊汉管处士（清·吴启元）　　七言律诗　押寒韵	巫闾山上雪漫漫，何处峰头著幼安。木榻跪穿心久定，黄金锄去眼谁看？沧江水涸蛟龙徙，大漠风高鸑鷟寒。我亦子陵台畔客，绿蓑青笠一渔竿。
