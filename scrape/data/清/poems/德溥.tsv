望庐山（清·德溥）　　五言律诗　押鱼韵	楚山秋霁后，突兀望匡庐。瀑布云开处，香炉雨过初。双溪才咫尺，五老在空虚。欲问远公迹，苍茫指点馀。
送汪卜三归淮南（清·德溥）　　五言律诗　押微韵	喜色眉端见，知君赋曰归。几回萦别绪，无计挽征衣。楚雨片帆下，淮烟一雁飞。何时重舣艇，还款老僧扉。
黄山慈光寺（清·德溥）　　七言律诗　押灰韵	群峰围拱妙莲台，鸟道云梯十里来。山径曲随云脚转，寺门高压树头开。游人蜡屐攀初倦，佛子蒲团定已回。一笑相逢同领会，三生石上不须猜。
别孙雪棹（清·德溥）　　七言绝句　押麻韵	匆匆判袂各天涯，君返龙城我骥沙。料得湖园春尚在，小红开到米囊花。
