登木末楼（清·骆绮兰）　　五言律诗　押尤韵	载酒独登楼，凭阑四望收。江光初过雨，山意欲成秋。霸业随流水，孤城起暮愁。微茫烟树外，帆影落瓜洲。
寄怀鲍茝香夫人（清·骆绮兰）　　七言律诗　押鱼韵	羡君福慧有谁如，镇日金闺乐事馀。花院养姑春奉酒，篝镫课子夜钞书。旧传词翰留名久，新起楼台揽胜初。独我他乡飘泊甚，镜中愁见鬓萧疏。
登天平山憩中白云（清·骆绮兰）　　七言绝句　押文韵	身在云中不见云，登临忘却日将曛。回头欲辨来时路，只有泉声隔树闻。
重过扬州旧宅（清·骆绮兰）　　七言绝句　押庚韵	维舟重到绿杨城，门巷萧条转眼更。邻妪相逢应识我，隔墙曾听读书声。
玉晨观（清·骆绮兰）　　五言排律　押真韵	地肺开金阙，天文应玉晨。灵风宵步斗，旭日晓朝真。阶净松能扫，门閒鹤自巡。碑应镌碧落，路已隔红尘。紫诰云边下，《黄庭》案上陈。山中陶宰相，世外魏夫人。果熟猿知采，丹成虎亦驯。华阳仙洞里，好领四时春。
