云安（清·陈沂震）　　七言律诗　押东韵	水折山纡路欲穷，何曾破浪驾长风。高峰猿啸重云里，绝壑舟行乱石中。宦迹羁愁川上下，诗翁遗事瀼西东。云安曲米今何有，寂寞谁怜酒盏空①。
巴东（清·陈沂震）　　七言律诗　押东韵	征人日夜逐征鸿，乍过川中入楚中。版籍已知邦国异，人民仍觉语音同。五年三峡风波路，万里孤舟老病翁。谁信书生遇天幸，平安八口出巴东。
白雪楼（清·陈沂震）　　七言律诗　押尤韵	自古衣冠笑楚优，文章声价付悠悠。人间岂解《阳春曲》，此城犹存白雪楼。山色千寻常耸翠，泉源万斛自飞流。乾坤清气依然在，更向何人笔底收①？
试院即事（清·陈沂震）　　七言绝句　押支韵	画戟森严昼漏迟，凝香燕寝日斜时。柝声绕院人声寂，满箔春蚕正吐丝。
途中（清·陈沂震）　　七言绝句　押删韵	白云如絮拥苍山，肤寸能弥六合间。却怪纷纷频出岫，不曾行雨竟空还①。
