题陆野塘高士松陵八景（清·王廷魁）　　五言律诗　押齐韵	昔贤觞咏地，展卷认幽栖。人领天随趣，家临震泽西。夕阳帆影乱，秋水雁行低。便拟鲈乡去，行吟续旧题。
登天平山（清·王廷魁）	何年巧斫龙门路，侧身石缝迷窘步。分明从此隔人间，梯空仄磴穿云雾。探奇仿佛达天都，松花飘落来虚无。银房石室隐崖谷，山茶活火然僧炉。白云冉冉自来去，半岭钟传泉落处。鲜葩错杂吐幽香，梵宇凌空接仙驭。披襟直上最高巅，下瞰万笏浮春烟。湖光浩渺望不极，琉璃倒映丹霞天。
