童二树画梅歌（清·邵大业）	先生画梅如画龙，头角鳞爪森玲珑。千枝万枝一气下，奔走雷电驱长风。先画大干如截铁，细柯旋出摇青铜。冻皴堆作盘错势，拳曲臃肿骄苍松。攘臂奋腕绕席走，笔欲落纸神飞空。须臾云气满四角，淋漓乱点寒花丛。澹者欲傍竹篱径，艳者忽近珠帘栊。繁英粲粲俨列屋，孤蕊脉脉嗟离宫。就中五出未全出，将开不开春冲融。踔厉奋发初挂敌，卒收险怪归中庸。一时观者齐叫绝，彭门刺史心则忡。忆昔曾作吴下守，讨春直到东圌东。元墓石壁十里许，疏罗密织交纤浓。瞥眼一别十六载，索笑但有清梦通。间亭更忆林处士，俗骨欲换知无从。晴窗喜见大泼墨，置身如在孤山峰。始知先生有真宰，澹香清影常在胸。画梅画骨兼画气，破万卷入青蒙茸。张之高堂日坐卧，纵有庚尘乌能攻。只恐破壁欲飞去，模糊雪海香濛濛。
碎石篇示儿子自悦（清·邵大业）	我行东山下，碎石盈交衢。牛羊互践履，杂沓埋沮洳。鞠躬暗物色，小大罗之裾。归来细磨刮，乍觉光气殊。汲水畜盆盎，融融照四隅。畴意尘垢里，一一拟璠玙。锐者若耸翠，髡者如含珠。凸者兀而立，凹者俯以趋。有如洲之畔，采采联名姝。有如海之岛，翩翩扬仙襦。或红于玛瑙，或白于𤥭璖。碧若出新柳，春草谢不如。青若抽嫩竹，雨过空天余。五色纷炫耀，一脉延清虚。不下米颠拜，足光刺史舆。物苟抱真宰，宁患长沦胥。显晦有时令，遇合终不诬。卞和三献璞，季子十上书。一旦蒙拂拭，光采凌通都。寄言伏处者，慎勿伤岁徂。
