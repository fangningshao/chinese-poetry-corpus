洛神（清·吴殳）　　七言律诗　押真韵	心不随身葬寂陵，却乘金缕一游陈。旧愁黯黯因杨祖，新恨涓涓属灌均。射鹿未消漳阙泪，惊鸿犹赋洛川尘。君王八斗今余几，肠断无由更感甄。
苏台怀古（清·吴殳）　　七言律诗　押萧韵	秋风槭槭雨潇潇，追叹先王气正骄。壮士短箫吴市乞，美人雄剑越溪邀。三更姓馆樽前蜡，千载胥江月下潮。只有忠祠今尚在，行人指点过皋桥。
笛（清·吴殳）　　七言律诗　押东韵	胡床数弄渺难踪，只有清疏景物同。几片晓梅江岸月，一行秋雁墅楼风。却愁猿骨侵人籁，更叹《龟兹》误国工。那得中郎来仰卧，会稽千亩正丛丛。
