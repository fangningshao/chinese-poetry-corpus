舟中（清·严恒）　　五言律诗　押尤韵	空阔俯沧洲，乘风溯上游。断云千岭树，斜日一孤舟。吟兴入秋远，归心逐水流。何当邀鲁望，把钓狎闲鸥。
同友人夜泛月湖（清·严恒）	水仙祠外西湖西，凉风吹浪湖外湄。垂杨掩映白沙里，云是偃月钱公堤。片时月上画楼东，双桥影落霜镜中。天涯塔火半明灭，数声敲断僧寺钟。渔舟唱晚未归去，轻歌渐入芦花丛。舒王唱和诗中侠，月夜花晨时泛楫。一樽醉到十洲红，红潮色晕梨花颊。柔橹轻摇碧沚边，香风暗度荷衣落。落花入座色纷纷，荡漾罗衫欲舞人。采莲高唱十洲曲，至今遗韵犹清新。红莲阁下香不改，赏花玩月人何在？嗟君行乐须及时，曦光未必终留待。洗盏更酌莫言归，空令皓月流清辉。
