香雪梅（清·徐元钺）　　五言律诗　押麻韵	写出寒梅景，茫茫一带斜。幽香云作障，冷艳雪如花。银海千层浪，恒河万点沙。小桥流水外，何处认人家。
咏芍药为渟澜侄作二首（清·徐元钺）　　七言律诗　押先韵	丰台回首隔云烟，分得名花到眼前。十字会中饶韵事，三生石上认题笺。诗成斗酒谁先押，品入群芳我亦仙。从此拈来供一笑，鬓毛吟白已多年。
同友泰清寺看牡丹（清·徐元钺）　　七言律诗　押东韵	閒来挈伴到花宫，梵宇名花迥不同。富贵已知空色相，华严何事现神通。人间绮语归平淡，天上霓裳笑软红。我欲拈毫赋归去，小窗明月上帘栊。
题方懋亭砚弟合家欢（清·徐元钺）　　七言律诗　押歌韵	石上三生往迹多，青天碧海奈愁何。不因世事千般幻，乍及姻缘两字磨。我亦有情酬锦瑟，君还作画记姮娥。算来一事须添设，补入豳风第二柯。
春雪（清·徐元钺）　　七言绝句　押真韵	满堤芳草绿初匀，寒到清明煖未新。一夜西风还彻骨，晓来何处认青春。
春色大文章（清·徐元钺）　　五言排律　押真韵	恰喜文章丽，分储九九辰。拓开千里目，绘出万家春。谷借莺声助，帘穿燕语频。绿杨曾倚马，红杏记兴宾。提笔怜多景，披图当写真。长安看欲遍，定有咏花人。
