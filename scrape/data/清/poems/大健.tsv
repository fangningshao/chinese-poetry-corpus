见远山残雪（清·大健）　　五言律诗　押删韵	已觉寒威去，犹瞻雪在山。清深通竹路，虚白映松关。片石能相偶，孤云无此閒。好将寥落意，指点到人间。
杜茶村见过（清·大健）　　五言律诗　押阳韵	芦荻晚苍苍，烟岚在下方。兰舟维此际，萍迹任他乡。风浪矶前大，僧衣世外长。艰辛今夕会，江海意难忘。
登钟山（清·大健）　　五言律诗　押蒸韵	钟山常在望，惆怅有谁登。蹑履过灵谷，披云拜孝陵。荒途迷乱草，深涧咽寒冰。香火馀宫监，悲凉向野僧。
