读宁上人诗倒用宋吕先生韵为赠（清·陈芝英）	僧诗禅月与杼山，居士高岑王孟李。当时居士颇称诗，僧诗落落见者几。宁公五十高才人，挥洒乌阑几百纸。我一读之声琅琅，破除烦恼增欢喜。有如河汉淡微云，亦如疏月梧桐洗。我生为诗三十年，未知此事从何起。君今已筑无缝塔，光明坚固无倾圮。山头有石坡陀形，山下溪流成燕尾。山中复有能诗人，不负溪流石齿齿。人生不读宁公诗，读诗万卷皆徒耳。
毗山次韵赠禅（清·陈芝英）	毗山之高不一里，诸山拱揖称云耳。登临自昔有遗文，元篇宋什芬牙齿。我寻山翠入山门，门掩龙鳞并凤尾。松耶竹耶个个奇，丹青台殿何曾圮。中有老僧长醉眠，日高尚未披衣起。饮我清泉三百钟，泉香冽冽尘襟洗。示我新诗三百篇，筌蹄脱尽生禅喜。左有琅函右有图，瑜糜光映澄心纸。能诗能饮复能禅，齐贯而来今有几。我今欲住此山中，为语仆夫戒行李。
