泰安道中（清·吴象弼）　　五言律诗　押先韵	肤寸瞻何处，苍茫合暮烟。秋声秦爵树，沙路鲁归田。闻说徂徕宅，犹存庆历年。停车正东望，凭吊一流连。
舟行杂诗（清·吴象弼）　　五言律诗　押阳韵	风便喜鸣榔，客心殊渺茫。天随波远近，人与水低昂。极浦回鱼觜，寒镫没蟹庄。鞋山相望处，终日对彭郎。
金陵杂诗 其二（清·吴象弼）　　七言律诗　押支韵	桃叶渡头秋雨时，木兰舟上酒盈卮。镫前红豆尚书句，眼底青山小谢诗。金粉千年艳牛渚，笙歌一片付乌丝。门前有客如龙虎，可是孙郎帐下儿。
再抵东阿（清·吴象弼）　　七言绝句　押元韵	烟中山色水边村，草树苍黄落日昏。白雁丹枫两萧索，骑驴重过小云门。
金陵杂诗 其一（清·吴象弼）	幕府山前岁欲残，一龛镫火照长干。冶城南路台空在，淮水东边月自看。地下嘲人陈后主，席前拍板孔都宫。南朝多少伤心事，上得僧楼只倚栏。
