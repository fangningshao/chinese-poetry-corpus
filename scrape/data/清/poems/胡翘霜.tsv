罗沟雨中秋望（清·胡翘霜）　　五言律诗　押先韵	细雨杂疏烟，江乡九月天。黑云低楚岸，红叶上吴船。水落鱼虾窟，村排雁鹜边。荷蓑人自得，生计在前川。
岳阳晚眺（清·胡翘霜）　　七言律诗　押阳韵	独倚江楼思渺茫，蟹棚鱼舍暮苍苍。黏天草色横孤鹜，绕郭潮声下夕阳。万里风帆通蜀汉，三秋雪浪照衡湘。骚人莫便悲摇落，尚染巴陵橘柚香。
