喜雨（清·郭士达）　　五言律诗　押先韵	积雨空山后，飞流树梢悬。绿欹初透竹，红没半开莲。五月寒侵葛，三农水护田。莫忧边饷急，帝已赐康年。
燕居（清·郭士达）　　五言律诗　押鱼韵	寂寥杨子宅，元白绿窗虚。久病仍甘酒，多闲更嗜书。破巾宜短发，衰骨称深居。抱膝谁相傍，幽篁足草庐。
中夏晚晴（清·郭士达）　　五言律诗　押先韵	雨歇日初坠，落霞明树颠。脱巾披白袷，倚柱看青天。归鸟急飞唤，孤云闲往还。游人入寥廓，回听惊鸣泉。
积雨初霁与客夜谈，用王文学韵（清·郭士达）　　五言律诗　押庚韵	为厌经旬雨，偏宜一晚晴。草依华露湿，月入淡烟明。珠玉风前话，关山笛里声。清宵与良晤，一往足深情。
忆旧作（清·郭士达）　　七言律诗　押尤韵	雄心尽逐水东流，寸臆常容百斛愁。投璧有年终按剑，擒王无命不封侯。诗书玩日空黄卷，岁月驱人已白头。休把儒衣缠病骨，实将蓑笠下渔舟。
春闺（清·郭士达）　　五言绝句　押遇韵	萋萋三春草，极目生烟雾。既感妾衷肠，莫断王孙路。
征妇（清·郭士达）　　五言绝句　押遇韵	三年守空闺，年年裁尺素。作得辽阳书，遥阳八千路。
题定僧壁（清·郭士达）　　押先韵	嘉木芾繁荫，清响流高蝉。招提倚层障，方丈成孤悬。中有远公座，面壁馀枯禅。但见鸟去来，不闻人往还。石床净如玉，花雨徒相湔。身本与空并，空中复何缘。说法即非法，是法故忘诠。
