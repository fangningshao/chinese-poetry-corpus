残梦（清·鄂容安）　　五言律诗　押庚韵	残梦不离枕，东窗渐渐明。曙光销烛影，风力碎禽声。天地原无意，豚鱼亦有情。虚堂绝人事，平旦十分清。
将赴江左早发长清行二百里宿宁阳简同行阿广庭农部（清·鄂容安）　　五言律诗　押文韵	回首华阳观，钟声杳不闻。随人山叠叠，辞树叶纷纷。欲渡西江水，初离东岱云。年来离绪在，联辔话斜曛。
丰城道中（清·鄂容安）　　七言律诗　押灰韵	风定潮平雾尽开，客怀随处觉悠哉。村藏翠竹千重出，江转青山四面来。章贡烟波连棹影，匡庐路径隔云隈。明朝且向南昌去，高阁登临溯往回。
薄暮登楼（清·鄂容安）　　七言律诗　押尤韵	向晚登楼纵远眸，可怜残腊似清秋。烟开树色平连郭，日落江光斜上楼。东岱北邙遥怅望，西山南浦小句留。他时临眺知何处，雪霁风停记此游。
渡大凌河（清·鄂容安）　　七言律诗　押阳韵	晴山迢递去茫茫，秋草平沙古战场。一日拓疆穷海上，百年归马在山阳。沟渠但使分清溜，丰乐端应见此乡。闻道昔年烟火集，河间五十有三庄。
登澄海楼（清·鄂容安）　　七言律诗　押先韵	楼阁凌虚揽胜全，皇华使节驻秋烟。眼明乐浪玄菟外，身在蜚廉桂观边。万里朝宗分市舶，百年渐被沃桑田。登临我本蓬瀛客，清宴风光一畅然。
早发宁远沿河取路投松山（清·鄂容安）　　七言律诗　押尤韵	星斗稀疏残夜留，晓来晴景满瀛洲。重山深处一黄蝶，大海中间双白鸥。破雾有人驰驿骑，临流无客钓清秋。台边怪石供间眺，烟火微茫向远投。
月夜行泾县道中（清·鄂容安）　　押纸韵	奋策发南陵，暮色二十里。月出空山空，山深月如水。露下凉虫吟，松香滴石髓。峰峦转曲折，涧壑亦何美。几处泉声回，尽入稻田里。山家安稳眼，犬吠隔林起。竟夜此中行，月落朝霞紫。
早发黄县雪中作（清·鄂容安）	客馆镫残人不住，早行欲往蓬莱去。一天风雪正开门，大地茫茫看积素。光摇银海无定波，青鸾白鹤失真路。千山万壑都不分，此中屹立惟枯树。道旁石田无高低，茅檐覆尽填寒蹊。鱼龙冻合河面阔，几度不闻流水澌。兆丰共喜盈尺瑞，早见普遍青与齐。更愿凭仗海风力，将雪吹送东山西。
