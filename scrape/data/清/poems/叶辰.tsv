三字令 寄锦树（清·叶辰）	郎别后，误佳期。减腰肢。巫山梦，雨云迷。恨窗前，红日影，晓莺啼。慵梳洗，怕相思。上翠眉。珠泪滴，湿罗衣。又关情，花并蒂，燕双飞。
青玉案 咏手（清·叶辰）	纤纤玉笋看如削，菱花细把乌云掠。彤管鸦黄初画学。炉香烧烬，自捲帘幕，红豆抛双雀。闲游漫数花间萼，双双戏挽秋千索。重整云翘归绣阁。停针暗想，情怀难却，闷把兰腮托。
春风袅娜 咏门神（清·叶辰）	羡耻图鳷鹊，懒绘麒麟。随北富，任南贫。总相亲、解惜香封粉裹，窥园忘禁，窃药随人。月黑齐肩，日高对面，赏遍檐花不欠伸。衫薄怕沾梅后雨，命轻难看隔年春。颇怪天公懞懂，雌雄未配，两相看、俱是孤身。支薄俸，有椒尊。犬同值夜，鸡伴司晨。尽一样身材，难兄难弟，两般性格，宜喜宜嗔。借问当年，记题门旧字，至今寂寞，可剩馀痕。
