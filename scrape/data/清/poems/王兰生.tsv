送安溪先生给假归里（清·王兰生）	夫子命世儒，千载明良遇。德位两相符，君臣一心固。自昔履诸艰，屯亭望弥著。婉转达恪诚，精明行平恕。众美萃厥躬，欲言难指数。余生十室邑，幼乏师友助。应试始童子，抠衣谒公署。拔之儒丱中，诏以贤关处。手授揲著法，口传太极注。及擢镇封疆，九郡才英聚。得厕精舍旁，与闻名理趣。如宝盈市廛，取携恣所慕。愿奢力不充，驽马踬长路。佳药赠蔘苓，名医寻扁跗。成我同再生，奚止陶冶铸。朅来游帝都，校仇得参与。朱子八十篇，从头味章句。遴才广辟门，匪俊亦获吁。顽璞缀琮璜，短翮随鸳鸯。理数聆精微，大乐闻韶濩。分薄荣宠多，夙夜抱忧惧。孚愧未盈缶，井起徒射鲋。凛凛师傅言，昭昭圣哲谕。事上在立身，曰惟尊矩度。重任不易胜，至道难遽悟。所期一艺明，敢辞千辛赴。有阶始可升，迷津焉得渡。转盼两春秋，再启余心锢。
