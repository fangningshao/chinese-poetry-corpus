彦亭节帅枉过（清·吴可读）　　七言律诗　押东韵	三边景物报金风，十里郊原猎火红。紫塞草肥秋秣马，乌桓月落夜悬弓。廷传铁案钞秦吏，寺有浮图识鄂公。愁绝西川旧父老，干戈满目说文翁。
绝笔（清·吴可读）　　七言律诗　押东韵	回头六十八年中，往事空谈爱与忠。抔土已成黄帝鼎，前星预祝紫微宫。相逢老辈寥寥甚，到处先生好好同。欲识孤臣恋恩处，惠陵风雨蓟门东。
除夕有感（清·吴可读）　　七言律诗　押虞韵	又见新符换旧符，百官此日醉屠苏。升平岁月逢开宝，战伐河山半楚吴。小劫红羊争顷刻，浮云苍狗极须臾。年来已分升沈定，何必金钱卜菀枯。
呈左爵相七律二首 其二（清·吴可读）　　七言律诗　押真韵	感恩知己更何人，六十余年戴德身。千水见河山见华，维崧生甫岳生申。从来诗律推元老，自古边防借重臣。遥想玉门关外路，万家杨柳一时新。
