闻笛（清·李瑨）　　七言律诗　押庚韵	晚霁江城夜气清，寂寥孤月对愁明。谁携羌塞三更笛，吹作吴山十月声。岂有梅花开更落，自惊杨柳折还生。天边旧业归何日，为尔今宵梦不成。
榕城杂咏（清·李瑨）　　七言律诗　押豪韵	民力东南久驿骚，尚闻飞舰欲凌涛。将军自许标铜柱，长吏谁曾过石壕。萏草夜呼朝市闭，海田春隔缭垣高。何当借箸筹方略，原罢乘风破浪艘。
别孙无燂（清·李瑨）　　七言律诗　押寒韵	甓社棠阴晚未残，相逢谁复问南冠。令君座上香三接，公子门前铗几弹。久客未闻生马角，累人何止愧猪肝。拟将千尺珠湖水，深比桃花一样看。
