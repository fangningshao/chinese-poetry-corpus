杪秋野眺有怀（清·徐岳）　　五言律诗　押侵韵	秋杪登高望，西风豁素襟。云开千嶂晓，乌合一峰阴。白雪芦花岸，丹霞枫叶林。伊人何处所，谁与话知心。
读杨椒山先生年谱（清·徐岳）　　七言律诗　押阳韵	碎身粉骨亦何妨，为报君恩敢括囊。一点赤心终不易，两番弹劾岂云狂。官无大小言斯重，国系安危死可伤。忠佞万年俱不朽，一为遗臭一流芳。
杏花（清·徐岳）　　七言绝句　押东韵	萧然蓬户柳阴封，二月兰馨草阁中。读罢南华溪畔立，谁家墙外一枝红。
九鲤湖晚渡（清·徐岳）　　七言绝句　押侵韵	扁舟樯影暮云侵，皓首天涯此日心。潮落橹声新月上，计时依约已更深。
