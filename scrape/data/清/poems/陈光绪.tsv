兴济早发（清·陈光绪）	客镫照壁秋夜昏，月出疑曙车趋行。补被登程续残梦，十里不闻晨鸡鸣。人行未及晓，我行行更早。世间无事贵争先，日暮途穷谁为怜！
间居杂诗（清·陈光绪）　　押宥韵	入城买钗钿，渡江买锦绣。问渠将何为，嫁女已及候。薄俗重厚奁，以此密婚媾。岂无有余家，女多家亦瘦。婿家不必贫，女家不必富。但视力所能，百备不一漏。嗟哉尔何愚，甘以奢靡斗。嫁女尽嫁金，毋乃计大谬。不见刘凝妻，装遣散亲旧。
