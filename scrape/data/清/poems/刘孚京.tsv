空山（清·刘孚京）　　五言律诗	独坐万缘起，空山非寂寥。市声腾野马，海色隐神鳌。北望疑天醉，南来耐客嘲。天涯有芳草，魂断不须招。
酬陶子祥（清·刘孚京）　　七言律诗　押庚韵	尘海劳劳尽化城，藏舟移壑误长生。东方避世初非隐，柳下卑官不碍清。敢以出山忘远志，悔因千禄贸时名。而今未老思回首，愧尔宾筵颂瑟声。
题画（清·刘孚京）　　七言绝句	觚棱寒日闇重闉，记隐金门几度春。却为丹砂乞句漏，似闻人诵《北山文》。
杂诗（清·刘孚京）	秋风肃天地，蟋蟀鸣阶陲。华月明秋光，流影入清池。独夜不成寐，起坐吟且悲。我行始孟冬，今秋犹未归。不惜道路远，所悲岁月驰。身世复何论，素心亦已违。抒情焉所告，援笔歌此词。
