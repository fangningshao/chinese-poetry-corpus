读曾文正公集（清·孙垓）　　五言律诗　押侵韵	挑镫对编简，仰止德愔愔。学术祛成见，勋名出小心。论文官烛灺，筹笔阵云深。允矣读书法，千秋佩士林。
晚过鸡鸣寺（清·孙垓）　　七言律诗　押庚韵	落日疲驴踏藓行，鸡笼山接古台城。门前远翠千层币，屋后湖光一片明。寸寸地荒皆古迹，迢迢风起作寒声。游人过此多凄感，况际萧寥客思生。
登亥元旦（清·孙垓）　　七言律诗　押覃韵	白发苍颜五十三，韶华回首更何堪。中年逢乱垂垂老，琐事都亲渐渐谙。暖日鼠姑舒叶嫩，春江鱼婢佐餐甘。岁朝礼佛无多祝，愿遂山居一觉酣。
寄内（清·孙垓）　　七言绝句　押支韵	析桂炊珠颇不赀，衰年累尔苦支持。我家乞米寻常事，十万饥军待饷时。
