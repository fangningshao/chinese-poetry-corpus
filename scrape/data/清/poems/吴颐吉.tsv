过郑村吊觉华庵（清·吴颐吉）　　五言律诗　押尤韵	觉华古禅院，代谢成千秋。忆昔少年日，来登云外楼。诗人忽已往，法相安可求。叹息不能去，徘徊上废丘。
邵竹屿过访（清·吴颐吉）　　押支韵	种瓜东陵下，瓜美甘如饴。迢迢碧溪水，乔木影参差。中有读书处，梦寐常见之。楼前花木茂，百本多离奇。阶下秀兰草，春夏何葳蕤。结构念先泽，载培勤灌滋。流连动过客，况忝座中师。世运有代谢，人生感别离。纷纷树间鸟，巢覆无栖枝。展转雉皋下，季女常苦饥。徘徊虞山道，旅人丧斧资。好古犯天忌，飞电逐蛟螭。龙眠写生手，破壁骑金狮。囊空竟羞涩，矫首犹伸眉。欲从季主卜，前路曷可推。江南兵未罢，旋归定何时。
