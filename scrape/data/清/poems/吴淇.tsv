长安秋霁（清·吴淇）　　五言律诗　押东韵	蓟门秋乍霁，徙倚望长空。横日孤云白，先霜病叶红。水明官道上，砧乱客愁中。矫首千山外，南飞有塞鸿。
宿西山桂香阁赠某道士（清·吴淇）　　五言律诗　押青韵	云卧西山阁，烟松阴石扃。窗分江月白，槛受海潮青。啧啧栖花鸟，飞飞掠水萤。问君投宿处，此夜借茅亭。
舟次湖南（清·吴淇）　　七言律诗　押青韵	一官自叹迹如萍，万里扬帆出洞庭。薄暮犹沾神女雨，垂边渐见老人星。草连湖水愁中碧，烟锁岳峰望里青。庙近黄陵休系缆，冷风清瑟动湘灵。
