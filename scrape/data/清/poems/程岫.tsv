赠徐凤麓（清·程岫）　　五言律诗　押先韵	积雨消春日，羁人叹暮年。淮流寒照树，乡梦夜闻鹃。旧业浮云外，游装短棹前。亲知零落尽，去住总凄然。
杂诗（清·程岫）　　押先韵	木棉初种时，其子皆露天。意在衣被人，不肯为人怜。我行忽见之，三叹心惕然。感此复再拜，草中有大贤。丈夫生宇内，岂止图自全。鹑衣瓮牗下，措意在八埏。杯水虽至微，味亦同深渊。泰山非不高，远视等一卷。但使志今存，何必快目前。惜哉彼下士，白发守遗编。
