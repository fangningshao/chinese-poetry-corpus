赠杜于皇（清·刘中柱）　　五言律诗　押微韵	名士天涯盛，襄阳耆旧稀。风尘双鬓短，心事十年违。酒对深镫酌，垆当冻雪围。无端悲喜集，明日送君归。
夜发江心驿（清·刘中柱）　　五言律诗　押寒韵	怀归眠不得，荒驿五更寒。路曲听鸡转，林昏立马看。霜花迎面落，月影照身残。犹有牵衣者，殷勤泪暗弹。
送毛大可检讨假归（清·刘中柱）　　七言律诗　押鱼韵	玉河桥畔柳疏疏，最是离情不自如。同调十年怀旧雨，归装一束只残书。镫红酒绿围炉后，花落莺啼拨棹初。回首上林人衮衮，马头尘起拂金鱼。
赠朱锡鬯（清·刘中柱）　　押支韵	海鹤从东来，翛然冰雪姿。徘徊不肯下，戢羽何所之。飞凌青汉上，栖止苍松枝。渴饮蓬瀛水，饥啄商山芝。取意贵适性，唳发生清飔。俯视笼中鸟，局蹐深堪悲。虞人空叹羡，矰缴将安施。
