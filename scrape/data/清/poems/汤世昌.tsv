巡台纪事五十韵（清·汤世昌）　　五言排律　押先韵	台郡归疆域，于今近百年。禹功疑不到，昭代迥无前①。祖德天同覆，沧州地岂偏②。云台凭虎将，水战厉戈船。荡荡烽烟靖，林林闽广迁。但教勤土物，何恤授民廛。治具提纲领，瑕疵尽弃捐。时清消故垒，土沃辟良田。貔虎军容整，番黎性命全。门楣惟贵女，嗣续竟迷先。指稔忘年老，文身倚态妍。束腰藤带阔，剺③耳竹轮圆。短织厖毛罽，斜簪雉尾颠。鹿弓柔逊弩，螺壳小于钱。踏臂歌鸣豫，闻箫手可牵。翠看花插鬓，黄结果为钿。力健飞猱走，风淳鼓腹眠。帆樯频辐辏，市井竞喧阗。饱煖生宜厚，矜奢性所便。舆台曳纨绮，歌管费杯棬。牡砺装垣细，槟榔刺齿鲜。讼从需后缀，升与因为缘。搜粟官符急，徵兵尺籍悬。帨巾呼贱隶，挈属走班联。神助涛波涨，威从制府宣。七旬苗舞羽，百日景投渊。自此星轺出，能令雨化延。苞桑将册载，芽蘖虑三愆。田鼠形疑虎，蚍蜉志慕膻。咨询诚切矣，章奏必行焉。圣主勤民隐，遐方仰道平。蓁艿除积弊，寮寀共陶甄。拔韭须连本，扶犁莫越阡。星星咸薙发，狉狉悉随肩。堆案无留牍，调琴有改弦。白衣休伏橹，红粟尽登舷。宽猛原相济，刚柔慎与权。终期无旷土，所赖熟筹边。昨岁衔天语④，扬帆涖海壖。虽馀揽辔志，不待悯农篇。陌洒如膏雨，畦萦灌稻泉。民番巡两路，旗鼓阅双旃。角射云生的，鸣呵柳拂鞯。壮观真泛海，归棹去朝天。岛屿辞鹓鹭，蓬莱会偓佺。渡洋更十二，到浙路三千。户户康衢祝，山山御气连。扶桑看出日，丛桂忽霏烟。葵向何知暑，凫飞更著鞭。遥瞻五云里，南极紫宸躔（杨永智编校）。
