闻方蓉房凶问因寄谢一庵（清·张金镛）　　五言律诗　押寒韵	绿鬓佳人老，青丝瘦马寒。正当思谢朓，忽复哭方干。羽化销金叶，天高下玉棺。何时设芳醑，同洒泪汍澜。
书顾梁汾寄吴汉槎塞外词后（清·张金镛）　　五言律诗　押侵韵	梦远榆关道，魂来枫树林。功名才子祸，生死故人心。绝域寒威早，穷交感慨深。曼声传饮水，肠断各沈吟。
答叶润臣侍读次见贻韵（清·张金镛）　　五言律诗　押先韵	幽瀑咽危石，蛟龙深涧眠。君诗与俗异，此曲少人传。夜月窥残酌，晨风动急弦。关河满榛棘，归路隔烟川。
书吴祭酒集（清·张金镛）　　七言律诗　押支韵	世事茫茫一局棋，沧桑阅尽鬓添丝。可怜地老天荒后，正是河清海晏时。词赋江关留庾信，才名宫禁重微之。十三陵树苍茫甚，残月西风寄所思。
武进吊黄县丞时适检元和朱孝廉知止堂诗因并及之（清·张金镛）　　押阳韵	毗陵自昔号才薮，博综经史洪孙张。诸家诗歌但余事，专门神妙端推黄。君才岂必似李白，裁花作骨冰为肠。当其作诗极冥想，纵贯千仞横八荒。骚经香草美人怨，雅歌猗兰志士伤。当时诸公竞爱士，得君如得孤凤皇。大兴朱暨我乡郑，赏识实先毕与王。黄金台前歌激昂，何不挈置青云傍。乃使区区就丞尉，奚啻补履烦干将。严冬急霰足双茧，芙蓉一夜彫清霜。心肝竟逼岁年短，魂魄自与关河长。乾隆以来诗派杂，俳优谐笑违宫商。泠泠古音奏瑶瑟，铅山一老颓波障。吴门朱君特晚出，亦以真气为辞章。平生论诗服君最，题词一再言加详。我识朱君未酬和，敛手亦复拜两当。朱君之诗我所重，持较君作参翱翔。咄哉诗人不长寿，后先一例销茧香。断编纵使豹皮在，有几知者哀锦囊。夜深吟苦意激切，九龙掉尾青茫茫。
答七弟问作诗之旨（清·张金镛）	少年作诗花作骨，辞尚葩华韵清越。最宜雪蕊艳春风，亦似冰箸击寒月。中年作诗先读书，书味日积成膏腴。贞柯内荣郁茂实，秀颖外竖蕃蕤敷。诗人之心亦如面，弗论同异要归鍊。鍊辞鍊意惟鍊真，一真所存极千变。不然摇笔万语来，长波一泻何能回。腾驹纵使骋捷足，逸馵毕竟非良材。亦有愁思戛孤唱，想入幽微转生障。或恐尖纤类女郎，还虞刿鉥疲心匠。笑我学诗三十春，书无半豹言不根。康庄未敢越涂辙，细路正苦迷梁津。虚者难传实求是，我言诗法非诗旨。自有端倪不可寻，遥遥山水琴弦指。
读亭林山人诗（清·张金镛）	河流天上来，月魄海中皎。洪钟蓄奇响，大泽胎异宝。神龙具全体，于诗露一爪。旁皇成至文，喷薄吐元造。万事有根干，孤心斡幽窈。一身刀绳余，六合蓁莽扫。纷纷削椠家，竞夺化工巧。岂知大雅堂，厜㕒矗云表。
