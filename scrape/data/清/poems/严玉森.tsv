客话太白武功之胜因怀康对山修撰（清·严玉森）	忽急友难游瑾门，琵琶不以迁高官。死余大小鼓三百，绝世风流天地存。今日游公乡，昔日登公山。扬州艳说修撰好，要知公之气谊山河尊。华山不为高，黄河不为深，公乎奇节超昆仑。文章丝竹偶然耳，后生小子之论何纷纷。丈夫不作王右丞，清流第一申屠蟠。三秦豪杰谁景略，但见泾渭水合流浑浑。潼关望中条，司空诗境愁云屯。坐客谈武功，太白之雪绵秋春。清泉白石忘寒温，商雒深山多隐沦。蟪蛄朝菌匆匆甚，怪柏寒松爱避人。
由衡岳南台寺历玉版桥至半云庵后山谒庭柏禅师墓还至田家醉书（清·严玉森）　　押冬韵	入山复十里，积翠交万重。曾经太华险，履此能从容。霞外鹄影微，霁初雪意慵。薄薄田舍酒，疏疏远寺钟。泉汲思中泠，樵衲来上封。乡梦莼一丝，春锦花千峰。万类共悲喜，孤筠观淡浓。兹游任醒醉，箕颍怀前踪。
可园独游梅花盛开（清·严玉森）　　押麻韵	文襄文诚去已远，嵩云衡云来作花。疏篱密护断人迹，铁骨横空群鸟嗟。当年觞咏倏泡影，天山剑戟今桑麻。此花阅世将二纪，冷极无言听晚鸦。衡山雪薄梅亦少，泉根几树微烟遮。炎荒孤赏抱冰雪，乾坤一气春萌芽。可园人散尔清寂，空廓不断新云霞。夜深脉脉来鹤语，门外时时喧马挝。湘上何人吟水涯，黄河西北无悲笳。绕花千转伤心极，白发青门长种瓜。
