莱石翁枉顾留宿听雨（清·李崧）　　五言律诗　押侵韵	门掩湖村静，堂幽落叶深。青镫风雨夜，白首故人心。志在留长剑，囊空挟古琴。来春毋爽约，掉臂入山林。
怀戴南枝（清·李崧）　　五言律诗　押真韵	义士全高节，伤哉故国春。山河遗血泪，天地寄孤身。煮字以为饱，采薇忘却贫。衣冠千古在，殁世不沾尘。
寄怀陶村兼呈樾亭（清·李崧）　　五言律诗　押元韵	斜日沧江岸，寒烟独树村。空阶余鸟迹，落日满柴门。心静闻天籁，行吟惜藓痕。天涯知己隔，此意向谁论。
赠戴南枝（清·李崧）　　七言律诗　押真韵	热血难消白发新，沧桑阅历几番尘。独书甲子依彭泽，老向乾坤哭富春。画里无人元隐士，井中有史宋遗民。一竿何处堪垂钓，流水桃花护旧津①。
宴溪亭玩牡丹感旧歌者（清·李崧）　　七言绝句　押先韵	去年清宴此花前，一串歌珠粒粒圆。今日花前追往事，空留白发照婵娟。
沈庄樗古隶歌（清·李崧）	银光横陈泻寒玉，力排龙虎断鳌足。兵甲销磨古战场，折戟沉沙遗锈镞。是谁作此古隶书，庄樗先生出凡俗。先生耆年鬓萧骚，手模碑版情偏豪。苍崖古庙及破冢，每过其处常周遭。一点一画无假借，心摹手追不轻下。青霄纷纷乱粟雨，魍魉呼号鬼神诧。秦有程邈汉蔡邕，钟繇梁鹄称神工。有唐鼎足韩（择木）蔡（有邻）李（潮），兼擅数子推玄宗①。国初顾苓与郑簠，大江以南称两雄。苓也谨严笔屈铁，簠也流宕徒横从。先生奋起更超越，网罗今古无遗踪。赠予长笺并短幅，大如盆盎细如粟。玉轴牙签座上陈，周鼎商彝眩人目。海阳程旭吾及门，善写丹青颇得名。一见法书狂叫绝，临摹面壁搜杳冥。苦心经营忘昼夜，形枯神瘁戕其生。呜呼！造物毓才禀元气，君之精力雄健谁能争②？
