蝶恋花 芙蓉（清·陈洁）	花径萧条芳信杳。却喜阶前，淡白幽姿袅。笼月千层分影小。轻红点缀寒枝晓。似比江边耽静悄。飘思金风，冷艳超尘表。珍重霜天香绝少。何缘粉蝶寻飞绕。
一枝花 蓝蔷薇，海昌别业有此种（清·陈洁）	炎火威仍旧。青女还拖逗。群葩零榭，帘垂清昼。见蓝薇浓丽，妆点枝头瘦。巧缀天工绣。独翠色玲珑，掩映纱窗前后。记当初、湖山成岫。绿竹堪为友。恁消磨、碧地蓝天秀。忽陵谷更迁，此际还存否。四十馀年久。但得常看，愿把盏、花前中酒。
明月逐人来 咏月（清·陈洁）	蟾离海外，光摇云表。幽庭满、露华凝皓。嫦娥窈窕，万顷澄清照。真个碧天如扫。却羡当空，宝镜千秋不老。梁园里、桂芬缥缈。水晶宫殿，仙子应留笑。怪杀星疏将晓。
念奴娇 秋闺（清·陈洁）	霜浓绮阁，却无几、又是阳和时节。玉树凋残花落尽，都剩寒藤枯柮。曲径遥观，新妆点缀，顿觉丰姿别。西宫南内，应许太真娇怯。爱他淡冶轻盈，似将春信，预向西风说。枝上幽禽啼不住，也是鲜妍可悦。花萼楼前，长生殿里，染就芙蕖颊。云筛月印，萧萧那怕飞雪。
雨霖铃 题外侄女屠瑶芳像（清·陈洁）	凌波纤影，向瑶墀畔，飞渡巫岭。娉婷格韵如许，更难逗处，兰心耿耿。蕙质从教染翰，尽骚坛标挺。痛袅袅，倩盻嫣然，晓露盈盈云外冷。人生年少无多景，最那堪、空对芳颜哽。半轮皎月斜照，梅花下、倍添寂静。此意千秋，都付丹青点缀成靓。真个是、万叠愁肠，尽托苍烟冥。
