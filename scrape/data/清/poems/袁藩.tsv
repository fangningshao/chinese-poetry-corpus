过灰埠驿次施愚山先生韵（清·袁藩）　　五言律诗　押青韵	沙落随风转，秋蝉静夕亭。雨连村尽黑，山近海偏青。古木悲残照，秋光点鬓星。可能留一憩，归梦不为醒。
送韩仲常游武康（清·袁藩）　　七言律诗　押萧韵	风急霜清木叶凋，江南微雪路迢迢。寒云雁度金山寺，明月舟回宝带桥。长剑雄游增气色，短歌生计悔渔樵。余英溪畔时回首，好寄音书慰寂寥。
赠张幼量先生（清·袁藩）　　七言律诗　押青韵	离忧几载黄山道，秋雨重来坐草亭。多难对看双鬓白，晚凉独眺乱峰青。半窗蕉叶愁中老，满座松风雨后听。莫忆前游不成醉，沙溪依旧水泠泠。
答唐济武太史用来韵（清·袁藩）	夜凉静听秋声起，篱外草虫鸣不止。挑镫坐对松影寒，明月乍出疏林里。少年华发惊时节，便欲学仙归贝阙。十载劳心思探珠，半生失计空磨铁。神仙何必厌妻子，秦楼弄玉随箫史。织女黄姑会有时，别床异被徒为尔。先生闻道何其早，红尘莫惜知音少。须从火底现莲花，肯向秋原同腐草。与君试访殷七七，至道不烦惟守一。天台有路度石桥，水流定泛桃花出。
咏镜（清·袁藩）	阿房宫中星万点，荧荧绮户秋波滟。当年对此知何人，香销腻玉愁云掩。照胆铸成粉黛悲，三千宫女敛蛾眉。骊山未毕重瞳入，咸阳三月青磷窥。自从埋照归东海，苔封水浸寒光在。洗出窗前皎月生，那知朝市浮云改。绛气连朝瞩太清，一泓秋水淡空明。红颜阅历知多少，霜鬓怜予亦有情。
