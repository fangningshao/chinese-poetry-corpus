游千工堰因登五云山和卢镜亭茂才（爌）韵（清·孙文骅）　　五言律诗　押删韵	瘦马穿云入，闲情偶乐山。人行千树底，村在万峰间。乱石成三径，流泉汇几湾。兰亭余断碣，我为拭苔斑。
萧抑之招饮张家寺（清·孙文骅）　　七言律诗　押灰韵	绕村枫叶锦成堆，夹路寒花石罅开。古涧曲从山脚转，冻云低压马头来。寻幽旧有宣城癖，授简新增雪苑才。昨未得游待今补，重披古碣扫莓苔。
