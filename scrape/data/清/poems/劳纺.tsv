蝶恋花 立夏前一日（清·劳纺）	剪剪东风侵绣户。吹绿苔痕，还又吹轻絮。蝴蝶翩跹飞不去。十分春色将如许。燕子呢喃花外语。商略芳春，明日归何处。檐底蛛丝千万缕。玲珑欲罥斜阳住。
齐天乐 秋暮（清·劳纺）	迷离衰草秋容老，凄凄蓼花红悴。归雁横空，疏林坠叶，无限秋声盈耳。重阳过矣。又疏雨连朝，酿成寒意。舞蝶伶俜，寻芳犹绕画栏底。谁家暮砧敲碎，一声声断续，如诉愁思。瘦菊垂英，轻云弄影，小院添来清致。霜螯正美。更把酒东篱，浅斟微醉。袖染寒香，晚风侵绣袂。
点绛唇 春暮（清·劳纺）	轻暖轻寒，单衣未试春将去。满庭飞絮。草色青如许。目送征鸿，愁绪萦千缕。闲凝伫。凭栏无语。芳树斜阳暮。
摸鱼儿 新荷（清·劳纺）	听莺声，送春归去，闲庭换了幽景。轻风吹动柔波皱，溶漾碧纹难定。阑独凭。看数点青浮，弱牵丝荇，残芳满径。被紫燕衔来。绿萍圆处，片片落红冷。凉珠莹。晓露盘中微凝，摇摇将碎还整。呜蝉几日催炎暑，出水亭亭妆靓。香气静、更翠盖红衣，绰约明姿映。斜阳乍暝。待皓月当空，水光皎洁，高下舞清影。
高阳台 秋雨怀三姊五妹（清·劳纺）	小雨催诗，高柯堕叶，凄凉作尽秋声。恨已难消，秋声更不堪听。朝来试捲疏帘看，惜庭花、一半飘零。最萧条，篱菊开迟，未著寒英。家乡迢递三千里，怅怀人滋味，几次曾经。天末遥峰，青青遮断归程。归书但道安无恙，纵伤心、怕说离情。到重阳，不插茱萸，也自愁生。
蝶恋花 春寒（清·劳纺）	懒上画楼楼独凭。春已三分，翻较残冬冷。柳困花慵浑未醒。萧条闲却寻芳径。香烬金炉销篆影。深护帘帏，尚觉东风劲。三两纸鸢吹不定。一丝界破轻烟暝。
百字令 秋日看花感怀拙存（清·劳纺）	愔愔轩馆，蹙波纹、数叠湘帘垂地。庭树荫移斜照下，小立碧纱窗底。枝簇轻红，篱扶瘦绿，秋色方清美。对花惆怅，迢遥人隔千里。无聊独绕珍丛，寒泉自溉，默默愁心碎。几幅蛮笺书遍了，不尽万重离思。画槛闲凭，幽芳共赏，往事依稀记。兵干扰攘，故乡名岁归未。
