嫁次女素丝作二首（清·章元治）　　七言律诗　押阳韵	幼读葩经第一章，河洲起化义能详。相攸如我诚苛刻，误汝愆期已久长。看到夭桃花绚烂，料来秾李品端庄。雍雍鸣雁行亲迎，六礼完成好肃妆。
长沙陈述庐大令瞻麓图（清·章元治）　　七言律诗　押阳韵	遍走天涯三十霜，家园风景苦难忘。潭州太守留遗迹①，戎幕参军忆故乡②。豪气元龙诗草富，传神痴虎笔花香。顾瞻闾墓心诚切，整顿乾坤事正忙。
读徐素庵先生慎馀斋诗集谨题二律（清·章元治）　　七言律诗　押删韵	劫火馀生鬓发斑，升平重庆返乡关。能忘名利心情淡，恰比神仙岁月閒。自古高风推叔胄①，至今真面识卢山。新诗一卷谁为敌，位置元来李杜间。
题谢孝子（霖）侍疾图（清·章元治）	小人有母病不已，十载之中时卧起。延求仓扁两三人，蔘苓供奉寻常例。展拜公图愧何似，如公方足为人子。衣不解带十八年，十八年如一日耳。一日之中十二时，十二时中泪不止。愁容又怕阿娘知，笑语温和慰母慈。评量药物公知医，护持寒暑亦易为。最难曲折细微处，有病还如未病时。阿娘之心最痛儿，见儿劳瘁心伤悲。夜深人静驱儿睡，公谓阿娘儿不疲。打叠精神颜色怡，形影何能片刻离。疾苦渐忘阿娘喜，公言子职当如是。妙手何来老画师，传神都在丹青里。丹青传出孝子心，画工声价重黄金。此图抵得孝经读，披图尤使泪满襟。呜呼噫嘻悲乎哉，今之孝者吾知矣。棒檄而喜曰显扬，婢仆趋承奉甘旨。自谓能养类如斯，惜哉未见公此纸。安得图形千万张，仰瞻遗范遍闾里。
