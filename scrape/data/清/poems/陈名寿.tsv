乱中秋望时避难江北（清·陈名寿）　　五言律诗　押删韵	马策与刀环，长征苦未閒。乱山秋草黑，破塔夕阳殷。江静无人渡，天空任鸟还。故园何处是，凝睇白云间。
狼山题壁（清·陈名寿）　　七言绝句　押齐韵	一花一叶尽菩提，底事空山鸟乱啼。两袖白云归未得，宾王先我醉如泥。
古冢（清·陈名寿）　　七言绝句　押齐韵	漫山荒草冢高低，过客停车落照西。枫叶向人红似血，当年多少杜鹃啼。
