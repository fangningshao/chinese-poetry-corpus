寄时斋弟（清·卢道悦）　　五言律诗　押寒韵	百孔千疮体，医来尚带瘢。清贫林下稳，迂拙宦途难。有泪洒荒野，无才事上官。感君相念切，聊用报平安①。
偶感再和时斋韵（清·卢道悦）　　五言律诗　押萧韵	中夜扪心候，无妨对泬寥。难舒单父肘，耻学楚宫腰。君并《陈情》李①，予惭《归去》陶。鹪鹩栖未稳，岂敢慕冲霄②？
迎春（清·卢道悦）　　七言绝句　押东韵	律转鸿钧佳气同，肩摩毂击乐融融。不须迎向东郊去，春在千门万户中。
相国寺旧石（清·卢道悦）	一官七载余，三来相国寺。入门孤石存，慷慨笑相视。叹此磊落材，沈埋清净地。抑郁归僧房，精灵入梦寐。修髯伟丈夫，长揖就客位。气象既轩昂，言词复清利。感君见爱深，为君说遭际。家本大江东，来自宣和岁。维时久太平，君王尚游戏。园囿象山林，穷工极点缀。西北献苍鹰，东南贡翡翠。徵求及闾阎，草木皆为累。乃随花石纲，挺身入大内。重瞳顾之喜，声价迈俦类。曾下米颠拜，遂入清流队。王蔡势烜赫，莫能相招致。承恩曾几时，沧桑出不意。童贯开边衅，灭辽失长计。金人遂渡河，长驱无所忌。二帝继蒙尘，邦昌窃神器。恐被伪命污，空门暂逃避。初非爱金仙，迹与心相背。谓我事浮图，贤者苦责备。悠悠五百年，永为世人弃。所望有心人，破格相磨砺。载归上苑中，依然堪位置。斯言感余心，顿下穷途泪。方图倾所怀，梵钟惊午睡。
阻风（清·卢道悦）　　押屑韵	陆行无风波，偶嫌路纡折。中心希所求，水程较直截。鼓棹正中流，陡遇风威捩。日行十馀里，毋乃所望缺。欲速适为累，悔不从迂拙。迎面挂席来，疾行飞鸟灭。帆樯非不同，迟速何殊绝？长年前致词，前程难预决。万事贵顺天，人力徒劳竭。明日风势回，迟速又更迭。乃知天下事，安分自怡悦。寄语山中人，待时养明哲①。
过兴济即事（清·卢道悦）	归棹苦遭迍，客心急欲死。舟子看月晕，预知北风起。挂席自青县，俄顷达兴济。维时初荡平，薄海靖奸宄。载炮还京师，传言尽销毁。煌煌庙宇谟，偃武从此始。有司预捉船，纷扰河之涘。胥吏假官威，客船尽呵止。余方苦蹭蹬，欲言气先馁。舟人被拘留，长跪说原委。家世本农夫，勤劳服耒耜。屡遭水旱灾，辗转贫如洗。县官急催科，敲扑及骨髓。大儿鬻商船，得钱不称使。小儿方九龄，相挈日在水。性命寄一舟，此外无生理。再拜乞少宽，感恩当没齿。此辈铁作肝，善言空复尔。甲怒方鸱张，乙词故亹亹。反覆起波澜，如蜮复如鬼。既而得金钱，翻然笑相视。四海皆友朋，尔我旧乡里。百事吾周全，君从此逝矣。踊跃过别船，张皇示意旨。归来语家人，世事皆如此。
