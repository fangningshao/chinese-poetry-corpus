乙巳仲秋自题道装小影时年七十（清·赵同骥）	我曾束发受诗书，儒服儒冠忍弃诸。我曾腼颜登仕版，朝衣朝冠拜丹墀。有笑于予者曰：尔为儒耶儒术迂，尔为官耶官近愚。掷尔章服仍作儒，吁嗟乎，毕竟依旧一凡夫。尔不见函谷关前骑且驱，青牛背上服何襦。又不见吕师炼成九转丹，翩翩鹤氅天风寒。尔既为儒亦为官，胡竟学儒流申韩。一行作吏愧素餐，今特贬尔红尘外，采尔葫芦醒世丸。
