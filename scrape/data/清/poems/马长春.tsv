秋日游沂山观百丈崖瀑布（清·马长春）　　押庚韵	平明问客路，涧道有余清。结侣仗轻策，相将沿壑行。行行近水村，处处叱牛声。山田高于屋，牛在屋上耕。冈峦相枕带，峡口片云横。渡峡风泠泠，恍然如再生。何物横空下，两岸不能争。惊波荡峭壁，澎湃势难平。坐久何袅袅，石濑水回萦。水在山之岚，霏微移我情。有僧烟际出，渡水来相迎。莫漫言归去，少焉山月明。
