寄怀俨若江右（清·田登）　　五言律诗　押东韵	战后山逾静，花飞戍亦空。人间无客路，天上有归鸿。芳草愁眉外，春江野哭中。相思似潮汐，日到小孤东。
送潘雪帆祝发天寿山（清·田登）　　五言律诗　押寒韵	自悔披缁晚，低回别母难。独寻天寿路，莫上寝园看。禾黍春山遍，牛羊夕照宽。劫灰飞不到，只有化城安。
乱中晤故乡周子（清·田登）　　七言律诗　押歌韵	旧路新亭那可过，神州翻不似滹沱。地经战后人逢少，江入秋声夜听多。白首对君心更热，青萍避客舞还歌。三年消息空惆怅，独立南楼倒晓河。
丁卯客都门值予初度示姚叶二子（清·田登）　　七言绝句　押真韵	百战乾坤剩此身，今宵重对启祯人。白头红烛千行泪，重向尊前话甲申。
天寿山（清·田登）	十里春山入杳冥，残碑断瓦杂苔青。江南漠北浑如此，指孝陵。不信当年石马灵。
