窭圌山（清·刘文麟）　　五言律诗　押寒韵	每步高逾尺，凌空石磴盘。百回才半上，二月有余寒。古洞停云雪，回风咽急湍。泠然清磬落，祠宇出云端。
两阁晓起（清·刘文麟）　　五言律诗　押文韵	一磬发空籁，虚窗曙色分。峰高先得日，烟重欲成云。客念寂无著，鸟声间更闻。满山瑶草绿，静坐有余芬。
夜枕（清·刘文麟）　　五言律诗　押支韵	那得无拘束，行空马脱羁。老翻家事累，愁只客心知。孤馆春寒里，虚窗月堕时。不眠怀往昔，双鬓暗成丝。
白燕（清·刘文麟）　　七言律诗　押微韵	生成毛羽自光辉，泥垒栖身愿已违。裁破素波刚试剪，舞残红雨不沾衣。空梁月冷无人见，故国云深有梦归。满眼春埃遮日起，琼楼虽好莫轻飞。
驷马桥（清·刘文麟）　　七言绝句　押鱼韵	辞赋凌云绝代无，汉家才子说相如。高车驷马须臾事，一纸长留《封禅书》。
华表（清·刘文麟）	步上南山道，华表何巍巍。昔有鸟来集，自云丁令威。一去三千年，至今不更归。人民固屡易，城郭亦已非。仙人且化乌，冢骨何所悲。
上峡（清·刘文麟）　　押遇韵	连山筑长围，众水含积怒。无地恣披猖，勉强循轨度。纡折千百回，其意在东注。砉然门户开，并力尽一赴。万马横空来，惊愤不反顾。我舟当其冲，逆进相触忤。百夫贯一缆，累时拔寸步。倒掷脱不虞，此身竟安付。昨有估客船，咋指惊一误。木石相冲撞，破碎等瓜瓠。崖畔余柿存，不忍目重驻。吁嗟造物意，设险独何故。夕泊江之涯，惊定有余怖。月黑鸺鹠鸣，悲风振岩树。远闻洪涛声，前滩尚无数。
新滩（清·刘文麟）	江从归峡来，万派争一窭。横石亘其前，直下泻悬溜。欲下不下时，其势犹未骤。陡跌忽仰翻，直驰更回斗。白日生雷霆，雹雨忽奔凑。深冥不测底，淘刷厚坤透。长年素习险，到此俱眩瞀。人声杂水声，飞沫溅襟袖。深疑咫尺间，鬼伯已预候。出险如再生，惊喜念交辏。舟师擂大鼓，牲醴谢神佑。具道过此滩，往往遭倾覆。上滩须顾前，下滩须顾后。上滩力可施，下滩力难救。
