丹渡晴帆（清·柳学鹏）　　五言排律　押庚韵	苍茫丹港阔，一叶挂①云晴。棹击清波碎，帆悬晓曙迎。扬风随曲水，驾浪鼓层浤。舳映残烟净，窗含半月明。停桡芳草陌，轻渡落猿声。认得津头路，兴怀万里情（吴福助编校）。
冈山树色（清·柳学鹏）　　五言排律　押删韵	蔚然呈秀气，树绿满冈山。晓谷轻烟锁，青林薄雾关。交柯如斗翠，密叶转怡颜。掩映晴川景，参差曲径湾。枝①疏秋欲老，干古月来閒。凭眺如堪陟②，云梯望可攀（吴福助编校）。
泮水荷香（清·柳学鹏）　　五言排律　押阳韵	绿荷生曲沼，出水远闻香。外直无枝节，中通自秘藏。风过薰碧岸，雨滴碎银塘。味带清泉迥，流随玉液芳。屏山澄翠影，泮壁映馀光。寄语涉江者，田田莫滥觞（吴福助编校）。
翠屏夕照（清·柳学鹏）　　五言排律　押青韵	残阳当返照，紫色满山屏。石壁含馀耀，层崖入暮青。光连双翠岱，影倒小邱亭。树色看明灭，岩光入渺冥。残烟閒度晚，归鸟倦舒翎。可是关荆画，披图映曲棂（吴福助编校）。
