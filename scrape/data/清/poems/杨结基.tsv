登龙山歌（清·杨结基）	龙山耸翠磨青铜，芙蓉九朵擎高穹。连峰横互数十里，三春胜地多游踪。我生性本烟霞癖，日日寻山与自适。不知石路险崎岖，有脚不著谢公屐。直登山春披榛芜，悬崖过险非丈夫。翠微一径入云去，半空人语声喧呼。石门两扇神惊讶，巨斧直劈开一罅。共传此中通蓬莱，服药神人多羽化。却寻邵宝点易台，蓬蒿没径晴烟开。荒基废址已难识，斑斑碧长寒莓苔。瀑珠喷迸散晴雪，银河倒泻苍垠裂。赤虹下饮深涧中，奔流乱喷猩猩血。遥山缥缈虚无间，丹青紫碧疑仙寰。丰隆击碎五色石，堕地横插成烟峦。凭高俯首望震泽，潮平宝镜浮空白。远帆隐隐破云来，疑是海上乘槎客。日沈飞鸟投林鸣，归途荦确暝色横。玉妃唤得冰轮起，照我清影行伶俜。此时乐极兴偏逸，却思买山筑幽室。留得山中一片云，待我他年娶嫁毕。芙蓉湖畔泛舟归，秋潾纹细秋风微。听断橹摇声叹乃，梦魂更绕白云飞。
芙蓉水涨歌（清·杨结基）	碧空一夜银河决，泻下尘寰势澍泬。幽居三日常闭门，闻说蓉湖水波阔。我来观涨蓉湖边，新晴万象争芳妍。琉璃万顷忽迸碎，一棹击破湖中天。回头别望垂杨浦，锦缆牙樯不知数。坐中俱是观涛人，吴姬玉腕轻摇橹。风起波纹叠万重，河流震荡何汹汹。涛头怒卷声忽壮，雄驱凫屿惊潜龙。龙峰倒影势夭矫，还似游龙下云里。兰若楼高水面浮，颔下一颗明珠小。忆昔范蠡乘扁舟，五湖散发随中流。黄金万镒空铸像，飘然世外恣遨游。我今怀古意慷慨，欲仰高风不可再。惟余水面丹毛凫，浴戏浮沈逐荇菜。此时落日沈山阿，归来击楫扬微婆。茫然湖山渺无极，隔舟静听吴侬歌。吴刚斫桂银蟾窟，失手劈破团圞月。半轮却落湖水中，半轮依旧悬天阙。月光水色接天遥，舟师絮语知夜潮。试看堤外青山影，何似扬州廿四桥。
惠山寺听松石歌（清·杨结基）	古华山寺高崔巍，旧有双松倚石埼。灵根入地一千丈，老干插天数十围。龙髯落落耐霜久，乔枝高处碍北斗。晴昼常为风雨吟，三更或作蛟龙吼。桃花坞下听松庵，亦有万木松与杉。岂如此松有灵异，盖影常荫瞿昙龛。松旁有大石，可以供偃仰。篆字模糊绿苔长，游人到此倚枯筇。坐听松风石床上，忽然动地声如雷。惊涛怒卷沧溟来，琳宫贝阙恍摇撼。山鸣谷应愁崩摧，此时股战胆寒裂。坐使耳聋神气夺，得毋共工战斗酣，头触不周天柱折。每逢匝月阴雨时，树下往往潜蛟螭。人言白日飞霹雳，阴火烧死虬龙枝。空心断节无遗迹，留得阶前听松石。至今石畔多松脂，往往掘得红琥珀。我来石上题新诗，沈吟却动千古悲。沧桑历劫有迁改，何况草木荣与萎。
