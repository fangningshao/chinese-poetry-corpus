白门遇程序伯次韵奉酬（清·陆嵩）　　五言律诗　押庚韵	不堪兵火后，重与语平生。图籍他年劫，桑麻故国情。素心知几在，倦眼此同明。莫更伤离别，风尘幸已清。
涧上草堂（清·陆嵩）　　七言律诗　押庚韵	萧然廿载闭柴荆，过眼沧桑自变更。千古高风追泄柳，一生心事托侯嬴。采薇得食何忧饿，却聘无书为晦名。谁似山阴戴处士，死生不忘故人情。
独倚（清·陆嵩）　　七言律诗　押支韵	独倚雕阑有所思，珠帘不卷月来迟。分明对酒徵歌夜，怊怅攀条惜别时。银烛摇风光黯黯，红楼隔雨冷差差。梦中连夕金微到，只是旁人未得知。
读房琯传有感（清·陆嵩）　　七言绝句　押歌韵	房琯空悲将略多，陈涛一战恨如何。早知幕府惟刘秩，应悔心轻曳落河。
射虎行（清·陆嵩）	翩翩少年谁家子，挟弹操戈过都市。自言膂力能绝人，射虎不数李将军。南山猎猎风沙狂，林木摧振天昏黄。吁嗟白额何处藏，训狐作人踞匡床，据鞍顾盼徒旁皇。劝君且归释弓驽，今但有狐那有虎。
