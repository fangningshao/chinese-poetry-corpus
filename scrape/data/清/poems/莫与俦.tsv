登独山（清·莫与俦）　　七言律诗　押东韵	山本先生窗案物，登临初与故人同。长松浩浩通元气，杰阁萧萧倚烈风。毋敛一随刚水没，葛蛮空付长官雄。祇今汉县皆州府，经纬才谁嗣尹公。
寿人洞（清·莫与俦）	危崖夹晓日，绝磴盘虚空。岂意猿狖丛，郁此清閟宫。天扃何日开，缀壁光珑𤧚。想见古仙人，采玉鞭群龙。笙簧叠众窍，拜跪罗千峰。山祇惧世网，竟绝人踪通。荒余无名溪，蹇有不死松。吾党二三子，洗刷出翳蒙。三碣扶茶铛，煎声和天风。作诗示来许，与尔相无终。
戊戌生日郑子尹孝廉珍以诗见赠和答（清·莫与俦）	老来不忆旧卿相，独记先辈之高风。乾嘉之际盛人杰，翘者未易遽数终。鸿猷何啻冠当代，余绪亦足称儒宗。维南有洪北朱纪，就中爱我推数公。谓能负气少屈曲，稍学可作西南雄。跳丸日月不相守，七十月六衰病翁，眼中腾蹋众年少，睥眠老物真酸穷。广文官卑不堪说，敢复刺口污与隆。独惜沈泉负知己，修名不立嗟微躬。看君用志不龌龊，意气夭矫盘虬龙。间来相过话畴昔，我亦眉轩神郁蓬。纷纷余子亦何有，好共前哲争先踪。旁人笑骂风过耳，吾道与俗殊穷通。老夫耄矣何所望，儿多教简常嬉冬。阿羊惩愚颇自励，外慕纵少中未充。取斯政赖君子国，善事端如利器工。君今谬许谓可教，勿厌待问频撞钟。
