劳生（清·谢维藩）　　五言律诗　押侵韵	野色起平阴，苍然万里心。劳生感行役，吾道托孤吟。华岳归云迥，茅津落日深。拊膺思骨肉，欲语重沾襟。
怀庆道中（清·谢维藩）　　七言律诗　押庚韵	王屋风烟卷客旌，覃怀古道接漳衡。雨余万木绿成海，战后新苔红上城。四国金汤推健垒，连村刀剑误春耕。眼前击楫波如砥，南下河流慨不平。
送王斗坪同年之榆林（清·谢维藩）　　七言绝句　押庚韵	吹笛山楼秋月清，故人匹马向边城。木兰东去瞻天近，莫作寻常出塞声。
送王柳坪比部出塞（清·谢维藩）	拂天花雨停金樽，轮台万里风云昏。故人佩剑将西征，青丝络马咸阳津。咸阳杨柳玉关雪，美人如花马如血。毡庐弦管回春风，废碛骷髅照寒月。吁嗟穷臣出塞古所悲，辞隔天日来荒陲。不遑将母瘁王事，侧身掩涕今何时。中原年来疲挞伐，野番窥边时窃发。战士饥搜黑水鱼，将军勇堕天山鹘。愿君袖石奠昆仑，他年待君神武门。
野人送菜感赋（清·谢维藩）　　押尤韵	僦室迩菜圃，寒绿侵书楼。岁除馈盈把，野人意绸缪。苦言今冬冷，地冻菜不稠。强能饱妻子，天赐固已优。城外兵过地，千家但空畴。搜括及筐篚，何能问秋收。盗贼所未屠，饿死骨满沟。主兵匪不严，耳目诚难周。连营压汉水，笙歌进珍羞。朝廷方用兵，小民何敢尤。述罢叹息去，辍食泪雨流。
