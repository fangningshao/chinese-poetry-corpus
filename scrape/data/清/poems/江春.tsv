何日山中住（清·江春）　　五言律诗　押支韵	何日山中住，山中我旧知。茅堂深竹里，螺径夕阳时。黄蝶穿篱疾，闲云出岫迟。今朝对明镜，愁见发成丝。
登泰山（清·江春）　　五言律诗　押青韵	白云出其下，终古泰山青。到地盘珠馆，扪天叠翠屏。明禋尊岳渎，封禅配云亭。齐鲁峰无数，苍苍入杳冥。
竹屋（清·江春）　　七言绝句　押寒韵	曲廊暗接隐斜阑，数卷闲书一画竿。不是种花先种竹，爱他时作雨声寒。
