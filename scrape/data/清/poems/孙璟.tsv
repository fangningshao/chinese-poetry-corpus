春日同友人自黄山席帽峰游石湾至鹅鼻北登君山望江楼（清·孙璟）	黄鸟唤春江上还，载酒共踏城东山。披云过山麓，笑指两石湾。石湾何嵯岈，猿鸟巢穴乎其间。上有古藤老树飒萦绕，下有奔湍激浪喧回环。我来临眺复何有，怪石蟠拿剧奇丑。颠风卷江江欲翻，狂波撼山山欲走。须臾风足厓谷凉，江如浮练凝清光。苔石杂坐共举觞，独鹤远剪江天长。一抹晚霞明未敛，澄波倒映红于染。西北苍茫杳霭中，隐约金焦烟两点。兴酣觅句酒未醒，振衣鹅鼻风泠泠。崖阴或逢豺虎迹，水气忽带蛟龙腥。下临无地深不测，前对君山净如拭。穿花拂柳野径通，仰望江楼更攀陟。醉倚危栏亦壮哉，岷涛万里晴光开。涛声澎拜向东注，山势嵲屼从西来。斜阳澹映沙头树，极目遥空烟水暮。曾开沧海有蓬莱，我欲杨帆从此去。
