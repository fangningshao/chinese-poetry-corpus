晴（清·永瑢）　　五言律诗　押庚韵	新两池塘足，清晨喜乍晴。小桥垂柳色，深巷卖花声。鸟语迎人乐，山容照眼明。高楼春一望，徙倚畅吟情。
拟陈拾遗修竹篇（清·永瑢）　　押寘韵	籦笼产终南，嶰壑亘深邃。湛露滋甘膏，流泉激清吹。含气侪芸生，独秉造化粹，猗猗发崇标，垂条郁森萃。风回玉戛音，云披色含翠。灵根待凤凰，空山辟魑魅。昆仑万里远，圣世有嘉瑞。虚中抱宫商，《韶》、《咸》于以被。当其植干时，坚贞有真意。松柏得其俦，桃李良自愧。筱簜亦多材，效长终远致。缅彼有筠姿，风契结寤寐。
廿六日度罗睺岭入潭柘岫云禅林（清·永瑢）	晓梦破涛声，幽禽近枝啭，畏寒尚拥衾，言补昨朝倦。东方浴海暾，野气若蒸甗。招提伯仲间，廿里无平甸。威纡艮背行，眼晕逐峰转。攀径肖猿缘，到顶俨螺旋。仆夫惜马蹄，陟降辄原巘。浑河俯漭流，青蚓盘一线。乱石叱馀羊，杂花堕疑钿。村氓傍岭居，厨烟亘葱茜。颇逊上洄佳，山中乏水。小宜下噀佃。过山山愈积，晴岚移九面。培塿幻松冈，薏菂出莲殿。餐秀不疗饥，净钵分齑面。坐禅芟晋谈，走病取吴谚。涧泉语幽修，引入丁东院。遵途劳佚殊，阅候暄凄变。却睇前峰雪，已空桑宿恋。
尹望山招绚春园雅集（清·永瑢）	春风袅袅吹余寒，柳枝欲绿梅舒丹。纤尘不起四郊净，白云澹荡天宇宽。何处去天才一握，平津别墅饶芳药。主人爱客兼爱诗，群公问字经过数。良辰招客琴尊开，华篸珠履登春台。旋脍银鳞出翠釜，还倾琥珀注深杯。九州英彦蓬莱友，五十年中辈先后。击钵哦诗诗尽成，薄罚停催金谷酒。当筵日转层城霞，红亭绮榭流清华。源头活水承太液，绚春题榜来天家。岚光翠滴西山暮，漠漠微烟笼苑树。树头鸟宿酒微酲，天际云归客初去。东阁深沈淑景迟，风光咫尺怅攀追。拈毫漫作邯郸步，一曲《阳春》和者谁。
长生无极汉瓦砚歌（清·永瑢）	阿房土焦未央起，万岁千秋功莫毁。金仙去渭荆棘芜，片瓦往往珍璠玙。中凹上锐形式古，铜雀香姜滥觞祖。铸成吉语谁氏题，意取寿与金汤齐。长生海外方难得，炎祚巍巍永无极。当时慎重命将作，岂谓年深土花蚀。汉家宫阙天下雄，襟带冯翊连扶风。候真但愿益延寿，桂馆旁峙蜚廉通。至今雍耀出耕垄，铭识屡见摩挲同。乃知颂祷赖夸饰，灵光过眼烟云空。吁嗟此瓦沧桑阅，隶法斯邕细堪别。秦镜尘昏莽钱缺，幸未磨穿劲于铁。春风无赖荒石田，晓露不滴金茎圆。谁能裹携直中禁，倚马更赋《甘泉》篇。
