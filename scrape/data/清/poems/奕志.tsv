池边晚眺（清·奕志）　　五言律诗　押微韵	一雨凉如沐，林亭绿四围。偶凭孤石坐，间指乱云归。水色清浮簟，山光翠上衣。吟诗何处好，散步趁斜晖。
秋日怀笠耕先生（清·奕志）　　七言律诗　押灰韵	又报霜前朔雁来，怀人望远独登台。萧萧木叶寒风下，漠漠秋山返照开。万里班超头已白，几时博望使重回。关河迢递双鱼杳，极目停云浊酒杯。
题双鹰图（清·奕志）	寒风洒淅秋天高，苍鹰突起相游翱。昂首决眦奋雄怒，金铃双系红丝绦。一张铁爪立乔木，一闪霜翅飞清皋。草枯眼疾若流矢，荒原狡兽纷难逃。由来画鹰如画虎，不知画骨惟画羽。星眸雪距非精神，雨血风毛徒朽腐。昔蒙殊恩赐此禽，轩楹系处添萧森。急倩妙工为写照，神光落纸翔层阴。暇日高悬粉壁上，窗前侧目如凝望。真鹰画鹰两不分，壁上楹间屹相向。方今捍御思英才，奋击障雾晴霄开。威行定扫狐兔窟，功成孰画麒麟台。观此奇姿辄神往，恰对中庭秋日朗。锦韝宝玦携仆姑，声落寒空向林莽。
招仙曲（清·奕志）　　押灰韵	空同之山高崔嵬，玉为楼阙金银台。千年琪树常不摧，灵芝丛长如蒿莱。中有人兮颜如孩，我欲从之隔尘埃。寒浆甘冽初发醅，斟以琼玉流霞杯。仙不降兮情屡猜，真宰上诉天门开。鸾车鹤驾纷徘徊，青童玉女相追陪。仙人手持绛节来，足底日月双轮回。风驱六萌声如雷，仙人向我笑且哀。不见茂陵土一抔，叵耐风骨非仙才。
