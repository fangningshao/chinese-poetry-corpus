济南使院玉𤫩珑石（清·胡长龄）　　七言律诗　押青韵	海棠沜外绿莎厅，尽日相看拥翠屏。东海袖中落吾手，岱宗游后得真形。一痕祇待云穿白，九点常疑雨过青。直向仇池通小有，平泉犹愧草堂灵。
癸亥三月薄游西湖时阮芸台开府杭州那绎堂尚书亦以谳事驻浙皆己酉同年也却寄以诗（清·胡长龄）　　七言绝句　押真韵	不曾夥涉径呼门，定胜平津阁内宾。五相一渔浑间事，不招明月恰三人。
