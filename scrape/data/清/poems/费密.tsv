朝天峡（清·费密）　　五言律诗　押真韵	一过朝天峡，巴山断入秦。大江流汉水，孤艇接残春。暮色愁过客，风光惑榜人。明年在何处，妻子共沾巾。
沔县村居（清·费密）　　五言律诗　押元韵	故国不可到，春风吹闭门。云移峰顶寺，花落雨中村。事简人过少，山深褐自尊。无书传子弟，耕凿任乾坤。
晚江（清·费密）　　五言律诗　押萧韵	昏气满孤屿，此时途尚遥。天寒将作雪，风急欲收潮。栖鸟黄云树，归人白板桥。酒家随意宿，明日进兰桡。
栈中（清·费密）　　五言律诗　押庚韵	栈阁通秦道，青天未易行。尽过奇绝处，不负有平生。白马岩中出，黄牛壁上耕。野花埋辇迹，幸蜀只空名。
同蔡冶田金游西山登秘魔崖望石壁（清·费密）　　五言律诗　押尤韵	绝壁几人到，虚崖一望收。秋声先众木，日气射高楼。僧少不鸣鼓，帘稀只挂钩。却愁山雨重，杼柚卷溪流。
雨（清·费密）　　五言律诗　押微韵	急雨占红色，遥青入望微。水寒云不絮，雁大湿能飞。早汲愁高岸，迟还畏薄衣。潇湘何处屋，开户待人归。
高邮遇故人（清·费密）　　五言律诗　押麻韵	相逢多难后，只此是天涯。与子躬耕处，苍生尚几家。朱门齐牧马，白骨乱开花。耆旧何人在，行吟感暮鸦。
元夕雨中见雁（清·费密）　　七言律诗　押齐韵	野云片片接桥西，可惜年华负柳堤。江上雨来催书暝，沙中雁起觉城低。寒边无信传春翮，荒圃宜归理旧畦。浊酒一杯和泪洒，看镫犹记浣花溪。
