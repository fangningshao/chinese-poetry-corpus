登岱（清·邹炳泰）　　七言律诗　押冬韵	苍崖回合磴千重，直上天门紫气浓。绝顶无云生下界，深宵迎日自中峰。玉苔阴润悬淙涧，仙佩朝鸣偃岫松。经峪幔亭颓落尽，不须高唱溯登封。
还山吟（清·邹炳泰）	秋色正萧洒，我行归故山。南山山深断行路，白云去去何时还。秋岩幽绝瑶草碧，绿萝缘洞不可以径攀。长风吹落岭头月，流光倒入长林间。手持赤城杖，飞度苍霞嶂。金仙一笑导我饮，一杯未竟已神王。手解青囊所服之素书，但见朱文绿字纷殊状。我问灵修笑不语，海日欲出天鸡唱。嗟予落拓作人羞，此生常作名山游。幽涧鸣泉绕石室，便拟一叶凌沧洲。
登燕子矶俯江亭作歌（清·邹炳泰）	我骑白鼋浮江回，江云荡出千蓬莱。一峰斜掠落江外，飞潮倒泻横江来。乃知石燕啄江涘，化作危矶屹如此。涛头激突势更奇，三面㟏岈不能舣。是时八月暑气收，山色在水秋江秋。归舟一一点天末，吴中吾友今来不。须臾涛涌天地愁，江妃十队漫江游。琉璃堆破银山浮，巉崖失势惨欲流。坐客不语声啾啾，欲下不下牵衣留。我登绝顶逸兴发，一饮千钟未肯歇。危途立足自深稳，气与风涛两冲突。俯窥岩洞窈复深，解衣欲探蛟螭窟。此地谁知别有天，渔子江潭自出没。桃花何必问桃源，携竿坐待山头月。江潭幽绝共忘机，残芦风定白鸥飞。他年重证结邻约，起看烟水笼渔矶。
登三宿岩（清·邹炳泰）	人言寺在山，兹独山藏寺。玲峰何嵌空，旧日江涛致。岩名号三宿，胜地雍公次。忆昔海陵骄，采石百万帜。晨炊玉麟堂，权潜忠未至。犒师非督师，转败出人意。不生裴度忠，临安恐终觊。翩然文武才，贞哉社稷志。江帆一夕收，千载题名字。杰阁阅兴亡，双塔经移置。游人石磴还，尚说前朝事。静海起钟声，江鸥没沙际。
杨建斋寓居玉泉山西盛言流泉之美惠一小瓯作诗谢之（清·邹炳泰）　　押质韵	郊畿品名泉，玉泉乃第一。由来天上味，茗笈未殚述。支流分小勺，甘冽疗宿疾。君住玉山西，茶香销永日。见我啧啧称，一啜或过七。我本二泉人，几载绾京秩。诗肠枯似藁，谈口胶如漆。著屐拟寻山，十约九仍失。咿轧小车来，隔巷疲驴叱。携将春瓮月，贮此幽人室。虽无竹炉煎，沙缶松涛溢。新凉回角枕，清味蕴缃帙。归梦到山房，僧来话禅律。
