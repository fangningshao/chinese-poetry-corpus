九日游盘古庙（清·魏大名）　　押东韵	平畴缺登眺，佳时兴不空。危庙滹水阳，秋赛传琳宫。九客狎乡俗，驾言畅寂衷。稼收田野扩，缕堤亘长虹。过桥隘车马，高坞老树雄。士女竞盘旋，拾级登道通。顾瞻牖栏外，贾贩庞以充。秋色西南来，飒然故山风。菊花阔不见，落帽醉谁同。白帝阅吾久，似讶常飘蓬。断流清可见，人面羞丹枫。夕霞满归幰，凭轼歌鸿濛。
