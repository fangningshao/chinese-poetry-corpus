春怨（清·夏敬渠）　　七言律诗　押麻韵	堂中何事话周遮，燕子无端到妾家。夜雨谱成长恨曲，春风酿出可怜花。钟声枕畔天难晓，柳色楼头日易斜。遥望白云最深处，也知啼杀后栖鸦。
都门除夕（清·夏敬渠）　　七言律诗　押真韵	千里壮心辞骨肉，三更残蜡对风尘。不须后日催前日，已见今人代昔人。烛泪正怜除夜影，椒花又颂别年春。可能裘马翩翩地，自著绨袍稳称身。
远行（清·夏敬渠）　　押阳韵	远行出门闾，举足心自量。鄙夫念鸡肋，男子志四方。勿作儿女态，徘徊在闺房。闺房讵足道，瞻顾萱草堂。秋风势如雨，秋露色如霜。萧萧萱草堂，皇皇游子装。游子为饥驱，贸然适殊乡。仰头发长啸，低头重徬徨。儿行二千里，母心万里长。万里有时极，母心无时忘。母心不能忘，儿行途路旁。路旁无深谷，路旁无高冈。高冈与深谷，乃在慈母肠。游子动深省，泪下沾衣裳。儿泪有时乾，母心无时忘。母心不能忘，儿行途路旁。儿行途路旁，一行一悲伤。
送楚雄太守张禹则之官（清·夏敬渠）	万里不为远，五马不为荣。男儿生即设弧矢，簪缨本是鸿毛轻。去去勿复念，所念在苍生。苍生不尔弃，讵必为公卿。远莫远于阶前一片土，荣莫荣于杜母与召父。惜此远兮慕此荣，为祥麟兮勿为虎。
乌衣巷（清·夏敬渠）　　押霰韵	乌衣巷里旧堂前，燕子呢喃人不见。一年一度逐春风，春风不识当时燕。燕去人亡巷黯然，我来卧听秋声颤。鸡鸣山头瓦几堆，临春结绮颜色变。六朝事业随流水，潮打空城白如练。虎踞龙蟠在眼前，风云易失英雄面。书生本无缚鸡力，便欲归家焚笔砚。风流李白即吾师，兰陵美酒须尝遍。汉水无时西北流，空论南金与竹箭。北邙万古复千秋，松柏声中无贵贱。
