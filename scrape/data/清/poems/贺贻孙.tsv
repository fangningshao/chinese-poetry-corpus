寓栗坪茅屋（清·贺贻孙）　　七言律诗　押麻韵	结茅天半渺无涯，静夜空山绝物华。梦里风声翻纸帐，雨边萤影落镫花。青精味易和粗饭，绿柏香难斗苦茶。独喜埋名今渐久，无人问字到山家。
雨（清·贺贻孙）　　押祃韵	急雨来石壁，飘然空外泻。远树湿残红，徘徊莺不下。好鸟尚惜春，孤花已报夏。铁马从东来，阴云惨欲射。谁向蟠溪隐，蓑笠恐不暇。寄愁与东风，注目寒江夜。
秋怀（清·贺贻孙）	蟋蟀复蟋蟀，听尔当窗织。秋声从尔出，万籁又瑟瑟。清商本无心，耳目漫相易。塞北有佳人，玉颜不及惜。长抱悲秋心，徘徊泪沾臆。晚雨滴芙蓉，如见明妃泣。年年胭脂山，负此高秋色。
