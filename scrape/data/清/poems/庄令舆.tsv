晓晴示同寓诸子（清·庄令舆）　　七言律诗　押庚韵	碧空片片雨云轻，日射疏棂曙色明。三径晓晴飞蝶影，六街春暖卖花声。经营兰圃兼蔬圃，料理茶铛及酒铛。赖有素心晨夕共，天涯风景倍关情。
次韵寄题友人别业（清·庄令舆）　　七言律诗　押歌韵	背郭轩窗面碧波，琴台书幌几经过。能文事业穷司马，种树生涯老橐驼。画舫风高帆影疾，绿阴春暖鸟声多。软红尘里羁栖客，空记临流听棹歌。
游废园（清·庄令舆）　　七言律诗　押灰韵	层层石磴古楼台，台外双扉面水开。池柳晚风翻碧浪，画墙秋雨点苍苔。蛛丝细网萦花径，燕垒残泥堕酒杯。剩有繁华旧时梦，疏松仍奏管弦来。
