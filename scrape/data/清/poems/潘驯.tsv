雨止（清·潘驯）　　五言律诗	秋雨愁难霁，新晴亦偶然。万山青楚塞，一鹭白江天。世事浮云外，乡心落照边。片帆轻似叶，计日到花源。
秋日和李玉庵韵（清·潘驯）　　五言律诗　押微韵	望中秋色淡，倚槛自依依。渐薄雪难定，将还鸟倦飞。酒狂思旧社，官拙想初衣。却愧陶居士，初来便赋归。
秋晴（清·潘驯）　　五言律诗　押先韵	每到深秋后，常多积晦天。讵期昨夜雨，散作满林烟。红叶沿溪寺，黄云带郭田。佳时不易得，暂醉菊花前。
