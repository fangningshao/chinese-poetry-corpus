姬相周（清·程康庄）　　五言律诗　押真韵	姬公方下士，返驾更延宾。登山倚积墨，衣敝不重陈。春城羁旅客，迟暮但经旬。二子远来谒，翛然同避秦。
陈壶岚（清·程康庄）　　押霰韵	壶岚旷周旋，十春谋一面。网户倾陈醁，扫径通幽彦。山色栖城头，长河净如练。丘壑满胸中，浮云岂能眩。
申葵衷（清·程康庄）　　押青韵	申子寒毡破，粗黡逼画屏。迎宾无杂座，赁屋半疏棂。始交若有契，坐久更忘形。独谓吾诗老，终当托汗青。
武君十（清·程康庄）　　押药韵	君十爱栖迟，衔觞事林壑。俯视尘土腥，亡簪茹藜藿。关我匪繇天，板缠聊见薄。剩有素心人，同期驭鸾鹤。
陈吾青（清·程康庄）　　押屋韵	吾青既藏辉，裘敝舌亦秃。独念王子房，经天望东哭。当时英雄人，潜闼何太速。不如饮美酒，逸光向幽独。
庞鸠六（清·程康庄）	鸠六屣履迎，投辖苦不早。下榻虽未成，所感在怀抱。竹箨时写书，开樽验文章。相契已忘言，鸿名永为宝。
石泰华（清·程康庄）　　押遇韵	泰华恩感人，豁达吐怀素。累觞求一醉，情神与之赴。顾见日将昳，风尘漭回互。常恐促欢节，酒向西光妒。
武二酉（清·程康庄）　　押队韵	二酉富诗书，搴芳眇流辈。蜗舍取厨烟，随阶有余态。共友检农皇，晒药松阴背。卜筑本无尘，丹砂有时配。
