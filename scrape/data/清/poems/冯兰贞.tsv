浪淘沙 月夜忆绮女（清·冯兰贞）	纤月挂檐牙。星斗横斜。疏桐排影上窗纱。银汉迢迢心耿耿，人在天涯。旧事记还差。别路云遮。纵然无恨也长嗟。料得归期应又误，开到黄花。
南柯子（清·冯兰贞）	春尽犹寒在，愁多梦不成。月华如练上帘旌。为爱一窗花影、故吹灯。滩响风初息，更残漏未停。却怜杜宇唤声声。无奈天涯谁肯、觅归程。
疏影 梅魂（清·冯兰贞）	空庭寂寂。怅冰痕一缕，谁更描得。瘦影荒烟，冷雨前村，犹认旧时江驿。轻盈倘化梨云去，便剪纸、招来难觅。又依稀、浅水黄昏，唤起数声风笛。仿佛亭亭倩女，夕阳移素影，一样清绝。月地濛濛，雪径沉沉，剩有啼禽消息。几生纵使重修到，已悟彻、者番空色。等甚时、购取名香，可奈土花寒碧。
