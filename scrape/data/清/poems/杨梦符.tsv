秋夜忆别心牧并柬家惺园庶常洪大稚存（清·杨梦符）　　七言律诗　押侵韵	故人已别西窗雨，贱子空成东阁吟。槛外寒钟残夜酒，枕边落木五更心。贫交几辈如公等，殊俗无端变土音。三日晴皋听过雁，旧枝谁是越山禽。
题邵叔宪生遗集（清·杨梦符）　　七言律诗　押删韵	玉清小住成朝隐，未敢同高更乞闲。便不终身为祭酒，也应卒业在名山。华阳肯起青龙卧，臣朔原从金马还。绝似当时庾开府，暮年萧瑟赋江关。
移居八角琉璃井（清·杨梦符）　　七言律诗　押尤韵	乌衣门巷记曾游，排草披榛径独幽。桑下探环疑夙世，井间投辖为名流。登堂自有千秋意，置我何须百尺楼。最喜散衙无一事，买书十步大航头。
寄洪稚存（清·杨梦符）　　七言绝句　押阳韵	曾言卖赋办归装，归著蓑衣住蟹庄。不道雍容美车骑，游梁便拟作赀郎。
常理斋殉节诗（清·杨梦符）　　押歌韵	四座且弗喧，听我昔岭歌。昔岭在何许，蚕丛隘岷峨。西边稽天诛，元帅挥雕戈。转输重兹地，守处烦麾柯。曰予有良吏，抚绥得人和。三年委持筹，宽大捐烦苛。一朝起困兽，踶躅何其多。仓皇抱穷垒，一燎惊原阿。矫矫常大夫，在险气弗蹉。从容挥壮士，飞风雪滂沱。崇庾为盗粮，臣死罪匪讹。丈夫一取贼，殉职期无佗。是时鼓声衰，黑云颓岩陁。大呼驰杀贼，义勇推山河。力穷舌不断，碧血漂丹莎。忠诚激厮羌，并尽无委陀。光之司勋爵，宠锡章羔紽。巍巍浣溪祠，冠冕瑽金珂。彰彰桐乡碑，故老恒摩挲。蜀之水悠悠，蜀山高峨峨。至今昔岭头，铁马空中过。谁为燕然铭，勒此并不磨。
