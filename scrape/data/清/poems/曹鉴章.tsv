送友人之山阴（清·曹鉴章）　　五言律诗　押青韵	客路斜阳外，征帆去不停。过江秋水白，隔岸暮山青。旅雁霜前落，哀猿月里听。扁舟探禹穴，几日到兰亭。
赠魏交让（清·曹鉴章）	君有鸾凤质，超逸青云中。高蹈齐彭泽，达识比林宗。闭户益著书，草玄追遗踪。雄采振大雅，高音存古风。况乃崇明德，寥寥谁与同。层岩松桧林，幽谷兰蕙丛。根干同山川，弱植难自丰。我怀景仰志，师资良可通。
春洲曲（清·曹鉴章）	微波潋滟澄空碧，紫陌春风漾春色。谁家女儿出浣沙，芳洲惊起双飞翼。双飞双宿两鸳鸯，戏啄桃花锦浪香。忽伤荡子无消息，见此踌躇泪沾臆。
杨白花（清·曹鉴章）　　押语韵	杨白花，何不飞来却飞去。江南三月春草芳，杨花飞去落何处。
