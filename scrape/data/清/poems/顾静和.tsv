凤凰台上忆吹箫 月（清·顾静和）　　押尤韵	寒生银粟，屋翻雪浪，璧光零乱云头。见明珠千斛，■菟如邮。桂湿扶疏影，裁纨扇、碧衬蟾钩。北堂牖，西园飞盖，东鄙思抽。悠悠。一声笛也，吹落了梅花，浑是悲秋。念素蛾睡起，玉锁琼楼。剩有乘风鹏翼，好借我、骑去遨游。傲游处，冰轮碾玉，万古常浮。
玉女摇仙佩 佳人（清·顾静和）	青琴绛树，下蔡洛川，共羡人间难遇。有个名姝，乘鸾飞去，莫是飞琼再世。若把容光比。有数束波横，口吹兰气。眉封翠、丰肌腻理，不过千娇百媚而已。争似女相如，能手赋、东邻佳丽。须信毛嫱西子，谢韫班姬，难得色才相俪。才子佳人、赢得一身双美。为甚谪泥犁，浊世界、羞斗靓妆高髻。愿天公、留心玉貌，着意怜才，召为玉殿修文吏。莫负了、倾城倾国胡天帝。
