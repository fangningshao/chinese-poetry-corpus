雨夜怀云巢司马（清·朱文治）　　五言律诗　押寒韵	访菊连番约，东篱趁未残。海天风雨骤，裙屐往来难。独酌不成醉，怀人时倚阑。今秋看又过，留待落英餐。
野望（清·朱文治）　　五言律诗　押庚韵	幽径断人行，遥天向晚晴。炊烟青上竹，海气白连城。日落出渔火，橹多疑雁声。秋潮涨初足，愁与石塘平。
季夏东方初白闻蝉声有作（清·朱文治）　　五言律诗　押侵韵	新蝉尔清绝，破晓独长吟。一树忽秋到，满庭皆绿阴。有人初觉梦，何处著鸣琴。莫漫催红日，檐前暑气侵。
张船山检讨见和画兰词作此奉酬来简有近日同梦人病心颇不乐语因为遣之（清·朱文治）　　七言律诗　押支韵	一阕新填楚客词，春风齐著画兰枝。笔随意转君无匹，话到慎真我亦痴。临镜双鸾相向处，隔花雏凤欲飞时。山斋有客无聊甚，何日携尊共论诗。
书船山纪年诗后（清·朱文治）　　七言律诗　押真韵	满纸飞腾墨彩新，谁知作者性情真。寻常字亦饶生气，忠孝诗难索解人。一代风骚多寄托，十分沈实见精神。随园毕竟耽游戏，不及东川老史臣。
积雨初霁见月（清·朱文治）　　七言律诗　押尤韵	清和时节冷于秋，旬日檐前雨不休。太息落花都坠地，何期圆月正当头。酒人痛饮同飞盏，诗客高吟独上楼。转惜一弯空匿影，湘帘垂处不曾钩。
洗象歌（清·朱文治）	宣武门前传洗象，打鼓扬旗作仪仗。六街女士凭玉河，并驻双轮笑相向。玉河水涨碧于油，赤脚乌蛮手挽钩。回波深入一千尺，大客堪容七百头。岿然莫虑临波却，斗胆乍移前右脚。横流卷鼻飞半天，不律仪来总难缚。蛮奴抚象灵如鼠，象视蛮奴爱如父。双帚浮尘为扫除，四蹄触石齐欢舞。欢舞凭谁叫管弦，欢声两岸动云軿。回看瑞象鸣钲去，翻愧痴龙枕水眠。魁梧体貌宁求异，一洗年年喜循例。白额长教铁圈笼，南山悔自争牙利。
吴槎客明经以手画山水见赠作诗志谢近闻有亡姬之戚并为解之（清·朱文治）	槎客先生七十七，老手能握两枝笔。诗曾索写屏幛新，画忽摹成林壑密。早年工诗晚工画，画意都从诗意出。连宵风雪寒打窗，坐使坐光满蓬室。我闻善画山水享大年，息心求理心恬然。凭空泼墨鼓元气，何待采药夸神仙。神仙眷属金闺籍，近事传闻剧怜惜。小红飞作马塍花，凄绝吹箫姜白石。老眼西风泪不收，深深埋玉银湾头。拜经忆昔同看月，索句何人共倚楼。我与先生无一面，仰之如鲁灵光殿。海天尚有沧桑变，何况昙花霎时现。从此不画双蛾画东绢，自对万幅烟鬟老忘倦。
宋文信国公铁如意歌书于拓本左方（清·朱文治）	大魁天下早如意，对策法天天庙器。为有忠肝铁铸成，旧藏手泽犹生气。六百年前殉国身，摩挲古铁空伤神。曾经百战思兴复，握此指挥千万军。呜呼唾壶击缺声何壮，欲破头颅除贾相。宋祚天心难挽回，临刑下拜犹南向。君不见姓氏铮铮小篆镌，毡锥藤纸广流传。读书意欲学何事，取义成仁如铁坚。
