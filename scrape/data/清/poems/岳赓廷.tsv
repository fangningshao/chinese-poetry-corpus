赠赛静甫先生（清·岳赓廷）　　五言律诗　押庚韵	亦复在尘世，翛然无世营。身从贫转健，眼到老偏明。补屐寻山寺，移家远县城。连朝过我话，一杖去来清。
过董樵墓（清·岳赓廷）　　五言律诗　押支韵	峭骨此中闭，隤封谁得知。樵余犹有树，埋后更无碑。家近却难问，魂孤应苦饥。野薇还可采，荐罢不胜悲。
访张青庵先生故居（清·岳赓廷）　　五言律诗　押阳韵	穷老著书处，荒村剩草堂。树多亲手种，诗赖故人藏。夜月虚松牖，秋云冷石床。嗟予生不早，未得侍门墙。
登铁槎山（清·岳赓廷）　　五言律诗　押支韵	攀缘怯复疑，百里见厜㕒。及到所望处，还如初上时。幽花窥佛洞，古木荫龙池。此夜宿仙观，茫茫身世思。
访王秋史先生故居（清·岳赓廷）　　五言律诗　押微韵	二十四泉上，诗人旧掩扉。遗踪何处问，黄叶一林飞。狐兔窜荒墅，蓬蒿掩坏矶。百年今若此，边李故应微。
长山陈仲子墓（清·岳赓廷）　　五言律诗　押元韵	是否于陵旧，寥寥抔土存。碑残犹有字，城僻只如村。冷落带秋色，摧隤侵雨痕。至今齐国士，若辈可同论。
城东杂诗（清·岳赓廷）　　五言律诗　押元韵	寒涛拍天涌，白昼亦常昏。山断陡临海，沙多高障村。间滩鸥鹭叫，怪石虎熊蹲。回视经行处，微茫屐齿痕。
游华不注（清·岳赓廷）　　押尤韵	孤标绝依倚，突出凌平畴。城东一舒目，矗矗当晴秋。泰山自高大，兹峰转清遒。如人能自立，何必公与侯。我来游其下，犹见清泉流。试为陟厥巅，眺瞩意悠悠。谪仙既已往，吕仙不可求。聊骋一时兴，寻胜还三周。
