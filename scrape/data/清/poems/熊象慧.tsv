调笑令（清·熊象慧）	行客。行客。怕听枝头啼鴂。归来又起离愁。独坐思亲泪流。流泪。流泪。镜里容颜憔悴。
卜算子（清·熊象慧）	杨柳弄轻柔，花落人消瘦。杜宇声声听已愁，况是黄昏候。新月自娟娟，不似眉痕皱。晓起临妆学画伊，得展愁容否。
西江月 落花（清·熊象慧）	几阵摧花雨过，乱飘茵溷谁怜。双飞燕子画帘前。衔得残红一片。庭草依然凝碧，愁肠宜付吟笺。也知转眼又明年。怎奈此情难遣。
满庭芳 酒帘（清·熊象慧）　　押先韵	楼角斜飘，檐牙半露，几番卷起炊烟。有时风静，端正一竿悬。比似曲车更甚，遥望处、无那情牵。行沽去，何须借问，亚树夕阳偏。堪怜。最好是、杏花开候，春暖江天。傍水村山郭，做弄清妍。招引踏青人至，同认取、孤影翩翩。只休教，朦胧醉眼，错认燕飞前。
桃源忆故人（清·熊象慧）	窗前忽洒潇潇雨。对此暗添愁绪。点点何曾少住。况有芭蕉树。子规啼断人何处。芳草远迷归路。帘卷落花无数。又是春将暮。
