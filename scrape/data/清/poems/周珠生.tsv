海喇都老妇（清·周珠生）　　五言律诗　押支韵	载周花甲后，又过上鬟时。未阅沧桑变，翻嫌日月迟。貌真成古佛，心转似婴儿。毕竟娲皇世，如松寿可期。
乾那郡斋书壁（清·周珠生）　　七言律诗　押支韵	万里怀归未可期，风沙满眼动人悲。蛮儿但讶羊多角，羌女不知蚕作丝。天尽河山寒有色，地荒禾黍种无时。飘零绝塞谁相问，击剑长歌慷慨词。
辽阳道中（清·周珠生）　　七言律诗　押文韵	连山鼓角靖秋氛，北望幽并路此分。丁令何年归华表，乌桓从古泣荒坟。衣沾鸭绿江边雨，马踏桃花岛上云。衰草丛祠残照里，更无人拜李将军。
辽城秋夜书怀（清·周珠生）　　七言律诗　押寒韵	中朝回首路漫漫，到此真令眼界宽。九塞风烟秋气肃，七陵星斗夜光寒。已应奔走空皮骨，不放悲歌泣肺肝。试上望京楼上望，一轮海月照长安。
出居庸关书所见（清·周珠生）　　七言绝句　押麻韵	风悲日淡奏金笳，毳幕临关四五家。春色忽从天外至，跨驼边女帽簪花。
默尔根旅店题壁（清·周珠生）　　七言绝句　押庚韵	堪笑饥驱浪得名，南辕北辙费经营。但容饱吃桃花饭，鸭绿江头住一生。
芷江舟中即目（清·周珠生）　　七言绝句　押庚韵	山迎水送客舟轻，夹岸红妆踏臂行。不见女郎鬟上柳，直忘今日是清明。
