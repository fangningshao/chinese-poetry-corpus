忆览昆明湖（清·傅范淑）　　五言律诗　押麻韵	回首玉泉下，白莲十里花。扁舟载落日，欹柳锁流霞。断续蝉声噪，参差鹭影斜。堤边诸钓叟，艳说驻龙车。
小园（清·傅范淑）　　七言律诗　押先韵	江南草长六朝地，蓟北春寒二月天。花睡红犹云影护，柳迟青未雨丝牵。沁脾新汲烹茶水，买醉不抛沽酒钱。裁报东风生浅渚，小园争擘衍波笺。
秋（清·傅范淑）　　七言律诗　押先韵	客里秋光又一年，拈题分韵坐镫前。风敲霜叶漏初永，月上窗纱夜未眠。骂鬼诗成删草稿，惊人句欲写花笺。谁家砧杵惊寒起，况是南楼雁过天。
晓起（清·傅范淑）　　七言绝句　押先韵	丝丝绿柳绾朝烟，燕子衔泥去复还。花外白云呼不起，日高犹抱石根眠。
春日行（清·傅范淑）　　押先韵	海棠渍露杨搓烟，何似霜叶红秋边。仓庚紫乙花中天，啁啾声来圆复圆。如歌互答如管弦，妙手偶得诗自然。
夏凉（清·傅范淑）　　押尤韵	千柳万柳风丝柔，五月六月荷塘秋。雷声僻地醒睡鹿，月影一天凉眠鸥。池蛙夜静鼓吹起，十二栏干花雨收。
