由观音寨移避大头陇寄弟葵心长沙（清·陈起书）　　七言律诗　押真韵	连天烽火起埃尘，荆棘丛中伏几旬。路隔干戈归梦阻，心惊鼙鼓徒居频。不应大块难容我，已入深山尚畏人。自笑老来攀绝壁，化猿岭徼石磷磷。
思归（清·陈起书）　　七言律诗　押微韵	隔江烽火照征衣，惊定重惊心力微。秋在异乡容易老，家余四壁更思归。湘流如带连天远，蓬转无根带梦飞。去住思量都未可，天涯何处得因依。
湘潭别兄云心（清·陈起书）	双鸟辞故山，来向衡阳飞。天寒夜悲鸣，及此当乖离。离家远行役，叶落辞其枝。赖有平生亲，可以慰中怀。胡为见遐弃，独寻向路归。君归奉庭闱，予独泣路歧。浮云异乡县，执手乃在兹。人生天地初，游鱼出深池。气化日以薄，年命日以衰。冥冥无所终，悠悠复何思。
愁思（清·陈起书）	愁来不可抑，步出天寥泬。杖策莽攀追，遑然五情热。欲拔扶桑枝，更种虞渊穴。跛鳖有三足，精卫有八翼。幸成骨拄山，不成眦裂血。援琴和悲歌，啸傲亦呜咽。旧庐双飞燕，栖息爱门闑。巢卵犹可怀，江湖多雨雪。
寄汤海秋礼部（清·陈起书）	孤燕池塘飞，衔泥为门户。生与鸠雀群，智勇限毛羽。忽闻天北雁，南鸣过湘浦。岂无千里风，身微力难举。以此凄然悲，上下千万古。贤哲有知否，契合多艰苦。吾世有斯人，天地非莽卤。
将归作（清·陈起书）	久雨喜骤晴，久客喜骤归。登舟已如家，恍惚见庭帏。遥指来时路，疑是又疑非。千里始一程，一夕千万悲。来时行苦速，归日行苦迟。天心与人意，每每相参差。距家路百里，易舟始能至。来时此舟小，重认别时泪。犹恐载我出，夜半心惊悸。道逢往来人，乡音喜渐似。
杂诗（清·陈起书）	短筇不自立，人立反扶筇。心速行乃迟，智多力不从。茫茫大块间，为类万不同。鹿寿一千年，蟪蛄不知冬。松柏参青云，黄杨厄闰中。阳和既有私，天心非至公。我才岂无用，安心守固穷。
岳阳楼（清·陈起书）	危楼下根无底水，飞檐上攀白云端。欲沈不沈金鳌涌，欲去不去铁锁牵。五岭蛮烟复峒雨，日夜滔滔无穷已。以三纳七沅资湘，会作金湖八百里。岳楼跨城城跨湖，湖水啮城浮草庐。风震雷霆威，电掣蛟龙辔。若非神仙醉未醒，势挟楼飞耸两翅。须臾复霁景鲜妍，楼安似乘钓鱼船，水平疑地尽云散。见天全濛濛，元气合莽莽。乾坤连君山，隐约湘君立。螺髻旋青微带偏，太阳忽见中流没，波底闪闪涌明月。如闻古瑟鼓云和，一曲歌成天欲白。湖中艇似鸥，却望湖上楼。是时湖波木叶下，铁笛龙吟雁叫秋，我欲直上衡山九面顶。山中宰相芋未尽，出山归山事两难。山上老僧应见哂，九嶷连绵深复深，蕙兰馥郁芷芳馨。楼上倚栏望不极，湖水东流是寸心。
何积之送予风溪不及题诗旅店以示（清·陈起书）	归人欲归还惜别，风霜满眼马蹄疾。断猿寒雁警秋空，野火疏星乱村夕。我归君送六十里，瞻望弗及仍相失。旅舍无酒溪萧瑟，风动残镫半明灭。耳边有人话畴昔，细听方知虫唧唧。南辕北辕两归辙，人心非隔山水隔。但使两心无阡陌，别久欲知情更结。一聚一散何足说，君更来时看题壁。
