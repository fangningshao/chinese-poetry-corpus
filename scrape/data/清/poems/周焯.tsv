与子憨上人溪上步月（清·周焯）　　五言律诗　押东韵	溪上余清景，宵来更不同。水天双月白，林屋一镫红。人境无尘想，缁流有素衷。未知莲社酒，果否许陶公。
秋日访子憨上人留宿精舍（清·周焯）　　七言律诗　押鱼韵	小别云林数载余，一舠重泊古僧居。携来紫蟹黄柑好，正是斜风细雨初。野圃四围秋寂寂，山斋一榻夜蘧蘧。寒星数点流萤小，犹似虚窗照读书。
越女祠（清·周焯）	人寿罕百年，五十倏焉至。至道了无闻，容鬓日凋瘁。柽老质易朽，松苍色弥翠。令德不克崇，年高反滋累。当及未衰时，晚节早自励。
