冬晚东平道中（清·纪迈宜）　　五言律诗　押尤韵	莽莽长林接，山河古郓州。城空经战伐，事往几春秋。蚕尾浮云没，尧陵夕照愁。客途知欲倦，驻马问寒流。
响水铺道中（清·纪迈宜）　　七言律诗　押冬韵	百万军储此地供，云中接壤重提封。时平斥堠开千里，天险关门矗几重。河水漫流横浅渡，山冈叠起隐遥峰。行人指点前朝事，惟剩寒鸦落照浓。
燕然台怀古（清·纪迈宜）　　七言律诗　押灰韵	幕府犹余画角哀，军屯争拥紫峰开。蓬蓬风自群山下，黯黯云从大漠来。万里专征谁奏续，千年遗址此登台。书生别有封侯骨，铭勒燕然枉上才。
阌乡书怀是日拟宿盘豆不果（清·纪迈宜）　　七言律诗　押先韵	丛芦盘豆隔风烟，关外心情夏景天。漫向稠桑呼妙子，可堪《锦瑟》忆华年。贫携旧玩询胡贾，老乞金丹礼洞仙。明日雁行欣握手，却愁霜鬓两皤然。
渡黄河用渔洋先生韵（清·纪迈宜）　　七言律诗　押阳韵	淼淼洪涛络地长，迢迢帆影挂斜阳。堤回曲岸虹千仞，雁起圆沙字几行。久矣鸿沟迷楚汉，漫从碣石问沧桑。平芜莽苍①浮云合，知是当年百战场。
田家绝句（清·纪迈宜）　　七言绝句　押东韵	溅溅流水板桥通，林外斜阳作意红。最是田家好风景，柴门开向乱蝉中。
重过大明湖（清·纪迈宜）　　七言绝句　押尤韵	明湖载酒昔年游，乱苇荒汀惹暮愁。凭向烟波添浩皛，曲栏深入藕花秋。
长城驿（清·纪迈宜）　　七言绝句　押庚韵	山河十二罢纵横，松柏空余哀怨声。莫向穷荒吊秦垒，田家先已筑长城。
题寒江钓雪图（清·纪迈宜）　　七言绝句　押庚韵	雪压千山照眼明，茫茫浦溆叶舟横。鸟飞欲绝人踪灭，惟听枯芦折有声。
咏史 其五（清·纪迈宜）　　五言排律　押祃韵	周鼎七雄烹，晋辕戎狄驾。六朝困南服，五代沸中夏。久聚必泮散，纷争互輘藉。宋季局忽变，一统肩相卸。秦隋尚逊大，辽金岂能亚。旋乾而转坤，搏戏侈钧化。梦觉失千劫，俯仰空悲诧。
初至泰郡望岱作（清·纪迈宜）	白云萦山腰，城郭附山足。出城一回眺，云散峰可瞩。磴道何盘纡，迢迢上空曲。阴晴景则殊，峰峰互相续。阴崖积铁黑，晴峦淡蛾绿。中敞玉女居，金碧炫人目。我闻古玉检，俯拾犹可读。安得陟其巅，林间踏白鹿。
游普照寺（清·纪迈宜）	振策呼芒履，言访石堂躅。石堂渺何许，沿回山之麓。谡谡两株松，微风洒茅屋。磴转披积藓，镵刻尚可读。山峰巧回抱，白云峰下宿。豁然一径开，芳林两行缛。妙香闻池莲，清响戛丛竹。想见晏坐人，斜月伴幽独。
三阳庵（清·纪迈宜）	神龙掉尾归，震眩犹用壮。幸哉救苦台，观门扼其吭。连甍飞天都，阶墀袤仅丈。郁然数株松，干霄气崛强。旁阿缭以周，迤折将焉放。岝崿势乃奇，开拓议恐妄。纡步陟高阁，已据云霄上。丹梯复百尺，巀嶪玉京傍。两腋挟雄风，鼓勇神自王。绝顶一趺坐，耳目得清旷。登顿虽稍倦，筇杖喜无恙。
古风（清·纪迈宜）	寒近寒自早，山空月方迥。爱此簿书稀，对月啜枯茗。推卷起就枕，夜阑清梦醒。四境胜地多，云壑洞幽暝。野鹤唳一声，孤峰秀逾挺。安得踏苍烟，直上盘崖顶①。自我出关来，无日不见山。萦回数百里，往返疲且艰。佳处固幽旷，道旁多粗顽。树木望如赪，但觉山风寒。今朝扫阴霾，夕阳忽来还。龙门觌面迎，黛色若可餐。乃知千蛾眉，惟在心所忺。美恶固无常，志士发长叹。
登独石口边城远望作（清·纪迈宜）	两山如龙翔，蜿蟺百余里。长城亘其上，乱石相角犄。巍巍帝王都，有成斯有毁。何论穷荒地，千年泣残垒。筑城声犹悲，垣堞已倾圮。所嗟秦人愚，贾怨徒劳尔。新城屹金汤，盛代车同轨。筑不假民力，工费皆官庀。宽仁高百王，汪泽唐虞比。内外方一家，岂藉防奸宄。庶以壮观瞻，威灵震远迩。我登城上望，惊砂蔽天起。云黯孤日黄，霜严百卉死。一视但茫茫，峰峦势未已。百夷争效顺，驼马纷填委。河流荡山来，激迅齧城址。入塞折复出，汇作白河水。望洋趋巨壑，朝宗正如此。关吏招我饮，潼乳亦甘美。其长八十余，矍铄矜动履。自诉征战劳，回首逾三纪。曾逐八千卒，歼虏数倍蓰。裹粮常不继，酸风射眸子。疮痏犹在体，筋力嗟痹痿。幸蒙浩荡恩，月支太仓米。感此再三叹，上马仍徙倚。时平壮士老，临风徒抚髀。
入关（清·纪迈宜）	关外多峻岭，岭上矗重关。往返经嵚崟，龙门复长安。土木渐平衍，怀来颇宽闲。山势若却避，逡巡青冥间。西南接太行，其东亘西山。层层护神京，隐隐若龙蟠。居庸最雄长，两壁高巑岏。峡束四十里，危堞欹云端。咽喉扼要区，儿孙俯群峦。忆我初来时，乱石撞奔湍。石瘦伤马足，湍清惊旅颜。十步九倾仄，百里千萦盘。夜宿魂尚悸，晨征气犹啴。今过成坦途，顿忘登陟艰。但觉山色佳，松石增苍寒。涧水循轨流，徐响鸣潺湲。野屋插山嘴，屋角山花殷。丛祠结构牢，缘崖峻阑干。欣览未及毕，南口憩晨餐。问此何时修，两月倏改观。皇仁轸商旅，职贡通戎蛮。况兹来庭者，昆邪暨呼韩。岂忍令远人，兴嗟行路难。除道与成梁，令典载《周官》。帝曰其恤哉，勿惜公帑颁。至治洽唐虞，德泽岂易殚。小臣林泉侣，滥窃膺簪冠。斯游实快意，藤杖穷跻攀。宇宙富名岳，石室藏金丹。百未探一二，所惭双鬓斑。人生几緉屐，浩然发长叹。
登岳（清·纪迈宜）	他山入犹坦，迤逦峰峦起。西岳独雄绝，登陟未半里。奇峰堕我前，峭壁青冥倚。其态乃万变，屡折愈俶诡。或红如砂莹，或绿如绮靡。或如鼎彝斑，或如樗蒲齿。或如兽欲搏，或如翼斯企。或矗如危榭，或截如平垒。或陷如刳凿，或突如角犄。或如海图坼，或如雁行比。槎丫张巨吻，苍蔚秀悬藟。环抱迷向背，窅映漏曦晷。侧身仅得过，飞湍怒啮趾。二十八潭悬，乱舞琼膏委。镕银挂疋练，长虹饮涧底。神龙掉其尾，震撼势未止。轰若车百辆，雷吼何时已。以兹蕴灵异，神瀵化为髓。苍翠洞肌肤，融冶滴崖址。千仞青芙蓉，一气混茫里。层巅虽未到，壮观斯为美。憩坐久惝恍，筇枝且徐理。
四阳庵松歌（清·纪迈宜）	昨日樱桃园里竹，千竿簌簌黏衣绿。今朝四阳庵里松，数株盘礴来天风。一株根蟠巨石上，郁律绾结龙蛇状。忽伸一爪掀岩峦，石破天惊泣相向。七株离立寺门前，乱飘翠雨霏苍烟。当门兀坐啜苦茗，但觉云烟幂历相钩连。于中两株尤诡异，槎丫撑突夜叉臂。如擎剑戟拥麾幢，偶卫仙官下游戏。又如空中悬丹梯，从此步步直上排云霓。可望不可到，不如醉倒童子争扶携。四阳之松真奇绝，往来常听游人说。此际徘徊意未厌，重过偃卧松阴月。
柏林寺殿壁吴道子画水（清·纪迈宜）	赵州画水天下闻，波涛汹汹如崩云。起伏有势壁欲动，世上摹本徒纷纷。反覆斜正看逾活，胸中万顷倾溟渤。艨艟挂席不敢前，蛟龙夜半争出没。想当苍茫落笔时，星精旸睒来相窥。奋臂一扫风雨疾，至今元气犹淋漓。殿宇屡易壁不易，屹然怒浪如山立。微损谁能补化工，常完呵护知神力。柏林古寺振宗风，金碧巍峨矗半空。画旨通禅方入圣，照耀千古无终穷。僧繇之龙久飞去，虎头金粟今何处。风尘鞅掌得奇观，如过瞿唐惊滟灏。
咏史（清·纪迈宜）	三代不可作，唐虞去已遥。考古自焚余，帝业首汉高。白水兴真人，泰华争岧峣。昭烈绍两京，鼎足亦堪豪。伟哉大度主，刀笔任萧曹。寇邓老侯封，吏术岂非饶。功臣免菹醢，用意孰淳浇。偏安虽一隅，君臣漆投胶。二表丕谟训，用酬三顾劳。托孤凛数语，大义千古昭。肝肠沃冰雪，神龙横绛霄。岂惟奔操辈，烈火自煎熬。祚永开四百，亦觉轻鸿毛。
