中元登海光寺楼写望同张鸿斋汪西颢陈江皋万循初分赋得八庚（清·查礼）　　五言律诗　押庚韵	暑退凉初至，登楼客思清。鱼帘桥外密，稻陇寺前平。云起连潮色，风过带磬声。佛香吹不断，斜日射孤城。
赠王昆霞道士（清·查礼）　　七言律诗　押冬韵	曾住齐云第几峰，何年北上寄游踪。名从白社吟中得①，人在黄花冷处逢。垂老心情同野鹤，未衰筋力付孤筇。一囊斜挂秋风里，遍踏天涯访赤松。
晚过水西庄饮揽翠轩（清·查礼）	清风徐来迟日妍，绛桃初发花欲然。城西草色绿如剪，迷离遮断陌与阡。一抹青烟绣平野，超尘域近同驻马。杂树蒙茸积翠阴，慈云朵朵垂檐下。杰阁巍峨碧汉高，俯窥万户明秋毫。铃声满耳众籁寂，市近未觉人喧嘈。梵宇重重耀白日，庄严百宝鱼鳞密。世界凭谁悟大千，吾徒数备竹林七。粤稽白马止鸿胪，寺名从此属浮屠。度人何止鹿羊车，圆通自有智慧珠。水西另辟清幽境，宾从往往辖投井。酒中仙恶醉逃禅，长斋之客缘未请。当筵又见日西斜，分杯插羽飞流霞。兴酣各趁婆娑舞，听我长歌且勿哗。君不见河水金人争掌故，兰亭遗迹空山路。往事多闻虞晰争，盛名只有孙王序。何如痛饮青丝瓶，高谈兀傲倾平生。烛花如豆当花照，未许城门报一更。
人日过周月东卜砚山房观郑簠八分小篆册子用杜少陵李潮八分小篆歌韵（清·查礼）	春蓂初报布七叶，春冰渐薄如秋云。尽说今年春暖早，疏梅已报香三分。呼朋共走卜砚宅，主人好古徵博闻。丛聚虫书似蝌蚪，眼明赝本留其真。就中篆隶擅造化，夜应泣鬼昼骇神。开函已识谷口笔，徐观愈觉心魂亲。想当挥洒日，特立无与邻。风流既往不复得，至今缣帛思其人。近来嗜好多皮相，燕瘦环肥异趋向。莫如吾友衡鉴精，是否加之项谁强。直沽水黑孰并肩，朱大导江墨迹壮。二子风力咸豪宕，与郑诚堪称辈行。斜阳忽在户，饮酒还高歌。歌成聊复就君问，问我诗中意如何。
紫丁香花歌为杭大宗编修赋（清·查礼）	春阳作暄花事秾，万卉争光斗娇妩。嫣红姹紫纷陆离，如火如荼塞亭圃。就中丁香尤丽都，李俗桃轻回难伍。我家结庐城南乡，旷者宜田奥宜宇。兹花开日春正妍，不惜樽罍醉箫鼓。今年春作城中游，轧轧双轮碾尘土。临风怊怅归去迟，窃恐飞英落如雨。松吹先生我故人，庭有名花恰当户。登堂静对娟娟容，仿佛南乡花乍吐。高枝似袅紫玉烟，低影还如紫云舞。柔肌纤骨不胜扶，细眼明眸疑欲语。蒙茸乱蕊笑紫荆，更比紫薇重难举。羡君深院金屋同，贮此娉婷十三女。看花有客昨朝来，闻道吟声满环堵。惜哉良会小差池，未及花前倒清酤。繁华尽逐风波流，已去韶光唤谁补。先生高致超寻常，一室从容考今古。晨昏坐卧清香生，身与名花合称主。此花自昔少留题，喜见诗成群玉府。床头如辑种树书，应采瑶章入花谱。
春夜曲和心谷伯兄（清·查礼）	凝香不散重帘静，帘外纵横聚花影。薄寒犹解剪红衣，一曲珊瑚钩正冷。隔院微闻弦索鸣，嘈嘈切切远含情。美人自学翻新调，不作当时《子夜》声。光阴荏苒如飞电，海水东流无日转。遵渚初传归塞鸿，雕梁又欲栖吴燕。栖吴燕，春将晚，庭下残红吹渐满。秉烛狂游惜岁华，露华浸透罗衫短。何处清歌声未已，莲花杓小倾芳醴。更筹几换啼乌起，月落西南淡如水。
雪中丁字沽待渡（清·查礼）	角飞城外雪正飞，丁字沽边人渡稀。遥天一望寒云白，村村矮屋藏烟扉。寻梅独向雪中走，呼渡不来空袖手。凭谁写我待渡图，戴笠披蓑临渡口。冻柳栖鸦叫不休，滔滔河水杂冰流。酸风刺面吹愈急，隔岸渔罾带雪收。
春夜苔花馆听杨天益弹琴（清·查礼）	戚戚复戚戚，空阶夜岑寂。山人抱琴同月来，月光入户琴声哀。起如十二峰头云乍散，孤猿三叫悲肠断。止如十八滩头水潺沄，落雁一声念离群。我琴无弦桐梓绿，化作孤生嶰谷竹。感君慰我良宵愁，更奏人间离别曲。吁嗟乎！山人尔琴诚太悲，慎勿再弹《乌夜啼》，慎勿再弹《雉朝飞》！
雨后游王氏忏园（清·查礼）	湿云涌西山，薄晚苍翠隔。丽街秋雨疏，雨止日未夕。言寻槐市园，䠥𧿁振瘦策。入门见颓垣，斜照在瓦砾。蝉声断续长，树影参差碧。径草欲齐肩，苔痕没高屐。孤亭一徙倚，凉思满萝薜。自足涤烦襟，谁信炎暑赫。微风动絺衣，乔木感畴昔。旧慕辟疆名，今惭子敬迹。
晓出茂州北门历双溪口陟土地岭（清·查礼）　　押漾韵	晓出茂郡城，乱山峙屏障，沙径多转折，东指复北向。山脚汇双流，石漱桃花浪。缘溪策马行，登陟穷怪状。迢迢岭路遥，竹青遍山放。寒翠吐晴烟，渺似春阴酿。盘旋到岭头，孤云低可傍。回首见九峰，雪朗神气王。地僻少人过，振衣独俯仰。啸声落虚空，兴逸心愈旷。
风雪中过小直固山（清·查礼）	上下几千寻，盘旋数十里。人行向云端，马行在雪里。不识山径高，惟见寒光起。长林白满沟，空谷响冻水。粮夫赑屃来，如蚁转磨齿。俯惊万丈坑，一堕骇无底。我方仗舆丁，两肩托生死。皇天本大慈，兵事会当止。
为顾备九孝廉寄题补溪芙蓉庄（清·查礼）	涉江未采江南香，长歌为咏芙蓉庄。芙蓉庄新梅里古，远隔春申黄歇墅。虞山东去补溪西，客来问花先访溪。污泥不染波如划，君家世世原清白。阳冰作吏在缙云，君家邻县称神君。剧盗就诛同斩草，御史书功上上考。一麾出守即本州，惜哉未展平生筹。流传别业重乡里，一树相思常结子。祠堂霜露荐蘋蘩，平泉偶筑尚书园。尚书诗编《红豆集》，不记谁种鹦鹉粒。转电光阴感岁华，芙蓉仍作故园花，折花笑问芙蓉主，花谱何如治县谱。
家立功侄过陶然亭看雪（清·查礼）	雪声一夜鸣天籁，雪满城中复城外。晓风嘶马入城行，暮出城门雪未晴。诸公好事耽吟兴，同上危亭寻曲径。后来笑我登临迟，不知晚景看尤奇。松林何冉冉，寒鸦飞点点。茅屋何斜斜，寒犬吠家家。微茫略识西山岫，倚槛萧萧笼两袖。为问围炉煮雪人，何如载酒雪中逗①。雪光浮白夜色催，琉璃地照琉璃杯。陶然亭即无垢国，远胜罗浮万树梅。
金川归化恭纪一百韵（清·查礼）　　押萧韵	帝德恢无外，皇慈格有苗。山高凭箭定，诗美咏弓弨。卉服齐通禹，垂裳尽仰尧。礼成行{衤类}祃，乐奏制《咸》《韶》。勋业垂青汗，声灵怒赤熛。信知怜趯兔，不仅变飞鸮。陇蜀疆隅广，西南险阻饶。微卢周代助，邛笮汉时朝。羌僰长驰后，羁縻历世遥。民风徵象译，使节遣星轺。玉垒森千嶂，金川渺一嶛。子来曾号赤，虫细合名幺。鐻耳斑衣倩，雕题翠发髟。从征殳共执，受职宠仍邀。居逸偏多戾，潜深敢自骄。邻邦兼狎侮，接壤遂攻剽。戢戢虮缘介，逡逡犬走猋。逋逃甘聚薮，烽燧漫侵宵。化外难文告，安边戒动摇。我思和以剂，彼病渴于痟。嵎险围应顿，巢危焚必焦。徵兵扫蠛蠓，分将靖焦侥。尚尔矜超距，居然捍采樵。穷鱼夸拨剌，首鼠恃跔跳。坚守腾饥虎，烦谋聚沸蜩。老师空擐甲，旷日但鸣刁。圣武殷宁宇，军威重建标。合符士尽厉，设旐骑皆骁。上相怀孤愤，中诚冠百僚。请行初日皎，承命北风飂。华毂皇躬拥，芳羹御手调。百壶樽溢蚁，三锡剑装珧。端拱临轩槛，精禋告庙祧。陛辞温似纩，旆出疾如飙。师保咸攀柳，天潢亦驻镳。共期归辔速，早庆塞氛消。皇驿征无滞，河堧度更辽。计程烟杏杳，冒冷雪瀌瀌。燕岭才前夜，秦关又诘朝。奔驰靷任绝，章奏烛频销。眷遇交中使，精勤励后凋。甘分厨下膳，俊肠射前雕。慰问劳俱忘，都俞福共徼。休光诚蔼吉，佳气自清漻。叱驭凌千仞，连营远七桥。需粮迟木马，涉水弃泥橇。石磴牵修绠，皮船胜小𦨣。寒峰指孛彗，霜气净炎歊。中鹄须穿目，呼卢在得枭。贪狼徒肆狡，文雉敢呈娇。骈首奸同戮，倾心众不嚣。悬旌遮夕照，飞炮震云霄。喻害蟊皆贼，如耘秽是穮。诉哀身愿缚，乞命语维哓。将令宣乘锐，军心誓啖妖。墨痕浮盾鼻，鸱响急弓𢑁。天子恩真湛，东风律转条。有嗟昆玉烬，不尚血流漂。一面开罗网，连村保领腰。惠方周骨体，泽已遍天乔。懋赏桓圭搢，崇猷鷩冕超。勋宜休鬯秬，荣岂藉房椒。瑞霭林开雾，欢声谷应潮。连营环嵽嵲，猛帅越岧峣。顾盼今通道，周巡昨战碉。怪形驱魍魉，丑类遁山魈。坛建阶墀筑，门开彩绣飘。蛇行股并栗，尘伏首微翘。六事严铜柱，三章重斗杓。感深颡屡搕，悔极泪如浇。表赤呈金赆，抒丹奉玉瑶。论功彰赫濯，却馈恤荒要。稚女眉初黛，童男发尚髫。立祠同社祭，供佛比僧寮。壁垒逡巡撤，藩篱次第烧。比邻安故堵，率士息征徭。豹变开戎索，鸧鸣返革䩦。依依循柳色，款款踏兰苕。郊社虔笾豆，园陵肃血膋。成平深瘗玉，峻极烈焚萧。盛事奎章制，丰碑翠石雕。焜煌垂有倬，惕厉示无恌。锡燕罗彝斝，陪筵集珥貂。鹰扬徵舞蹈，鱼藻寓笳箫。大赉周师集，胪欢舜舞招。即今歌宴宴，在昔梦迢迢。挞伐高汤武，谦冲过姒姚。乾宫纯孝备，慈圣德辉昭。奉册亲呈表，开筵后拂褕。珩璜和殿幕，绂绶映庭燎。忆昨勤输挽，征车挂饮瓢。风尘晨共发，亭廨夜堪侨。聚米看山势，群官用部挑。抡材及樗栎，采论愧刍荛。郎暑旋辞庋，滇池拟驾轿。从征期慷慨，同队逐飘飖。奏凯寻由蜀，微臣改渡潇。待听湘水瑟，为鼓楚江桡。诗思惟追柳，居民并治猺。长歌怀北阙，《击壤》比风谣。
采葛行（清·查礼）	山头种葛葛叶长，山花落水溪流黄。乌髻红衫脚不袜，蛮家少女面如月。手里钩刀一尺横，截来纤葛春云轻。为郎作丝为郎织，衣成净比秋霜色。秋霜色，春云姿，吴绫蜀锦知多少，不及罗浮葛称时。
海阳山湘漓水源歌（清·查礼）	我昔读《水经》，曾究湘漓流。源出始安县，阳海山之陬。涓涓始一脉，觞泛乃为舟。盘盓导东北，水分西岭头。咫尺同源异千里，北曰湘水南漓水。湘过巴丘入于江，漓至苍梧注郁止。漓流水弱湘流强，为溯狂波筑铧觜。刊凿灵渠万世功，谁其作者秦臣史。渠开水似天河倾，因功谋利费经营。续设陡门三十六，堤埒坝蓄如屯兵。往来自此邀其惠，楚粤舟航咸利济。人工不若天生成，安得移山重叠砌。乾隆甲戌九月秋，上公抚字忧民忧。羽书络绎檄余往，相度刻日工须鸠。里粮策马走山麓，先事穷源后修筑。兴安境尽入灵川，攀葛扪萝历幽谷。一山突起矗大荒，石骨嶙峋百丈强。四围无嶂亦无岫，居民指此即海阳。山脚嵌空挂钟乳，下有清泉岩口吐。把火直入山腹中，目击潭光彻水府。神奸物怪不可求，阴森气逼声飕飗。然犀我恐幽明别，邃窦岂堪人久留。出岩丛棘钩衣裂，老树古藤悬嵽嵲。披寻石壁获二碑，藓蚀苔侵色似铁。摩挲漫读马陈文，字迹端遒钗脚分。速呼童子扣墨本，天风飒飒飘秋云。呜呼！烟霞我固有深癖，抉秘搜奇无虚夕。湘漓于此结奇缘，作歌记事镌诸石。
乳洞（清·查礼）　　押陌韵	临源城西南，山阜连峉峉。十里村坞幽，所历如有获。乳洞最称奇，理我双蜡屐，步近玉溪桥，耳根泻漰湱。洞门敞而圆，钟乳垂累百。左右两径通，中抱一泓碧。泓水生巨潭，潭光射千尺。冬夏不涸流，绿净浮鲜鲫。二桥接方坛，坛平堪布席。濯足俯清泉，恐扰蛟龙宅。凭眺豁双眸，浩荡拓胸膈。万象皆澄空，身若与凡隔。洞尾石成田，仙迹开阡陌。惟当种石芝，灌之以石液。岩口多摩崖，年深苔藓积。我固好事者，古人亦同癖。岁月易云迁，对景悲过客。搜剔石湖句，徘徊感今昔。出洞复入洞，磴道陡且窄。云气冷逼人，滃郁沾衣白。最高洞腹广，阳崖当户坼。披榛拾级登，烟霞栖乱石。山下藏花宫，森森围翠柏。绀壁沿深涧，轩窗倍静僻。暝色澹遥岑，鸟归送日夕。秋风振疏林，落叶声策策。
登鳌背山塔（清·查礼）　　押纸韵	峨峨鳌背山，突兀江心峙。浮图插其巅，直向云霄起。放舟泊山根，黛色落秋水。磴道盘巉岩，天风忽可倚。独立斤流中，孤标瘴烟里。惊涛撼不动，鳌足入地底，俯听猿啸哀，低看飞鸟止。遥睇壶城閒，苍茫暮色紫。旋转碍云过，望望穷千里。巍然南天南，万古青无已。
桃花口望西淀（清·查礼）　　押有韵	袅娜春林烟，吹青入河柳。我乘桃花风，又到桃花口。萦回西淀水，一镜映马首。哑哑归塞鸿，断续落芦薮。微茫见渔艇，遥羡烟波友。青莎閒白蘋，垂钓且饮酒。西沽看渐近，去夏忆分手。别来半载余，相隔殊已久。奔波惭渊渟，蓬转愧株守。何当租沙田，于焉种菱藕。
