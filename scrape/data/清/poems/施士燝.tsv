赪桐花（清·施士燝）　　五言排律　押东韵	嘉卉向荣日，翘翘百尺桐。阴浓金井北，蕊缀玉楼东。未绽离离乳，先攒六六丛。龙门看似霁，焦听净于穹。花茜三春暖，凤翻五色风。菶萋应待翙，梓椅谩誇同（廖振富编校）。
东郊行（清·施士燝）	行行傍阡陌，独立思躇蹰。四望云山阴，萧萧见里闾。羊牛各依群，寻草过荒墟。野田有遗穗，鸟雀饱其馀。晚憩方塘岸，游心狎群鱼。鸳凫与白鹭，翩翩飞向余。落日荒郊外，竹树转萧疏。徐徐步月归，酌酒乐何如（廖振富编校）。
