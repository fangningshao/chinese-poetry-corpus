和金伯豫先生赠陶社诗步原韵（清·祝书根）　　五言律诗　押灰韵	名园歌舞地，又见出群才。丝竹欣瞻澳，黄金肯筑台。不期流俗赏，自有故人来。我亦投竿者，陶然共举杯。
寿陈唯生（毓瑞）表弟五十（清·祝书根）　　七言律诗　押先韵	凭阶鞠𦜕敞华筵，虎瑟龙笙福禄骈。比算桑增株八百，曳珠客进履三千。充闾瑞气惊臣朔，累代清芬媲孟坚。人世期颐刚有半，难兄难弟此称贤。
贺陈毓瑞周年花甲四首（清·祝书根）　　七言律诗　押真韵	橐笔当年共苦辛，又更拳乱廿馀春。我缘衣食贫兼病，君有文章屈亦伸。且喜善人绵后泽，不虞妒妇阻前津。从知守道唯精一，未学陈思赋感甄。
观澄路炮台诗三首，用吴邑尊韵（清·祝书根）　　押纸韵	人文结合轻千里，多少耆英乃来此①。相看君黄如案几，上有江楼下江水。江北青山瞭可指，呜呼江防奚自始。外侮不戢内讧起，阋墙燃萁靡有底，而今炮闩亦仅矣。
和王云裳大令奉调赴省即次留别原韵（清·祝书根）	昔闻使君来，今见使君去。来曾何暮歌，去还增逸趣。一诗一酒厄，纵论百废举。南国需召公，东山比谢傅。牛刀割小鲜，徬徨恸歧路。嗟余皓发新，劳君青眼顾。世道有隆污，叔季谁毁誉。捷径笑终南，逃名陋卞务。乐地广性天，我还行我素。辽豕异白头，绿此恍然悟。名园涤尘襟，胜友绝烦虑。相期师古人，高风靖节著。
谨依怡园主人原韵，藉纪陶社成立为他日念（清·祝书根）	我生几见当头月，但论性情不论迹。当筵忽惊主人诗，累世频沾君子泽。我欲穷途哭嗣宗，相知岂分南北宅。兴来诗酒且追陪，莫问焦头与烂额。今年太岁值丙寅，生气虎虎寻诗伯。银花齐放上元红，寸铁不持鏖战白。天生贤宰作主盟，保护风雅同保赤。回视濂溪清复清，仙才飙举奋六翮。陈思八斗旧知名，绛县甲子尊前席。文如燕许笔如椽，座有纪群声有力。其他盟侣俱觥觥，绣凤描鸾侈雕刻。愧我庄荒骥尾随，爨馀未解唐音格。一诗一酒气相投，三沐三薰心则获。转眼春光二月天，主盟贤宰徵嘉客。寸怀得失古今同，斗醑催将篇什百。闻有东山继起英，想望夷犹不忍释。世间安得素心俦，到此聊以数晨夕。昨夜桃花开满林，春来江水增千尺。此时此地小勾留，匹夫自有兴亡责。纷纷我笑热中人，底事以心作形役。
再依原韵和怡园主人（清·祝书根）	义熙甲子编岁月，千百年来已陈迹。惊看陵谷生风云，又见龙蛇起山泽。超世何如入醉乡，承家要自求安宅。纷纷十丈软红尘，不遇热肠齐蹙额。吾宗彦圣首怡园，踵武乡贤称主伯。壮岁科名火尚青，频年市隐尊浮白。清才八斗迈陈思，七步吟成豆箕赤。造次难忘报国心，翱翔待举冲霄翮。一诗一句證鸥盟，莲社高张班马席。名宿耆英二十人，春风管领谁之力。传来缣纸洛阳多，寿以枣梨安氏刻。况有神君旷世才，铮铮仙尉标风格。嗟予老病素无闻，际此纷呶乌有获。拜读新诗喜且惊，当年想见青云客。尽教珠履进三千，未肯金缄露什百。倡和年年成古今，推敲字字增音释。襟怀潇洒出尘埃，此境此情匪朝夕。江表风仪应制科，汝南月旦量才尺。讫今牛耳掌骚坛，垂老未忘先觉责。下里讴吟勉续貂，无能自笑难为役。
三叠前韵和怡园主人Ignore（清·祝书根）	颐春阁里春岁月，但有天伦罕尘迹。缅怀孝子与乡贤，昆季绳绳绵世泽。爽垲遥觇几度更，园林犹傍晏婴宅。偶闻乐事纪新正，南极光明齐手额。有酒无诗座不欢，遂开莲社尊诗伯。千秋俯仰一渊明，合座倾尊三大白。倡始高吟属主人，笔花五彩间苍赤。一时和者若而人，淩厉清风奋六翮。我似老饕属餍来，嘉殽旨酒充筵席。将军负腹可奈何，搜遍枯肠空著力。晏罢归来发愤多，儗偿诗债烛先刻。初经哦咏苦支离，词谈不吐乃格格。君才再接仍不衰，三战辟易期有获。我谓同室且鸣金，请以旗鼓当嘉客。若论才思君适仙，斗酒奚止篇盈百。况是诗魔愈病魔，耽吟能使忧消释。惭予尘事苦悤悤，辜负心期数晨夕。但冀名园社早开，苏黄元白诗盈尺。斯文绝绩起将衰，扢雅扬风此天责。可怜几辈走终南，犹是热中甘役役。
