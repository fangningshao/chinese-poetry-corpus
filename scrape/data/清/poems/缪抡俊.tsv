寿张少泉先生七十即用其自寿原韵（清·缪抡俊）	九老图开画里春，香山原是旧诗人。津途早鉴横流急，尘海谁援大厦沦。文酒元亭识耆宿，衣冠商岭遣遗民。高怀閒与秋云共，百仞龙砂寄此身。记取长庚上界踪，悬弧令节说天中。蒲觞介寿新醅绿，莲幕凝香晚照红。壮绩争誇王镇恶，宦情久淡杜司空。林泉清养知何似，应有蒪鲈味不同。汴梁风物溯从头，衙鼓鼕鼕报晓筹。桃李花曾栽几县，茧丝绩早冠中州。相城去后碑还在，彭泽归来路未修。留得有馀能养寿，衡门寝食自悠悠。珍重还乡廿载过，菟裘小筑意云何。好从清昼消丝竹，别趁花阴补薜萝。无事方知文史味，有情犹作酒诗窠。閒居且拟安仁赋，一任逍遥岁月多。一帆沧海纪归田，啸咏閒寻物外天。工部暮龄号诗史，髯苏寒夜耸吟肩。每偕宾友谈风月，权借文章养岁年。言爱吾庐编旧稿，半为隐吏半神仙。停车问字示周行，七十精神见赵昌。讲学已成南郭梦①，披襟且坐北窗凉。十年如驶怀铅椠，半榻重来话梓桑。九九陈留馀寿印，华堂相对意言忘。我亦曾歌归去辞，焚章毁版自相嗤。梁园已灭祢衡刺，甫里来吟鲁望诗。路国耆英推矍铄，关西清白永留遗。退馀更喜偕徐勉（指徐拙老），日夕开尊好共持。茫茫时局幻如云，伏莽频年起异军。当道狐狸纷结队，空山鸾鹤早辞群。閒中花木苏春意，天上枌榆护晚曛。会俟八千椿荫满，笑从公乘再浮君。
