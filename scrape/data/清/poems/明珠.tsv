汤泉应制（清·明珠）　　五言排律　押支韵	御天来凤辇，浴日启龙池。淑景黄图早，朝晖紫幄披。落花萦采仗，初柳拂珠旗。野回纡皇览，銮停拥地祇。翠岩深䆗窱，琼构郁参差。萝磴时留跸，松门不剪茨。方塘含皎镜，文甃净涟漪。却望陵园近，弥深弓剑思。山川开丽瞩，草木得华滋。豫悦千秋洽，阳和庶物宜。每勤长乐养，独奏广微诗。溜暖春频驻，波暄律罢吹。逾涯涵帝泽，曲逮被臣私。并命观温渚，相将陟涧湄。气凝浆五色，味绝露三危。凛节何由度，恩光实在斯。赤鳞游自异，锦雁饰奚为。瑞已徵灵液，祥应颂玉芝。远侔尧德俭，只法禹宫卑。孝理能驯鹿，仁风遂化鸱。抚躬多窃幸，好爵久相縻。喜共清泉挹，如从丹洞窥。濯磨欣有赐，调燮愧无奇。愿托潺湲水，年年奉圣慈。
