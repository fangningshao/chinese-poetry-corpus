聊城（清·徐釚）　　五言律诗　押鱼韵	闻说聊城箭，曾传燕将书。孤危忠乃见，反覆志安居。但计奇功就，终成霸业馀。未因蹈东海，国士岂关渠。
晓发衢州（清·徐釚）　　五言律诗　押庚韵	晓月催征棹，溪喧浪不平。雾笼岚变幻，滩急水纵横。曲岸苍烟黑，遥山堠火明。短篷孤枕上，一梦觉鸥轻。
夹江（清·徐釚）　　五言律诗　押元韵	夹束江逾急，沙围残堞存。林深虎多迹，山冷翠当门。野树重遮坞，泉流曲抱村。孤舟一线入，岚气变朝昏。
晓过青县（清·徐釚）　　五言律诗　押阳韵	秋深白露至，杨柳尚苍苍。废灶炊烟黑，颓垣夕照黄。宦途防九折，史笔愧三长。渐觉神京远，无劳望故乡。
登燕子矶（清·徐釚）　　七言律诗　押歌韵	危矶万仞郁嵯峨，吴楚青苍入望多。潮压上流江郢阔，天连平远片帆过。景阳兵合钟初断，《玉树》歌残水自波。几见新亭重洒泪，夕阳终古叹渔蓑。
真乘寺散步有感（清·徐釚）　　七言律诗　押灰韵	废寺残碑锁绿苔，客怀羁寂好谁开。欲追胜事寻仙迹①，先觅真乘上讲台。云起司空回翠壁，天连衡岳压黄梅②。不堪指点前朝事，犹有胡僧话劫灰③。
淮行（清·徐釚）　　七言律诗　押尤韵	藕花萧瑟野塘幽，五月淮行气似秋。桥市鱼虾争换酒，水田芊栗半盈舟。云移楚甸孤帆冷，树老隋堤片月留。莫向韩祠怨衰草，汉家陵庙已荒丘。
九日同晋江黄俞邰会稽罗宏载牂牁江辰六黄山江梦得黑窑厂登高归饮梦得寓斋同赋（清·徐釚）　　七言律诗　押灰韵	眼前好景重阳节，羸马难寻郭隗台。碣石晴云宫树迥，燕山积翠凤城开。深杯坐惜持螯会，短发羞称献赋才。归步天街凉似水，月明清露满高槐。
登舟凤楼和杨铁崖原韵（清·徐釚）　　七言律诗　押齐韵	危楼千尺傍云梯，帘卷晴空雉堞齐。丹凤朝飞银汉接，苍鲸夜吼海天低。潮声欲落青鸾杳，树色全荒杜宇啼。笑问三姑寻弱水，长川东注几曾西。
晚发京口（清·徐釚）　　七言律诗　押齐韵	溯回泱漭忽闻鸡，风饱江帆叶叶齐。瓜步晓钟寒雨歇，楚天浓树湿烟迷。已从击楫悲荒垒，更想沉舟听鼓鼙。回首瓮城山色远，惊涛犹在海门西。
古意（清·徐釚）　　五言绝句	欢从京口来，侬向秦淮住。一夜暮潮生，分离不知处①。
十八滩（清·徐釚）　　七言绝句　押尤韵	万壑千峰送客舟，槎牙怪石水交流。岭猿莫更啼深树，只听滩声已白头①。
游虎跑泉寺（清·徐釚）　　五言排律	山路馥幽花，探泉入溪谷。蓝舆过寺门，石骨乱飞瀑。跨涧饮列虹，方池浸寒玉。朱鳞戏碧波，翠藓上斑竹。绀殿俯冬青，齐奉古天竺。携樽塔院西，野梅傍山麓。因想坡公游，葛巾连野服。引瓷夜月凉，树下《茶经》续。甘冽赛中泠，七碗驱烦浊。余亦挂诗瓢，聊步古人躅。藉此一泓清，鉴彼须眉绿。
送侯大年还江南（清·徐釚）	黄沙吹风暗京国，行子对面不相识。踯躅难寻故旧欢，终日城南望城北。忽逢侯生市上来，驻马相携饮百杯。十年倾倒足怀抱，长沙富贵何有哉。怒马高车去如驶，五侯七贵今如此。落拓谁留一布衣，羁栖且共居萧寺。萧寺论诗昼掩门，每当风雨坐朝昏。一饭未曾遇知己，何况当年国士恩。余昨偶从山东来，君今又向山东去。回首方思泰岱云，别离无那燕台树。燕台树下泪如线，此行羡子归乡县。阁上如逢扬子云，道余挟策犹贫贱①。
慈仁寺双松歌（清·徐釚）	我昔曾游泰岱间，秦松汉柏相追攀。霜皮剥落几千载，雷雨昼黑垂空山。我今走马慈仁寺，便欲追寻怜好事。金元遗迹双树存，未知何人始位置。天鹅驾风正北来，虬龙倒影拂苍苔。白日沈沈不照地，静闻竽籁犹悲哀。长安栋梁尽材杰，独尔嶙峋冻欲裂。惨澹虽遭风雪欺，槎牙不受烟霜折。吁嗟此松何拳局，岂逐疏顽死岩谷。安得商山四老翁，长歌与汝《紫芝曲》。
题方邵村画青藤古坞图（清·徐釚）	第六桥头花正飞，云居洞口莺乱啼。晶帘如水展图画，青藤䆗窱蚴蟉垂。千曲盘拿罥石骨。会稽曾种田水月①。冶湄主人复好奇，烟霞自抱龙蛇窟。十年结屋恒山巅，青羊白鹤时周旋。一朝献策挟手板，双凫忽坠西湖边。薜荔含颦山鬼啸，陶公谢客称同调。夜月弹琴玉树凉，相羊直欲凌壶峤。自言此图貌故山，松花落尽藤萝斑。龙眠妙手今周昉，细皴巨劈摹荆关。吁嗟方干旧是神仙姿，鸣珂曳组黄金墀。玉河烟树春如梦，游戏人间称画师②。青藤冶湄好风格，尤喜雄谈兼岸帻。茑月松阴少闭关，柏台兰省终前席。我家南州旧草堂，兔葵燕麦俱荒凉。何当从君乞数行，竟须归种洞庭傍。
归太仆祠堂歌（清·徐釚）	千古文章叹薪积，腐迁班掾争辟易。倔强简傲岂无才，欧柳曾王中绳尺。百馀年来归震川，遗经自抱荒江边。琅琊济南互支拄，馀子碌碌纷眼前。甫里先生是吾师，论文得失寸心知。披榛逆旅扪遗迹，瓣香遥掷傍人嗤。此事微茫已十载，瓦砾霜浓犹不改。黄州学士今最贤，建植华堂发深慨。雪滩钓叟持相闻，意气难随宿草堙。请看奇士侯芭识，那可悠悠与俗论。太息风烟回钜鹿，绝巘茅斋蔽荒竹。寂寞娄江一片云，年年飞傍太行麓。
孟冬五日偕宫声舟次颂嘉暨家胜力兄集石林寓斋小饮限鞠字韵（清·徐釚）	微霜薄庭除，晴雾笼朝旭。寒鸦过苑墙，朝罢相休沐。閤户秘珠宫，怪鸱嚇鹙鵚。残碑卧墙阴，落叶疑邃谷。索米恒苦饥，谁人解幽独。好友急相招，得饮快所欲。亟命巾车来，入门把丛菊。棐几竹榻边，茶铛湘帘曲。图史架上陈，差强牛背读。赋字怕生疏，诗句嫌惯熟。雅志薄《风》《骚》，高怀洗龌龊。同时三四人，相对无拘束。嘉殽荐五簋，家酿倾十斛。据案夺枭卢，葛巾不用漉。钱子发雄谈，慷慨惭离筑。曹公气疏阔，为我豁烦促。横槊仍赋诗，哀音比戛玉。狂态逊汪伦，蝥弧共争逐。论文口诙嘲，白眼笑家督。主人乔石林，颓然惟扪腹。新月挂银钩，垂帘烧短烛。街鼓正紞紞，犹觅觥船覆。潦倒步前楹，归路嗤僮仆。万事等浮云，世情嗟转毂。不饮竟何为，双鬓岂终绿。
忆昔行送江辰六之任益阳兼柬罗宏载（清·徐釚）	忆昔征车来紫陌，与君同作长安客。把臂相欢意颠倒，萧寺逢迎无促戚。朱提赐出天府金，日饱太仓米一粒。江东罗髯气正豪，击钵联吟醉书壁。腊残冻雪浇浊醪，袖出黄柑手亲擘。明年献赋太和殿，而我三人同载笔。我诚忝窃君拂衣，此心原不负车笠。罗髯参幕去熊湘，时宏载入韩抚军幕。君向酒垆还岸帻。每逢得失话升沈，襟期磊落开胸臆。目今滇黔将荡平，圣主求贤方侧席。急须循吏抚残黎，君幸弹冠仍捧檄。黄陵苦竹烟雨深，稍喜年来烽火熄。桃花江岸子规啼，驯雉朝飞藏秀麦。问俗重寻岳麓碑，行春遥过贾生宅。且从宓子事弹琴，漫学陶潜归种秫。君才于世无不宜，治行终当推第一。奏最何劳岁月深，行见锋车早晚出。傥从君府遇罗髯，为道相思忆畴昔。
送方尔止还金陵（清·徐釚）	尔从霅水来，片帆不肯住。乘风夜过洞庭西，芦花瑟瑟满寒渚。渚清沙白今送君，朔风旅雁高入云。官司捉船船户避，津吏前头不敢行。问君归思一何切，笑指征衣已百结。旅馆朝来花正繁，客愁今去柳堪折。双桨随君送君去，莫忘江城离别处。遥指金陵宫阙旁，蒋山夜火乌栖树①。
