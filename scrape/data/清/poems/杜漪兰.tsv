菩萨蛮 杨花（清·杜漪兰）	飞绵糁径无消息。因风管领东南陌。小谢正无聊。漫天作雪飘。疏帘愁未捲。浪迹萍踪远。舞怯舞池塘。萍浮总渺茫。
减字木兰花 咏茉莉（清·杜漪兰）	花开长夏。点点珠凝清泪夜。玉凤团成。好待黄昏伴美人。丰姿素质。无限芳心堪爱惜。半吐幽香。笑插云鬟助晚妆。
阮郎归 新柳（清·杜漪兰）	条风处处放新枝。行行春日迟。闲看芳草影参差。莺花争艳时。杨柳岸，画船齐。相思忆画眉。那禁对对鸟飞归。风光只自知。
南乡子 和陈相国夫人徐湘蘋送别（清·杜漪兰）	数载炙清光。万里家山别路长。尺素裁书云锦样，流觞。半是兰亭笔墨香。彩鹢竖牙樯。力敌秋风薜荔裳。寄语瑶池今阿母，情伤。把酒叮咛看雁行。
