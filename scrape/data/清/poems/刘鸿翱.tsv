周敬修同年令怀远致书问太湖政绩赋以答之（清·刘鸿翱）　　七言律诗　押庚韵	万仞青山围画城，一湖波浪放船行。地真山水争奇处，人是羲皇向上情。大半渔樵为世业，无多雀鼠任乡平。武陵何用官经理，不必桃源问政声。
差次芜湖谒灵泽孙夫人祠（清·刘鸿翱）　　七言律诗　押虞韵	鲛室龙宫葬玉凫，汉家王气日西徂。峡云直去犹通蜀，江水横流不向吴。精卫何年填巨壑，湘灵终古怨苍梧。永安宫在蚕丛外，万里关山得到无。
