题隆中草庐（清·凌如焕）　　押纸韵	摄衣岘山巅，停舟鹿门涘。凭吊草庐人，抱膝山之趾。烛照天下事，未尝一挂齿。一朝感知遇，卧龙挟云起。攘外遏强寇，安内辅孺子。伊吕良可追，管乐讵足拟。二《表》泣鬼神，耿耿光青史。命毕五丈原，恨流江汉水。当年有庞公，陇上秉良耜。足己外无求，民物捐敝屣。惟公立谈时，决策扶炎纪。闭户不失人，救世不枉己。缅怀三代下，谁许齐一揆。用行而舍藏，庶乎子渊氏①。
新滩拽滩歌（清·凌如焕）	风瑟瑟，树萧萧，拽滩水落新滩高。蜀道青天不可上，横飞白练三千丈。居人欢喜旅人愁，千盘万折过陇头。北雪消，南风作，新滩水平拽滩恶。中流伏石如蛟龙，纸船全赖铁梢公。旅人色沮居人利，石米百钱取如寄①。
