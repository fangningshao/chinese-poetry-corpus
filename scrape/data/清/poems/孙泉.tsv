永平府（清·孙泉）　　五言律诗　押东韵	孤馆阳山上，平阶四望空。人烟笼海气，射猎带边风。羽没石无迹，山存蕨尚丰。卢龙还有塞，来往渡征鸿。
王门野寺（清·孙泉）　　五言律诗　押阳韵	选树乘阴坐，披襟纳远凉。叶稠蝉语乱，风细枣花香。村竖探危鷇，邻牛过坏墙。一丸兴废迹，转使古情长。
医巫闾山（清·孙泉）　　七言律诗　押东韵	菅平巨镇势巃嵷，古柏萧森万壑风。海雾苍茫连冀北，云峰盘折控辽东。冰凝龙涧飞泉冷，香散桃花古洞空。迟我来游千百载，巉岩依旧气沈雄。
乌喇（清·孙泉）　　七言律诗　押庚韵	遐垓尽处大江横，肃慎雄风锁木城。蔀屋稠连春岸曲，辕门俯对夜潮平。畦麻结网牵鱼密，山艇刳松破浪轻。烟火絪缊鸡犬静，天边作息总同情。
九莲（清·孙泉）　　七言律诗　押庚韵	屐齿摩天鸟道平，下方无际转心惊。古岩日背长凝雪，深坞春迟偶听莺。云返危峰千树暗，石沈绝涧万山鸣。访奇侧下悬崖坐，贪看飞泉不肯行。
黄山杂诗 其一（清·孙泉）　　七言律诗　押微韵	未觉身行是翠微，乍惊岚气上人衣。下看坠霭疑无地，侧指崩崖宛似扉。路隔翔鸾仙迹杳，藓封卧鼓太音稀。最奇一笏巅头石，独瞰空青更不飞。
喜晤黄主一因寄梨洲先生（清·孙泉）　　押有韵	生平心折谁，二三忠烈后。各能慎裘箕，努力图不朽。江村久销沈，密观独株守①。四壁长依人，一襟不蔽肘。嘉善多贤裔，昆弟相师友②。学博品益醇，言动都不苟。忠介诒谋臧，芸斋称无负③。文孙推敉宁④，掩关发二酉。诸子爱我深，交比古人厚。勉我振家声，戎我防世诱。书来多药言，觌面亦苦口。忠端嗣更贤，世仰如泰斗。真传自蕺山，道源细分剖。学案藏名山，群言尽培塿。惜也经世儒，抱膝老窗牖，孺子面未谋，魂梦归依久。主一披尘来，燕市偶携手。穷愁蚤著书，笔墨皆琼玖。绳武才称奇，沦落复不偶。殷勤问高堂，行年七十九。镫下作细书，花下酌醇酒。硕果天长留，好学增眉寿。我年近知非，家学曾何有。骨脆染时蹊，自顾形骸丑。矩薙俨在兹，执经许我否。解组荷书籯，会向姚江走。寒雪护柴荆，洪钟拟一扣。请示绍衣方，床下连稽首。
黄山杂诗 其二（清·孙泉）　　押支韵	名山刻画总支离，万熊千容到始知。高已难窥终爱瘦，险多不测乃称奇。云随变幻无常致，松不雷同尽怪枝。若结茅庵青翠处，真修何必让安期。
