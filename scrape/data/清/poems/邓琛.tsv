游千佛寺悬空洞（清·邓琛）　　五言律诗　押麻韵	边城愁雨雪，丈室爱烟霞。春水几时至，寒梅何处花。中原犹带甲，汉使自浮槎。岁序伤催促，山深景易斜。
闻雁（清·邓琛）　　七言律诗　押微韵	句注山前黯夕晖，天涯初见数行飞。三关落叶秋将晚，九月清霜客未归。塞接陇川矰缴满，江吞吴楚稻粱稀。杜陵大有关怀事，一听哀声泪满衣。
次韵右臣潞河见怀（清·邓琛）　　七言律诗　押侵韵	回首高城生积阴，大通桥畔独幽寻。黄花醉后人何处，白雁声中霜满林。倚枕梦回津月晓，扣舷秋入蓟门深。樽前自奏歍钦曲，并世谁知牙旷心。
大云寺阁晚眺同王印川李筱潭二广文（清·邓琛）	青山澹将夕，暝色入飞鸟。余霞尚绮丽，钟动月初皦。平生癖看山，山晚看愈好。商飙洒然来，长空秋浩浩。浮图凌百尺，怖鸰巢缥缈。铁佛铁何年，炉鞴群灵绕。佛法无尽藏，何大亦何小。泰山等秋毫，闻诸漆园老。平阳古都会，怀古足搜讨。百族尚雍熙，唐风斯未邈。奈何阳九厄，寇盗纷缠扰。廓清幸当时，祅氛顿湔扫。霍岳北岝崿，汾水西灏淼。我来僦僧舍，便觉出尘表。前身或行脚，到处留鸿爪。飘然下虚阁，清坐对风筱。
去年中秋晋阳试院用韩韵作诗复次原韵（清·邓琛）　　押微韵	十年窃禄升斗微，此心已逐南云飞。胡为蹇钝似驽马，秋来空餍苜蓿肥。去年秋院几同舍，愁见霜皋木叶稀。战诗徒夸出秀句，煮字那得疗朝饥。何如此月就我饮，不待招邀来庭扉。阴晴万里共今夕，琼楼高处烟霏霏。飞狐古塞未解甲，射雕落日空猎围。萤火熠耀时物变，坐见清露沾裳衣。苍龙角尾仰不见，王良天驷谁为鞿。惟应幽人无检束，看花步月山中归。
