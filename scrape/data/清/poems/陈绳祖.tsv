明霞墓（清·陈绳祖）　　七言律诗　押删韵	小碣明霞葬北山，魂归犹自泪潺湲。澄湖月落开妆镜，修竹风铿隐佩环。慧业难消天意妒，风情须待老来删。春林自洒啼鹃血，肠断游人日往还。
题唐毓东仿倪高士秋林图（清·陈绳祖）	惜墨如金不盈纸，画师惟有倪高士。别开生面写山林，肯使春风竞桃李。形相脱略畦径出，木石与居真色起。有如老僧坐荒谷，万籁无声心若死。苍茫东绢静有余，后来学者何纷挈。略如取士得皮相，遗其精者存其粗。先生神妙本天性，狷介已号当时迂。强舒俗手求貌似，直以燕石矜璠玙。此幅神完气逾古，经营已见良工苦。烛灺香残酒盏空，老郎自向厨头取。忽云尾白待题识，今雨不来来旧雨。瓶花老屋冰雪深，数盆败菊横焦琴。绝无炉火相暖热，但觉夜气寒森森。画图亦洗脂粉罄，与人与屋皆相近。况是元冬百物枯，庭前树石还相证。我亦有心如槁木，未敢重偷升斗禄。慭留诗债入新正，偿君自挂瓶花屋。
