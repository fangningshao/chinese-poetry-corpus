题礼烈亲王克勒马图（清·汤金钊）　　押阳韵	真人龙飞黑水乡，驾熊驭虎鞭群羊。雄姿伟干钟天潢，天产神骏佐英王。王之蹻勇人莫当，汗马百战先戎行。鱼皮乌拉叶赫疆，大纛奕奕夜生光。萨尔浒山吉林冈，明兵号二十万强。剪灭此食五日粮，马前所向皆披攘。有如骏駮吞虎狼，鼓鼙之声欢雷硠。火牛燧象走且僵，腾槽跃枥独奋扬。鼠尾森竖目裂眶，横突铁骑冲刀枪。凌崖涧犹康庄，跑土出泉湔愈创。安平圣水流如浆，是真月驷星精房。王骑箕尾归云阊，马闻蹢躅神沮伤。绝餐红粟枵酸肠，王生马喜逢孙阳。王死马愿从秦良，呜呼节烈士不常。何乃马也思斯臧，昔无画者今画装。图成高张传以汪，按图读传言能详。身高七尺丈咫长，腹毛螺旋耳角芒。海枣之色浮丹苍，黄金鞍镫紫丝缰。屹立纸上犹轩昂，自昔骐骥呈符祥。尧候赤文轩飞黄，降及汉魏嗟志荒。侈陈上党饰炖煌，昭陵片石摹初唐。迄今读画珍琳琅，我朝受命天溥将。负图告期运会昌，彪鸿翊卫都一堂。人既雄耿蛟螭翔，物复倜傥风云骧。白山莽莽江泱泱，灵气所蟠不可量。荐之郊庙歌宫商，远迈吉日车攻章。
十一月廿二日得炜兄书作此答之（清·汤金钊）	白璧玷青蝇，古贤所不免。礼义苟无愆，人言何足辨。捧檄适荆湖，刻苦如兄鲜。缓步以当车，晚食以当脔。衣屦不敢鲜，杯盘不敢腆。犹时寄甘旨，远道孝思展。犹日勤笔札，公余手书卷。似此仕为贫，不愧家积善。每念宦途穷，清泪有时泫。无何贝锦词，谗人肆流演。初闻本不疑，三至能无眩。亦以爱之深，遂至忧难遣。披读尺素书，豁如雪见晛。惟愧《儒行篇》，不信久不见。所希曾氏省，无则益加勉。上奉庭闱欢，下使云仍显。受毁出求全，得福良不浅。云梦吞八九，胸中慎毋褊。
夏雨（清·汤金钊）	好雨从东来，翛然涤烦暑。微凉清心魂，凭衿快延伫。古人不可作，开编聊晤语。庭阴绿树浓，荷露新茶煮。客从田间来，良苗正与与。一夜灌醍醐，千村长禾黍。额手谢天公，今年人四釜。
