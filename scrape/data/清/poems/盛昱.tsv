九日与杏侪登塔冈（清·盛昱）　　五言律诗　押元韵	象教已无力，巍然塔尚存。登高酬令节，落日满荒原。未藉扶筇健，无妨坐石温。江村老博士，相对澹忘言。
和凤孙韵兼呈云门同年并寄鉴堂督部（清·盛昱）　　七言律诗　押微韵	长安尘士马如飞，兀坐敲诗我辈稀。幸有文章通性命，不缘离乱得因依。排除党论粗闻道，报答君恩祇有归。间架未兴人税缓，糁盆松火乐柴扉。
失题（清·盛昱）　　七言律诗　押寒韵	欲遣天骄识汉官，词臣仗节亦登坛。颇闻塞上收千落，已信军中有一韩。从古河源归部下，同时人望惜朝端。圣明恩德遐方被，莫便氐羌一例看。
题所得黄小松历下日记册子（清·盛昱）	平生五岳志，局迹一閧内。西履愺题颠，东至田盘背。纵横四百里，牛转蚁附蚁。最录天下碑，一一识所在。脱鞿事幽访，寰宇先嵩岱。黄翁《历下记》，真迹杂图绘。今年落吾手，敝帚百朋贵。乘轺来此邦，得兆若灵蔡。泰山不北移，黄河忽南迈。落落山水缘，坐令俊观隘。明湖晚揩镜，鹊华秋拥黛。譬彼人士佳，不在声名大。愿为十日留，芒鞋易冠盖。千佛手拓新，万纸归装载。斥鴳笑鹍鹏，天地本一芥。
题廉孝廉小万柳堂图同凤孙作（清·盛昱）	北人入中土，始自黄炎战。营卫无常处，行国俗未变。淳维王故地，不同不窋窜。长城绝来往，哑哑南北雁。耕牧风俗殊，壤地咫尺判。李唐一代贤，代北殷士裸。辽金干戈兴，岛索主奴怨。真人铁木真，一怒九州奠。畏吾廉孟子，秀出中州彦。烟波万柳堂，裙屐新荷宴。《诗》《书》泽最长，胡越形无间。色目多贤才，耦俱散州县。汴上石田集，淮南廷心传。终怜右榜人，不敌怯薛健。台阁无仁贤，天下遂畔乱。沙顿亦名家，凄凉归旧院。文正孔子戒，哲人有先见。至今食旧德，士族江南冠。孝廉尤绝特，翩翩富文翰。薄宦住京师，故国乔木恋。堂移柳尚存，憔悴草桥畔。当年歌骤雨，今日车飞电。绘图属我题，铺卷泪凝霰。我朝起东方，出震日方旦。同此神州民，昏姻柯叶遍。小哉洪南安，强分满蒙汉。阛阓生齿滋，农猎本业断。计臣折扣余，一兵钱一串。饮泣持还家，当差赎弓箭。乞食不宿饱，敝衣那蔽骭。壮夫犹可说，市门娇女叹。奴才恣挥霍，一筵金大万。从龙百战余，幽絷同此难。异学既公言，邪会真隐患。兴凯入彼界，铁轨松花岸。北归与南渡，故事皆虚愿。圣人方在御，草茅谁大谏。起我黄帝胄，驱彼白种贱。大破旗民界，谋生皆任便。能使手足宽，转可头目捍。易世不敢言，当时亦清晏。武肃坟上松，百亩垂条干。万柳补成阴，春城绿一片。载酒诗人游，嘉树两家擅。
捉御史（清·盛昱）	车如鸡栖马如狗，绣衣使者蹒跚走。车如流水马如龙，四姓小侯行斗风。黄尘薄日长安路，玉勒珊鞭竞驰骛。驺唱之仪不听前，纷纷旗校彯缨怒。乱箠挝马马横触，进退仓皇真击毂。旋抽左右又参差，我未断鞅君脱辐。大珰喊怒坌来前，一僮一仆絷送官。触忤纷侯罪当死，又向车中捉御史。御史觥觥立殿中，南台况复称端公。翁主犹须避赤棒，贵游孰敢干青骢。千步清道九华盖，王公皆当顿轭待。奈何翻欲截角来，凭藉张皇毋乃太。圣明四海方照临，强宗乃尔相凌侵。朝廷不惜赫赫法，御史偏有休休心。挥鼠辈窜等闲耳，细事何须告天子。旁观父老亦咨嗟，还是大臣知大体。峨冠怒马犹龂龂，暂从亭长赦宪臣。亭长叩头还告语，今朝姑纵御史去。
