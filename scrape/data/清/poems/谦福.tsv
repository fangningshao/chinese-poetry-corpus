对客（清·谦福）　　七言律诗　押真韵	烟霞无路接通津，谷口谁寻郑子真。对客不妨巾漉酒，避人常使扇遮尘。年来懒作市朝梦，分内甘为耕凿民。却笑庸夫耽世味，欣欣犹说吐车茵。
暮春咏怀（清·谦福）　　七言律诗　押先韵	药裹书签结夙缘，此身已似柳三眠。萧条生计如流寓，烂漫诗情减少年。犊鼻家风聊复尔，龙头科第亦徒然。落花满径愁无限，何啻青山听杜鹃。
