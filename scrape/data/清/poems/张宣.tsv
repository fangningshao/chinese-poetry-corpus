长淮泛舟（清·张宣）　　五言律诗　押齐韵	今朝风色好，一叶渡淮西。渐见林移岸，方知棹隔溪。鸡声河墅午，帆动野云低。回首中都望，烟岚路已迷。
田园杂兴（清·张宣）	郁郁桑叶青，灿灿榴花赤。余亦朝市人，爱此园林僻。好动每招尤，静观多自得。园果何离离，随意熟堪摘。上者供甘旨，次以留嘉客。客至谈世俗，辄浮以大白。三径常荒芜，苔痕浸石壁。赖有数卷书，堪慰风雨夕。
夏日田居（清·张宣）	携手踏莎行，微茫草径缺。幽人兴未已，芒屦穿林樾。村墟上暮烟，衣袂微风发。遥寻钟磬音，远公庐暂歇。乘兴复登高，东岭起明月。皓色坠深潭，清光见毫发。远树何苍苍，云峰忽出没。盘礴夜转深，零露浸履袜。
盘山道中（清·张宣）　　押寘韵	秋色集南山，雨余遍新翠。蜿蜒陟高岑，爽气千里至。夕照乱云霞，卷舒态殊异。涧泉流淙淙，泠然濠濮意。山深富岚烟，谷窅藏灵寺。马首瞻琅琊，青苍若鳞次。醉翁或在焉，便欲策游骑。
