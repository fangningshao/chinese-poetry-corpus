同红豆村人南归舟中即事（清·陆建）　　五言律诗　押文韵	作客谁怜我，同船尚有君。树深村落隐，月上棹歌闻。古塔横烟迥，秋镫隔岸分。布帆风送稳，吟过越江云。
送周新之先生之岳州（清·陆建）　　七言律诗　押文韵	去年绛帐侍论文，此日离筵酒又醺。半舫茶烟吟楚客，一祠花竹拜湘君。布帆细雨春江别，玉笛残梅汉水闻。月下有人愁鼓瑟，龙门遥隔洞庭云。
为滑济川书乐工扇（清·陆建）　　七言绝句　押萧韵	隋堤漠漠柳千条，回首吴歈冷碧箫。枨触苏台旧风景，有人重唱雨潇潇。
