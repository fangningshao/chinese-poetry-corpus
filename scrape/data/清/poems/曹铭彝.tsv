送达儿应秋试忆孙增寿有作（清·曹铭彝）　　五言律诗　押支韵	离乡才十日，已动故园思。始信居家乐，方知作宦痴。孤灯遥夜耿，新月半窗窥。最喜三更梦，喃喃听诵诗。
时在京邸雨夜感怀（清·曹铭彝）　　七言律诗　押萧韵	独坐幽斋夜寂寥，满阶黄叶响萧萧。三更风雨孤檠暗，万里关河一梦遥。雁信祇今沉客路，乡心况复繫深宵。窗前多少增愁处，点点声声滴绿蕉。
新秋杂感四首（清·曹铭彝）　　七言律诗	陆沈世务易成嗟，克复神州再造家。枉属模棱苏味道，更无痛哭买长沙。上方高谊酬良犬，当道殷忧式怒蛙。闻说和亲非国辱，宰臣循例罢珠厓。
甲申秋偕朗轩、鸿斋、远模游沪，回舟至锡，三弟入都，赋此志别（清·曹铭彝）　　七言绝句　押鱼韵	锡山判襼自冬初，我独翛然返故庐。此别并无他事嘱，平安常寄一封书。
