千秋峡坐风怀白香夫子（清·龚鉽）　　七言律诗　押庚韵	潭空雨过默龙声，泉漱虹飞石磴明。涧水曲缘村外落，炊烟低傍树中生。重来拨草寻诗径，不坐逢人问峡名。记得千秋题句在，峰岩同忆桂林城。
晓行即事（清·龚鉽）　　七言律诗　押删韵	晓起船行杳霭间，濛濛几处橹声还。离家未惯多乡梦，对我有情惟好山。帆外园林随岸转，水边鸥鸟学人闲。蓬窗在在清吟足，乌榜红舷又一湾。
清江怀松甫先生（清·龚鉽）　　七言绝句　押江韵	春风满路送归艭，十里黄云夹小窗。记得韦郎佳句好，菜花香里过清江。
记爨使君碑十二韵（清·龚鉽）　　五言排律　押支韵	第一滇南石，无双庆道碑。建宁传胄远，庸蜀定迁迟。四姓崇乡望，千柯振本支。绍班爰采尔，氏爨实因之。世擅龙骧号，身丁狼暴滋。南中仗磐石，天邑仰风仪。纯懿清明扇，英雄高略姿。昼游曾衣锦，寝疾遽骑箕。铭既空千古，珉应重一时。文章真汉晋，字体亦繇芝。我幸临模在，仍当奕祀垂。阮公犹保护，书派此宗师。
