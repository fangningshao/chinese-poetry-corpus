古北口（清·顾陈垿）　　五言律诗　押庚韵	地险雄关旧，秋临独客惊。马头悬汉月，山背络秦城。草带烽烟色，蝉为朔吹声。舆图正无外，大漠亦神京①。
偕王树先观察渡钱塘舟中对弈（清·顾陈垿）　　五言律诗　押文韵	问渡携棋局，忘言到夕曛。星辰两手握，吴越一江分。小劫壶中隐，馀音橹外闻。机心浑不用，仍可狎鸥群①。
瓜州晓渡（清·顾陈垿）　　七言律诗　押庚韵	征鞍才卸客身轻，指点金焦双眼明。宿雨渐收遥岸出，海云初落怒潮平。人归春晚犹馀兴，风入江南亦有情。正值百花新酿足，一杯先为破愁城①。
寅鉴堂后灯筵即事（清·顾陈垿）　　七言律诗　押青韵	珠明玉艳簇芳庭，细腻风光锁曲屏。歌板欲残馀《白雪》，月轮初上淡春星。坐忘宾主宵嫌短，思入乡关酒易亭。不奈峭寒归客枕，半垂纸帐一灯荧。
砚（清·顾陈垿）　　七言绝句　押鱼韵	端溪谁割紫云腴，万古文心向此摅。小心墨池成巨浪，就中飞出北溟鱼①。
饯敬亭上江西观察分题得盆桧（清·顾陈垿）	一尺万丈势，郁此升仙姿。托根几案间，抉石出怒猊。黛枝云盖结，铁干霜痕披。圣植既劫火，犹睹具体微。风霆起春蛰，应有飞龙知。愿为祖生楫，送君中流时①。
分拟鲍参军白头吟（清·顾陈垿）	持妾怀中月，照君弦上心。琴声逐流水，月向波心寻。体双珍合璧，心一利断金。如何乖宿昔，貌昵情辰参。破璧成带玦，挫金置毡针。昔为比目鱼，今作分飞离。分飞日以远，反目望转深。言念结好初，忍垢共泥沉。钱刀焉足贵，信义乃可任。不见黔娄妻，相看雪盈簪①。
豹留皮（清·顾陈垿）	豹留皮，人留名，死无所留，不如无生。大丈夫，得死所，光奕奕，照千古。王铁枪，不识字，但好武。郓州失，铁枪出，破强敌，斯三日。妻子羁唐勿复言，男儿誓不私家室。辕门置酒出舟师，座客未散连锁摧。亚子胆落守殷窜，威名播耳如春雷。青蝇营，贝锦成。保銮溃，中都倾。吾枪可折，吾膝胜铁，谁能向斗鸡小儿屈。惜哉豹，为鼠死，豹皮文独存，鼠腐臭未已①。
十阿父（清·顾陈垿）	为天子父，孰如其尊。阿父过多，难为儿孙。杀人于市，如屠犬豕。皋陶袖手，虞舜充耳。一父披猖，九父诪张。愿言筑宫，奉以上皇。脂车秣马，归之汴京①。
