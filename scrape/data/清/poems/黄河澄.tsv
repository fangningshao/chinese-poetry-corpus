归燕（清·黄河澄）　　五言律诗　押东韵	昔别信空海，今来逐暖风。细微无物役，飘泊有人同。正喜衔花语，仍劳葺垒工。遥怜楚江外，栖止尽林中①。
送胡长史从军郁林（清·黄河澄）　　五言律诗　押支韵	野烧明虚帐，秋声落战旗。只能闻笛夜，相忘在家时。阮瑀工书札，陈琳解赋诗。知君年少日，曾慕帝王师。
娇女（清·黄河澄）　　五言律诗　押真韵	娇女如新月，微光欲照人。眼边频顾汝，掌上更无珍。绀发剪齐额，红衫裁过春。岁华看渐老，欢喜入佳辰①。
边马（清·黄河澄）　　五言律诗　押元韵	暴露风霜早，长嘶傍塞门。殁无文梓椁，身有仆姑痕。暮齿愁相弃，成功不与论。殊方来汗血，玉辇日承恩①。
南海神祠（清·黄河澄）　　七言律诗　押萧韵	神尊南溟靖海妖，开门风浪极天遥。凌虚台榭观初日，排仗鱼龙候早潮。祝版御名皇帝署，祠官仪品太常标。地灵不共桑田变，剩有唐碑历数朝。
