箐口（清·余庆远）	我行久入云，岂必爱泽薮。高风吹我衣，乘云入箐口。乍临深无底，黝竁漏清湫。徬徨不可陷，箕踞一搔首。日升射氤氲，循环窨如甊。箐外势建瓴，箐口𥨌开牖。木栈俯鹊巢，高风等培塿。循壁下绳梯，狼狈携仆手。侧身辞岊陬，盘辟转层坳。人拟投渚鹤，马同窜穴𪕋。得势忽轻逸，如坠拂垂柳。飘摇到山陴，奇情得未有。惆怅亦何为，此游将不朽。
