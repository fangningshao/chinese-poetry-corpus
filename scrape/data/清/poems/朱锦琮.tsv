自柏枧山至引量桥（清·朱锦琮）　　五言律诗　押鱼韵	两崖回合处，仄磴下肩舆。芳草青黏屐，晴云淡曳裾。山空惟有树，涧曲更无鱼。峡口忽中断，长虹驾碧虚。
绵山（清·朱锦琮）　　七言律诗　押阳韵	城外高山接太行，春深墓草散牛羊。禁烟节自多风雨，旌善田谁种稻粱。十载君臣同牧圉，一身泉石中膏肓。晋祠流水清如玉，洗出幽岩数点苍。
野望（清·朱锦琮）　　七言律诗　押先韵	旷野萧条暮景悬，眼光尽处地连天。路无马迹多荒草，村有鸡鸣隔翠烟。近树高于远山顶，朝霞明到夕阳边。肩摩古驿劳迎送，指点归途缓著鞭。
四弟自苏州送酒来（清·朱锦琮）　　七言律诗　押阳韵	藓门风雨引杯长，别去燕台夜有霜。刺史权来逾五日，菊花开处过重阳。莫瞋周顗驰名早，多谢陈暄为我藏。恰好东离索诗句，白衣人到便倾觞。
徐州旅店有怀六弟（清·朱锦琮）　　押真韵	驰驱孤负薜萝身，越境先从此间津。地界长河筑高岸，天留残月送行人。中途改驾无鞍马，旅馆加餐得锦鳞。曾约连床摅别绪，陟冈知否雁来宾。
粟珊弟得天台赤藤杖归献伯父为作歌（清·朱锦琮）	天台一万八千丈，谢屐梯云未能上。阴崖雪积万年藤，飞作仙人九节杖。仙人王烈朝玉京，葛翁又向璿台行。紫芝灵药不轻泄，君昨宦游过赤城。赤城霞起连远岫，众圣排云露肩袖。见君中道立徘徊，笑拔虬髭介君寿。君时四十年方强，手摘星宿如探囊。历遍云蓝七十二，携归东海呈高堂。忆我高堂谢单宰，孙枝侍舞斑衣彩。归田复出终郎官，天坛灵寿今犹在。我摄淮平斗大州，青藜簇簇蕃新秋。披枝剪叶饰根干，相期致仕扶为鸠。白发扶鸠仰世父，手中紫玉坚如柱。户牖间投欲化龙，鳌溟䀜爽腾风雨。半载曾连听雨床，与君遥祝寿而康。秦溪宛水一千里，眉介何时进玉觞。
