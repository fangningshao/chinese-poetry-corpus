入瓜口（清·法良）　　五言律诗　押豪韵	放眼金焦外，云中舣万艘。人烟瓜步树，残雨广陵涛。身世随孤棹，乾坤感二毛。狂思斩蛟隼，频视吕虔刀。
南阳湖夜行（清·法良）　　五言律诗　押真韵	卧听沙禽语，推篷对白蘋。天空云在水，风静月窥人。身世惭雌伏，江湖比雁臣。坐观群动息，吾自乐天真。
有感（清·法良）　　七言律诗　押支韵	闻道淮南事可悲，其鱼万姓叹流离。天心未必无生意，地势居然似漏卮。孰访画区寻禹迹，须知洪水在尧时。广陵八月观涛处，惆怅难歌《七发》辞。
感秋（清·法良）	商飙吹我帏，皎皎九月明。中夜不成寐，起坐挥鸣琴。三星入户低，北斗高未沈。白露下丛薄，栖禽巢远林。美人在云端，相隔若尺寻。一弹理七弦，但伤无知音。岂欲有知音，聊以协素心。
