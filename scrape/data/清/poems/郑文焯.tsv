读高陶堂志微录书后（清·郑文焯）　　七言律诗　押先韵	梦落沧流此辍弦，一官滞调偪残年。振奇文字投珠晦，垂老功名误瓦全。宁惜清流论党局，从教才思傲顽仙。荒荒西曜湛归翼，虚傍柴桑卜墓田。
旧婉（清·郑文焯）　　七言律诗　押支韵	旧婉前华脉脉思，疏风闲雨阁兰期。湖山梦冷成诗瘦，弦管声繁易酒悲。襟上唾花空有恨，尊前梅柳为谁姿。柔肠苦被明眸割，彻骨风流鬓已丝。
壬老将去吴感赠长句（清·郑文焯）　　七言律诗　押侵韵	霜信初丹晚桂林，闭门秋思已深深。冥鸿遥带潇湘雨，樊鹤犹余江海心。云物空濛回北望，诗歌浩荡发南音。不辞更醉重阳酒，别后兰茳漫独吟。
元墓山楼重见旧题（清·郑文焯）　　七言律诗　押删韵	空寒烟月五湖湾，经岁看花数往还。片石谁堪同日语，高云终是在山间。十年西崦虚仙籍，几度东风破醉颜。欲采青芝徵旧梦，樵风长识郑家山。
灵岩（清·郑文焯）　　七言绝句　押歌韵	日暮谁闻小海歌，胥屏东望五湖波。无多故国青山在，枉费宫眉十斛螺。
夜雨有忆（清·郑文焯）　　七言绝句　押歌韵	花外疏疏暗雨过，西园明日绿阴多。故人不寄潇湘梦，一夜春魂泣女萝。
杨柳（清·郑文焯）　　七言绝句　押阳韵	秋尽江干柳未黄，官亭相送只斜阳。汉南何意先摇落，枉及东风作絮狂。
园居早春寄山中客（清·郑文焯）	林鸟春多声，池花落还见。连情美瞻听，逐物矜芳衍。盛往识来希，娱新增旧眷。佳人处帷屏，高制绝雕绚。碧云殊未期，瑶华独谁荐。欢怨隔岁年，宿心违缱绻。载枉《黄鹄》篇，感音发哀断。夕思初月盈，晨忧繁星散。良游信乖绝，念子长粲粲。鸣弹答幽素，撷馨托柔翰。及时徵昔言，山阿遂嘉践。
寄幼兰兄潮州（清·郑文焯）　　押麻韵	秋馆奄夕阴，近霜桂始华。晚秀有新妍，胜赏无世哗。附物徇时美，切情寄幽遐。渚鸿违北栖，江鱼泳南嘉。岭表迟高闻，吴趋独哀哇。苒苒年事别，苕苕旅望赊。念予同怀暌，兴言行役嗟。
秋思引（清·郑文焯）　　押冬韵	秋风啸谷惊苍松，水帘悬雨千尺淙。坏衣老僧罢晨梵，空山落叶闻霜钟。飒然万籁忽岑寂，孤鹤叫破青芙蓉。山虚水深白云远，嶕峣乱石无人踪。古来此意谁复会，新声憀亮争蝉蛩。起拂朱弦三叹息，世无稽蔡吾何从。
九日泛舟枫桥（清·郑文焯）	云鳞叠空生麴波，酒中倒卧秋山螺。蛾眉小绿破双萼，醉把茱萸劝残酌。兰风吹寒歌扇薄，水枕梦回怨萍泊。吴歈未终枫叶落，二十五声秋点索。
白雁歌（清·郑文焯）	江城霜信初闻鸿，昨日登高来北风。菰芦萧萧野水阔，潇湘天尽秋云空。兰钗小妇夜幽苦，残月楼中弦自语。盛年孤艳空闭帏，玉颜不及南飞羽。近闻湖海矰缴多，高飞冥冥愁奈何。长林乔枝不可择，笑看燕雀纷投罗。
孛鹿谣（清·郑文焯）	秋孛鹿，损万斛，东畦种禾西畦菽。禾头生耳菽生蠋，城中穰草千钱束。孛鹿谣，哀嗷嗷。昨日湖水平南壕，鹅鸭集庐鱼升桥。出无航，居无茅，荒荒饥色近在郊。四乡那不愁漂摇，邻灾况闻江有蛟。
秋霖行（清·郑文焯）	老农昨入城，为言道光季。淫雨昼成晦，野湟船入肆。倾畦连畛水没人，庐游鹅鸭田生鳞。强梁白梃走檐下，官符到乡还捉民。吴侬乐岁无余业，年灾一值如赤贫。公中岂无岁时蓄，南仓北仓雀噪囷。昨闻诏恤宽租欠，计岁行恩到乡县。谁怜下户尾毕逋，不输官符输胥掾。今年秋霖积田水，视昔潦年差尺半。天时人事不可知，今朝雨雹昨雷电。我闻此语心忉忉，隐几恍见波澜高。坐使愁心恋江海，武陵渔者傥可招。
闻雁（清·郑文焯）　　押文韵	秋水渺无极，愁尽送白云。西风何太急，北客独先闻。旅梦苍烟寺，樵歌黄叶坟。江南鲜矰缴，雨夜尚呼群。
齐天乐 登虞山兴福寺楼（清·郑文焯）	夕阳呼酒登临地，尊前故人还是。水国无花，山城自绿，望转征蓬千里。行歌倦矣。更一片秋魂，乱云扶起。醉袖飘萧，海风吹下剑花细。天涯此楼似寄，画阑零落处，都为愁倚。佛鼓荒坛，神鸦废社，今古苍茫烟水。吴丝漫理。正波上鸿飞，数峰清异。坐尽林阴，甚时重梦至。
踏莎行 重别次湘和白石道人江上感梦之作（清·郑文焯）	官阁烟寒，客帆风软。吟边属景愁边见。归心争共蜀云飞，梦痕总被吴波染。残酒单衣，残灯泪线，乱山挂雨尊前远。江南水阔别离多，断魂分付孤舟管。
湘月 山塘秋集分题得坏塔（清·郑文焯）	夜铃语断，更斜阳瘦影，谁问今古。独立苍茫，镇占老，一角青山无主。衰草丛生，枯枫倒出，时见归禽度。残烽零劫，仗他半壁支拄。长见峭倚荒天，凄凉如笔，写愁边风雨。不许登临，怕倦客、题遍伤心秋句。卧影空丘，招魂破寺，剩有孤云驻。梦痕飞上，故王台榭何处。
八声甘州 西楼九日（清·郑文焯）	唤吟边、瘦月替珠灯，扶魂上西楼。叹芳时俊侣，尊前掇送，坠梦难收。又是黄华劝客，须插少年头。一夜凉风思，绿减汀洲。笛外乱峰无语，甚秋肠寸裂，还听吹秋。想湖亭多宴，歌泪迸波流。自销凝、断襟零佩，剩水云、冷社两三鸥。休重倚，画栏高处，残醉题愁。
虞美人（清·郑文焯）	断魂空画相思影，细语成悽哽。鹦哥犹唤旧坊名，几度寻春帘幕误人迎。年时繫马门前柳，树更如腰瘦。月胧悬泪夜盈盈，长见小楼圆梦到天明。
