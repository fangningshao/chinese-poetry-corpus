泛舟尚湖（清·王掞）　　五言律诗　押庚韵	晴湖似镜平，泼眼绿波明。鱼队行堪数，凫雏近不惊。棹移菱叶乱，风静布帆轻。更喜山光好，周遭最有情。
虹友兄斋同汉槎夜话（清·王掞）　　七言律诗　押庚韵	海内争传季子名，相逢执手喜还惊。廿年塞外空归梦，一夕灯前似隔生。铁岭风沙销战骨，金河笳鼓驻雄兵。知君具有凌云笔，得藉陈汤返汉京。
望岱（清·王掞）　　七言律诗　押齐韵	山色周遭信马蹄，岱宗高峙绝攀跻。巃嵷未许儿孙并，崱屴浑疑星汉齐。风定天门悬日月，雨收石角挂虹霓。他年定拟穷游屐，秦观峰头倚醉题。
阅万历、泰昌、天启实录偶成（清·王掞）　　七言绝句　押支韵	红丸应是误庸医，梃击风癫事可疑。独有移宫宜早决，杨涟当日系安危。
