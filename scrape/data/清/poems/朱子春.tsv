萧寺晨钟（清·朱子春）　　七言律诗　押文韵	上界钟声响遏云。西风吹梦醒尘氛。禅林初日盘空出，莲塔馀音趁晓闻。常共佛怀殷利济，早窥民隐惕忧勤。山城绝少繁丝竹，坐听蒲牢息众纷。
铁棋仙迹（清·朱子春）　　七言律诗	洞府何年橘叟来。就中亭阁好安排。迎门道士閒如寄，弹局神仙去不回。烟火万家环县郭，河流终古抱山隈。苍茫陵谷增人感，石壁题诗扫绿苔。
铁棋亭（清·朱子春）	宰官终日劳，而我耽于逸。偶得簿书閒，未忘山水癖。城北豆积山，旧有果仙迹。洞府凿何年，清虚倚绝壁。棋局昔安排，摹挲看一一。有亭翼其上，就中可容席。平收山色青，俯瞰河流碧。道旁车马喧，城中市廛密。熙熙与攘攘，成败曷有极。异哉张元通，沧桑几阅历。眼前皆苍生，利济岂无术。徵辟却不受，澄怀殊静谧。笑问洞中仙，云何此安宅。入山不见深，入林不见僻。有唐天宝时，此为故道驿。车驾自东来，公卿多扈跸。毕竟忧世心，神仙已早释。贱子苦束缚，一官寄斯邑。牒诉理未遑，琴书敢自适。今年麦有秋，抚绥易筹画。登山且纵饮，赋诗兼对奕。宾寮颓然醉，醉归日已夕。公去棋自留，我来亭始辟。传后未可知，幽怀共今昔。
