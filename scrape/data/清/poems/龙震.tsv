黄山道中（清·龙震）　　五言律诗　押青韵	乱石叠危路，层岚列翠屏。云林照水白，麦陇夹山青。鸡犬无声息，人烟在杳冥。溪花好颜色，随处自飘零。
过青县柳林（清·龙震）　　五言律诗　押侵韵	南舫过青县，依依系柳林。树虽到处有，凉是此间深。秋气散平野，蝉声满绿阴。一枝攀在手，如折故人心。
盘古墓（清·龙震）　　押纸韵	谁见盘古生，谁见盘古死。如何盘古墓，却在盘古里。吾闻盘古氏，万世祖之始。后之万万世，皆其孙与子。贵贱久已分，死生各不已。念祖实无人，绕墓空河水。
饮青邑柳林（清·龙震）	海门开船几百里，好奇亦无奇可寻。荒涯乱草败人意，但见有树即关心。一株两株少浓阴，青邑之柳始成林。正好磅礴开我襟，泊船遂入林之深。呼来舟子十余人，列席泥饮杯同斟。舟子醉歌我醉吟，两相暗笑非知音。百壶已空不得足，群群归鸟声相渎。夕阳入水月上天，凉风夜送蒲帆绿。
