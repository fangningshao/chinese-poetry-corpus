岁晚漫作（清·何林）　　七言律诗　押支韵	索居五度雪来时，一片羁愁祇独知。岁暮却同人易老，花飞常与客俱迟。长安曙景疑先到，十载风光晦欲追。零落栖迟空被酒，缓歌长短不胜悲。
感旧（清·何林）	襄阳大堤水，出自汉中来。上经麋子国，下达沔阳隈。合流为江汉，晴川在其涯。大堤女儿全胜花，中间合沓万人家。我年少壮曾来此，丧乱经过空叹嗟。复闻江汉纪南荒，昭丘弓剑徒埋藏。楚王宫内纤腰女，景屈公家多国良。只今弥望东流水，莫为江鱼厌武昌。
