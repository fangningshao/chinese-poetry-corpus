温泉（清·张岳崧）　　五言律诗　押鱼韵	秦冢今何在，唐宫迹已虚。玉池羞粉黛，金碗出邱墟。故事空千载，清泉尚一渠。振衣聊眺望，山色又征车。
涿州早发（清·张岳崧）　　七言律诗　押阳韵	月华露叶望微茫，马色鸡鸣破晓凉。天上觚棱如梦远，故园风景与愁长。招邀却喜逢贤主，城市犹能说古皇。南去关河多胜概，惭无佳咏壮归装。
早游宝月台望七星岩（清·张岳崧）　　押有韵	侵晨发城隈，篮舆陟曾阜。朝曦散乌雀，澹霞薄林薮。依冈一再成，俯池六九亩。密林映石发，澌流涩溪口。延台循旧术，瞩壁削新剖。阡旭荡平旷，岩云郁昏黝。青碧嵌巉岩，梵宇杂户牖。于外宫厜㕒，叠复骈指拇。造物工雕锼，登临得幽眑。归途发遐心，愿从烟霞叟。
汉延熹华山碑拓本次朱竹君先生韵为梁茝林中丞题（清·张岳崧）　　押歌韵	华碣巍巍并岳峙，赤文绿字难可磨。坤维一震石夜走，楮本犹得供摩挲。四明完帧幸披览，椒华吟舫频相过。长垣一纸入王邸，如鼎峙足传无讹。书者蔡郭颇聚讼，徐记洪释互切劘。集灵望仙此所纪，监掾市石何殊科。遗文祀志考礿祭，古物石鼓尊臼窠。当时建武礼从省，侯维安图铭可哦。二千石主是秩望，坛场共肃陈舞歌。歆芳禳札民所悦，吉祥揫敛仍骈罗。丰碑特纪延熹岁，京兆钦若爰磨蹉。此碑焜赫照岩麓，樵牧或被灵之诃。宜峙万古通沆瀣，金天神宅居同那。夫何陵谷秘奇迹，变迁岁月如流波。仅传毡蜡自赵宋，奚翅古乐聆云和。曾闻郭髯逮山史，佐史装制文无颇。笥河主人号精博，什袭宝笈森嵯峨。羽人古异出仙骨，毛女婉嫕回霜娥。莲华十丈开玉井，影落纸墨香痕多。中丞嗜古富搜讨，对此据案欣研摩。千金市骏有奇癖，传观众口咸呵呵。古色斑驳压万碣，墨痕光泽烦千螺。名花供养俪彝鼎，秘文璀璨同斗蝌。有明迄今盛款识，国初诸老观婆娑。宝兰堂增希世宝，恍忆登华披烟萝。观碑何须匹马驻，移石奚用千牛驮。点画上追峄山石，波磔卑视虞家戈。此本示我得古法，如导星宿探黄河。公携此册历桂筦，精气远耀光自他。愿公巨笔摹百本，南云寄我情如何。
