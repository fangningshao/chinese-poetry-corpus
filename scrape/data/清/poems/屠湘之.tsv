游青道观（清·屠湘之）	镇日困丹铅，乘暇骋幽兴。春风荡芳陌，送我入名胜。长松荫蔽亏，遥见红樯映。霞宫赫宏敞，绛阙穆深靓。高台树杰构，宛转缘危磴。层梯怯步虚，绝顶恣目骋。平原何清旷，百里一览竟。西望接郡城，溪流明可证。去岁事方殷，戎马由此径。下界喧钲鼙，上方韵钟磬。岂繄呵护功，或亦幸而剩。惊魂甫帖息，报赛复纷竞。彼氓固何知，尔牧盖深儆。谅非出世仙，将毋前车镜。
蔡砚香来省再叠梅都官韵补和（清·屠湘之）　　押歌韵	椽笛偶长吟，乃值中郎过。簉弄发雅奏，始惭俗韵多。南讹忽朔易，申命羲改和。饕风骤作虐，泽腹冰凸涡。遂令在鱼藻，不得居有那。凿空上封章，愤欲接剑诃。咄哉蜮含沙，幸矣凤集阿。傥不逢诸葛，将如间阔何。
