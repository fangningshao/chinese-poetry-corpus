七夕（清·黄寿衮）　　七言律诗　押微韵	山居旅宦惊重七，薄雨新晴月上微。人病秋来偏冷早，天低河隐欲星稀。亲朋骨肉官为寄，牛女恩情梦也非。百岁良宵浑似此，挑镫洗足坐忘机。
遣兴（清·黄寿衮）　　七言律诗　押真韵	老屋三间水作邻，豆花香里寄閒身。枝巅鸟立全忘险，萍底鱼游乐避人。随意观书僮贯检，无心得句客言神。有时小步庄溪外，十里塘苗雨后新。
秋夜遇雨无月有怀林赞虞侍郎率占留别（清·黄寿衮）	忧时病逆旅，况乃秋雨中。寒镫对孤帐，蓦然思令公。神采特高发，黄鹤翔云空。俯视尽尘壒，啾啾争草虫。嫉俗与爱国，枘凿难两容。救民出水火，老臣有愚忠。今宵虽无月，圆明会相逢。秋雨阻行客，明朝趁晴风。此去频北望，马首愿早东。
