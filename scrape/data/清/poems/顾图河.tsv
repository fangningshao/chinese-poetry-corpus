天平山（清·顾图河）　　五言律诗　押庚韵	山游穷日返，绝胜数天平。伟石皆人立，欹崖忽鸟惊。僧龛云共住，樵路鹿兼行。耳畔犹虚响，淙淙落涧声。
摄生（清·顾图河）　　押质韵	保国释外惧，摄生留小疾。朽索驭羸马，徐行百无失。中疏固其卫，获少靳其出。割欲如守疆，谨身如缚律。不读黄老书，渊冰宜战栗①。
任运（清·顾图河）　　押庚韵	善走须得途，邪径不可行。善博须得卢，不关人力成。达人期任运，世路夸趋营。百虑输一忘，百巧输一诚。不见信夭翁，亦得全其生①。
息交（清·顾图河）　　押屑韵	君子如春风，可爱不可竭。小人如酒颜，但得暂时热。急弦莫浪弹，一弹弦一绝。市交莫浪交，中路难固结。惟当同心人，可与论金铁①。
诸葛铜鼓（清·顾图河）	武侯未筑祁山垒，先出偏师渡泸水。人言孟获不足擒，股掌玩之徒戏耳。岂知北伐用南夷，正欲中原扫仇耻。僰人笮马供鞭驱，罗鬼乌蛮皆效死。至今铜鼓散山谷，峒户流传尚夸侈。精铜其质革其音，想见援枹兵四起。鸟蛇龙虎倏离合，戎机万变人难拟。曾传八阵有遗碛，更说旗台馀故址。此鼓千年尚宛存，血战消磨土花紫。君不闻定军山阴雨中，山鸣雷动声隆隆。埋鼓镇蛮功未毕，反旗走敌恨无穷①。
断砚歌为姜西溟先辈赋，砚为家梁汾舍人击碎（清·顾图河）	姜侯砚小才如掌，玉腻金清世无两。隃糜发采宣毫爽，酒半传观各夸赏。舍人怒起夺之急，嫚骂何堪一钱直。奋捶顿似玻璃拆，满座失声留不得。物之成毁有由然，舍人辩口方便便。君不见姜侯醉作草圣狂而颠，怒倪跁跒龙蜿蜒。又不见姜侯著书卷几千，抵突彪固追谈迁。脱手便有风雷缠，庙堂颇复急此贤。诸公百僚压其巅，禄米不救饥窘煎。焉用此石空钻研，羁穷白首默自怜。呜呼胡琴摔破不复弦，唾壶口缺那更全。姜侯乃煎麟角凤觜之胶重缀联，玉蜍吐水调松烟。摩挲自谓石可田，石乡可游吾老焉①。
