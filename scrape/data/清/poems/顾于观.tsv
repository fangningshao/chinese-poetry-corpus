京口晓望（清·顾于观）　　五言律诗　押微韵	万户沈苍霭，鸣鸡出翠微。江声自流转，秋色静依稀。海日千峰出，吴船一棹飞。东南形胜地，萧爽有余晖。
北极阁（清·顾于观）　　七言律诗　押微韵	钟陵积秀邈霏微，北极台高山四围。树底人家苍翠合，云间楼阁乱红飞。湖烟北望迷春草，江势西来卷夕晖。下去玉阶承辇处，牧儿横笛打牛归。
婺州试院后有宋皇子魏王节度使碑院故节度使第（清·顾于观）　　七言律诗　押支韵	立傍残阳看古碑，双松殿角隐蛟螭。河山一去成千古，笙鹤重来是几时。复道云深迷客屐，丛篁春尽老孙枝。浮图空外闻铃语，琐院庭闲月上迟。
长桥（清·顾于观）　　五言绝句	长桥跨通川，明星动川底。风吹桥上人，云随衣带起。
