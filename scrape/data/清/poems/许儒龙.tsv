到岸（清·许儒龙）　　五言律诗　押庚韵	到岸停征棹，渔村正晚晴。一舟横野色，百听废滩声。暝觉空江易，愁缘独客生。腊残游道路，飘泊耻身轻。
登城野望（清·许儒龙）　　五言律诗　押微韵	独立山城上，阑干对落晖。霞边双鸟没，草际一僧归。古堞缘苍蔼，芳茨入翠微。南风吹四月，处处楝花飞。
白銮江抱疴夜坐（清·许儒龙）　　七言律诗　押庚韵	柳外芦边一水清，篷窗乍启接高城。风吹静夜鱼龙气，浪打荒洲雁鹜声。客里光阴容寂寞，病中情绪未分明。柁楼镫影入危坐，霜气侵衣梦不成。
