上滩（清·张尚瑗）　　押翰韵	顺流船似箭，逆流船似绊。衢睦地势殊，牵挽程难算。江底清无泥，齿齿白石粲。船石相磨治，荦确冰初泮。深者四五尺，浅或未及半。牵船蹋冰行，挽衣不掩骭。胶浅难施，肩舁杂呼唤。已前而复却，欲迎或还捍。一滩抵数里，一里或数滩。滩滩行相续，侵晓到日旰。惶恐黯黕名，熟闻心已惮。岂识瀫纹江，惊湍尔许悍。长歌行路难，击楫发三叹。
九鲤湖（清·张尚瑗）　　押遇韵	艰哉观澜亭，所历皆悬度。过此鸟道绝，从游慄相顾。途危景益佳，兴发情无怖。身非邺侯骨，暂作壁间步。强半蛇螾曳，有时猱玃骛。磴断体欲缒，根蟠足稍驻。琮琤丝竹涧，烂漫琪玕树。擘水石双门，挂岭玉三柱。却望珠帘垂，银潢屑烟雾。直下去无几，邅回劳予溯。湍驶何潺潺，褰裳不可渡。长啸向白云，茫茫苍霭互。
谒韩文公祠（清·张尚瑗）	总角诵公文，不啻编三绝。半世味公道，无能剑一吷。维公不朽姿，薄云贯虹蜺。谤伤与夸眩，两者均蠓蠛。氛氲一瓣香，万古应同爇。举举何未生，敢云景行切。潮阳谪宦区，偶然鸿爪雪。借此涤炎陬，海滨斗杓揭。湖流漾清派，峰势环飞岊。江山衔明德，临眺心神澈。白云飘檐楹，恍忆灵旗掣。史公识尊圣，世家表弟子。后虽未敢例，义在可窃比。济济伊洛徒，游扬复罗李。韩门数入室，若籍湜服喜。唐宋两朝史，附传共编记。匹夫百世师，坡言得之矣。配禹尚非夸，传轲又何訾。荒荒海水南，明珠孕天水。过化遂成材，庙食芳蘋芷。虬枝侍郎木，桧楷同薿薿。
观音岩（清·张尚瑗）　　押轸韵	巨灵施昆刀，劈破青玉笋。千里插江面，削平如概准。群冈互起伏，离立车连轸。独此琨瑶屏，截肪无粟疹。顶矗日黯黯，趾沉波泯泯。一线裂石罅，虚中驾阑楯。香华鬘陀像，澒洞栖谷牝。凄风飒然来，猱玃度必霣。安得立三分，言从伯昏暋。
弹子矶（清·张尚瑗）	竞秀英州山，临江多俯瞰。观音与弹矶，巉绝奇尤占。划然千仞壁，削出长天堑。鸿蒙开辟时，鬼斧安拖錾。虬柯缕络之，蒙茸纷碧绀。乳窦小于拳，累然不容甔。相传广明贼，弹落金丸陷。雄非天山矢，险异蜀门剑。但见滩流驶，湍急不可缆。怀古夫如何，寒风江湛湛。
仙霞关（清·张尚瑗）　　押东韵	七闽路与中原通，怪事咄咄惊天公。冈连岭复云树匼，飞鸟不度猿猱穷。微茫一线走绝壁，谁凿溟涬开鸿蒙？二十八盘尤斗绝，路难直似摩苍穹。王公守国天设险，崤函轘辕自古崇。兹岂小巫怯百二，偏隅冷落箐篁中。正恐五丁力不到，无诸倔强凭豅谼。尔来文物盛唐宋，舟车衢信当要冲。蛇形蟠曲甃磴道，史浩于此开榛丛。宋明王孙两遗种，哀哀望帝啼鹃红。日者井蛙跳涔水，高拥黄屋弯朱弓。阴平夜追渠帅缚，昆仑电扫巢穴空。虽云负固不可恃，车箱箭筈名益隆。热行五步一回首，仆夫告瘁心神忡。残旗折戟渺何许，故垒瓦砾馀蒿蓬。淙淙飞泉下幽壑，輣冲百道鸣丰霳。回溪互证前路失，恍惚七圣迷崆峒。南风不竞自天道，嗟哉竖子时无雄！欲呼真宰铲叠嶂，永俾灌莽无伏戎。左鼓右旗列几案，拖舟舁轿从西东。怀古登危重兴叹，溟茫襟袖侵霿雺。
