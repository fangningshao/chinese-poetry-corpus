盆中小松（清·陈书）　　五言律诗　押支韵	数尺来何所，风霜郁断枝。虽非老丘壑，且喜傍书帷。偃蹇逃斤斧，青葱耐岁时。天公如有意，留雪伴寒姿。
题人画水仙（清·陈书）　　七言律诗　押歌韵	伊人不见渺湘波，一夕寒窗梦涧阿。琴语漫随流水去，仙情只觉在山多。招来春讯生冰雪，抱得冬心谢绮罗。独坐南楼研画学，赵家笔法较如何。
题自画秋葵赠邹太夫人（清·陈书）　　五言绝句　押侵韵	叶出裁青玉，花舒染淡金。不存脂粉态，自有向阳心。
团扇咏（清·陈书）	团扇复团扇，皎兮若满月。明月有盈亏，赤日岂长烈。鹑火倏西流，金风减炎热。弃置莫怨嗟，暂作经年别。
