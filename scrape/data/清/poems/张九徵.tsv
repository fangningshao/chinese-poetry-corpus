安南即事（清·张九徵）　　五言律诗　押齐韵	铁骑昆明道，戈船粤水西。诸君催转战，天意罢征鼙。象饮蛮江靖，鸢飞浪泊低。须知尺一诏，不异下金鸡。
鹤林寺（清·张九徵）　　七言律诗　押尤韵	昨岁逢僧话竹楼，重来惊见雪盈头。杜鹃花老人天梦，黄鹤山空禾黍秋。壁破字随风雨去，珠还像借鬼神留。夕阳莫漫催归骑，凉月松风好夜游。
己亥钱驭少移居丹阳（清·张九徵）　　七言律诗　押尤韵	翛然一榻此青丘，卧起三年只小楼。山色愁看霜叶晓，箫声空度凤城秋。武陵避世何知汉，荆土依人不为刘。最喜一星占处士，丹阳郭是古南州。
