集明州司马靳公大柏亭（清·吴菘）	平生知己真不易，安丘谓新安郡丞曹公。北去公西适。雪照秦山雁带书，梦魂夜夜高平驿。忽来赤堇驻旄旌，四月蒲帆惬良觌。老柏霜皮溜雨寒，馔玉调金晋琼液。日斜引我展琅函，纸是澄心书铁画。宋镌书。烟雨娥江大米图，米老《娥江烟雨图》。松雪萧疏写拳石。赵吴兴《枯木竹石》。宣和图史绍圣书，开卷古香纷藉藉。大雅不作吾道卑，公坐楼头俯百尺。秦青忽奏陇西歌，一声吹裂梅花笛。人生聚散都晨星，秦越循环总行役。何年玳瑁更开筵，渭城甬水新都客。镫前强尽手中杯，夜半寒江山月白①。
宝山行（清·吴菘）	冬青郁郁空山里，种树何年星在尾。余哀散作冬青引，弓剑桥山飞不起。月黑林昏鬼搏人，捧香天骑寒食死。玉鱼金碗出人间，兰亭玉匣亦如此。独怜竺国经可哀，六帝园陵一日毁。呜呼国家养士百年中，剩得遗民号苍穹。杜鹃声碎岩花落，片云飞出越江东。银牌竹夹归何许，白石编同晞发翁。欲令杀青遍宇宙，长与兹山高嵷巃①。
送栗亭汪君归新安（清·吴菘）	禹穴空濛濛，溟渤恣遐瞩。携手蒲帆前，潇洒阅朓朒。天风吹紫涛，扶桑朝一沐。人生辕下驹，局蹐二毛秃。此行既超越，所遇尽敦笃。故人气谊真，此道托空谷。石溜蕉花红，渚白菖蒲绿。客中看客归，胡以慰幽独。养亲三亩园，定省疏半菽。寄君双羽翰，中心若转毂。淼淼江云驰，片片归茅屋。
