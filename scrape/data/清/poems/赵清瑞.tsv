秋梦四首（清·赵清瑞）　　七言律诗　押支韵	辉辉银烛夜何其，叶落荒阶选梦迟。一片迷离蝴蝶影，满腔情绪海棠丝。露华深怯侵萝袜，月魄将圆照雪肌。细雨残荷写幽怨，不堪团扇入新诗。
题石涛山水册（清·赵清瑞）　　七言律诗　押侵韵	一片荒寒见真意，巨然僧后有遗音。秋镌秃管山成骨，鬼避枯禅月印心。天分如公高石谷，人间何世怆云林。袈娑磅礴神酣候，澹墨萧疏缀苦吟。
落花七首（清·赵清瑞）　　七言律诗　押先韵	群芳齐泣奈何天，零落苍苔欲化烟。吹到罡风过百五，流将弱水隔三千。茫茫茵溷知谁择，寂寂琴尊未了缘。拾得琼葩肠欲断，馀香犹在枕函边。
閒情四咏 别（清·赵清瑞）　　七言律诗　押歌韵	隔夕尊前子夜歌，双珠玳瑁剔灯蛾。莺啼绮梦偏愁短，花落空庭正怨多。忍使鹣盟随逝水，漫将鲤信阻微波。情丝百丈空牢缚，回首离亭唤奈何。
论诗绝句三十首（清·赵清瑞）　　五言绝句　押屋韵	玄珠遁太虚，云龙起相逐。钩入珊网时，怡然媚幽独。
七夕谣（清·赵清瑞）　　押阳韵	嫁女与征夫，不如弃路旁。后人诵此语，恻恻心暗伤。团圆儿女情，根本在农桑。饭熟午鸡啼，饟黍食箪凉。削梧助膏沐，鬓贴菜花黄。一日十二时，形影俪容光。人间无离别，天上有河梁。托业耕织同，两宿若参商。缩地乏壶公，鍊石窘娲皇。河鼓盼锦缄，天孙泣空房。神仙既修到，转类孤凤凰。彩云七夕多，瓜果陈甘芳。谁知五铢衣，不及荆布妆。谁知七宝车，输与馌饷忙。乃悟安乐窝，不在白云乡。悲哉长生殿，密誓无相忘。长离谶已成，艳曲破霓裳。李花日零替，杨花何茫茫。马嵬与鹊桥，此恨共天长。
送谢大冶盦之闽（清·赵清瑞）　　押豪韵	过江名士溯典午，风流潇洒多人豪。千祀灵源富钟毓，品地直与龙门高。英英冶公掞才藻，词坛高踞追风骚。春草芊绵茁斑管，馀霞绮丽挥灵毫。拱载联吟得神契，单词角胜倾其曹。百尺元龙有豪气，与君艺苑俱翔翱。海天明月梦相忆，欲招枚马襄苏皋。万里乘风恢壮志，划然长啸淩洪涛。诗骨嶙峋健秋隼，沧波汹涌驱神鳌。一粟乾坤恣玄览，町畦未脱如圈牢。遐陬灵气供嘘吸，钝根不悟徒餔糟。武夷仙人翩然下，幔亭一曲弹云璈。海若天吴纷左右，扶桑在指心忉忉。屐齿更逾灵连远，吟情适与宣城遭。秋兰垂露作纫佩，井菊薄饮当醇醪。屋梁月落照颜色，未寄相思心郁陶。芙蓉江上卬须者，长笛声中首自搔。
示嘉儿（清·赵清瑞）	造物生美材，暴弃良可惜。无负培植心，亟宜求自立。自立果云何？在不囿于习。目下风俗颓，相耀衣与食。庸懦恣欺陵，高明惟妒嫉。知识虽早开，揠苗徒自贼。父兄期栋梁，往往成顽铁。汝年已十六，庭训闻谆切。成材与不成，均在此时刻。余心望汝殷，汝心宜惕惕。修词讲鍊气，学书精运笔。作画贵取神，吟诗贵存液。一艺可名家，其功在不息。人若有恒心，早晚终毕业。笑汝不足嗔，誉汝未为得。遇物总欣欣，求道常急急。青莲茁污泥，灵芝生湿热。不囿流俗中，扶摇上千尺。
