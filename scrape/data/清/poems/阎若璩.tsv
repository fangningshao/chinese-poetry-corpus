镜月归余以先朝典故数事送难于令兄映碧先生先生以为闻所未闻有侨札之誉感赋一律敬寄（清·阎若璩）　　五言律诗　押阳韵	垂白李昭阳，经秋忽报章。焚余周石鼓，劫后汉灵光。道大宁从阙，知深转觉伤。何年荀氏子，御罢更登堂。
待紫函（清·阎若璩）　　五言律诗　押庚韵	是夕雁初至，高斋秋气清。筚门掩半启，萝径扫还成。就案齐缃卷，临池涤玉觥。已储下酒物，因见老人诚。
寄赠高澹人舍人（清·阎若璩）　　七言律诗　押寒韵	朝饮新丰酒未残，惊开捷径五云端。侍臣自信无媒易，圣主应教有梦难。手校银钩呈玉几，家沾仙馔出金盘。人间止得赓歌迹，一德由来契若兰①。
送周道士之清江（清·阎若璩）	汉皇雄略河效灵，《瓠子歌》罢梁楚宁。咄哉黄金独不成，算缗四出天下惊。乃知二者难合并，何况区区之编氓。我曾持锸随堤平，沙黄莫辨银铸城。人言河塞田可耕，田耕焉用金满籯。我笑此若苍蝇声，世间孰有黄金精。朝结壮士任纵横，夜吟华屋罗群英。即如仰眠目上瞠，著书欲求后世名，亦须饱饭肠充盈。孟郊吃饱僻思生，韩愈牵率笔不停。今我一日肠九萦，妇则已矣忧孺婴。道士大笑以指令，君书成于我药铛，点化丹澒光荧荧。月有寄兮岁有呈，举室欢哗真梦醒。且向清江为经营，脂车秣马导之行。恍惚如有飙轮迎，天风吹雪花冥冥。
