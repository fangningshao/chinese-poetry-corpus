广阳道中（清·嵇璜）　　五言律诗　押微韵	尽日青山里，渔樵侣亦稀。云光随去马，树色上征衣。远水含秋落，平畦带雨肥。乡园经岁别，到此欲忘归。
村溪放艇（清·嵇璜）　　七言绝句　押先韵	丹枫醉缬暮霞天，林外溪声答涧泉。此际何人领秋意，偶飞一叶到渔船。
赠沈归愚尚书（清·嵇璜）	灵岩山中沈夫子，诗坛耆硕谁与比。七十成名历省台，归泛五湖逐烟水。昨春迎驾淮海滨，天子赐诗称故人。浩歌为和香雪海，《山居》十首长留春。重来争羡归愚叟，一卷新诗陈拜手。天毫洒落为题辞，李杜高王未曾有。今年八十宜杖朝，璇题捧出松鹤标。尚方珍赍岂殚述，荣光丘屋腾云霄。都人倾勋僚友贺，且喜颜发如童髫。柳堤浅浅莺花迹，冰泮长河挂帆席。宸翰殷勤惜解携，十载为期伫仙掖。
题画（清·嵇璜）　　押先韵	人间何处无仙源，尘中回首空云烟。武陵胜游那可复，流水已逝花徒然。龙眠才子独超俗，矫如白鹤清如泉。潘江陆海竟倾泻，偶尔逸兴追斜川。出世有心非避世，置身早在家山前。鸭头小艇落君手，桃花锦浪波翻天。飞红如雨点襟袖，风流直与春争妍。清溪百曲见平陆，可有秦人旧种田。莫笑南阳刘子骥，重来已是三千年。向闻安期洒醉墨，烂霞十里烘婵娟。移船不羡天上坐，酌酒竟就花间眠。人生到此自可乐，何必采药求神仙。问津我亦抱夙志，誓将短棹来延缘。但恐君才方负济川望，安能扁舟共泛再续《桃源》篇。
