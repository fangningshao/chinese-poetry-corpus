听琴（清·赵三麒）　　五言律诗　押侵韵	凉风宜晚集，灯火夜堂沉。吴客鼓《兰操》，临风写意深。露桐应下叶，秋鹤欲投岑。此调久沦寂，闻之开素襟。
衡山（清·赵三麒）　　七言律诗　押先韵	嵯峨南尽楚江天，七十余峰路几千。铜柱挂云堆汉表，祝融看日起山巅。金书玉简从谁得，石鼓朱陵不似前。极目衡阳千万水，每闻鸿雁一凄然。
夜坐有作（清·赵三麒）　　五言排律　押遇韵	明灯倦修夜，清言谁与晤。虚牖响悲风，寒月出高树。凄凄四野鸿，矫矫云中鹜。岁月漫迁徂，此生却虚度。归养计未成，徙倚伤迟暮。
