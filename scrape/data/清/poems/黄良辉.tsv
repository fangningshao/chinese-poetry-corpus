过黄坭坪（清·黄良辉）　　五言律诗　押灰韵	险绝黄泥坂，萦纡仄径开。凝寒冰耸骨，突怒石离胎。松老疑龙立，篁深讶虎来。劳生畏形役，惭愧勒铭才。
秋日感怀杂咏（清·黄良辉）　　五言律诗　押侵韵	不与世俱去，千秋惟此心。名王动星象，烈士感苍禽。蜀魄悲何益，湘流怨至今。君看北郭外，寒日下枫林。
偕张方伯樵野琴台秋禊 其四（清·黄良辉）　　五言排律　押遇韵	往运萃阳九，汉南横氛雾。于兹轨清夷，庶康同王路。逖扬灞涘风，迩撷洛滨步。泠然排元筌，振衣豁尘务。偶欣金序皎，弥惬石交晤。天末认逵鸿，烟际辨汀鹭。层台阅废兴，流水鉴今故。大雅此焉陟，百代绵余慕。岂异棠阴憩，躬仁化行露。咨予樗散姿，于野相牵附。敢负凰桐奇，谬希夔尹顾。庶奏渌水谣，因风答咸濩。
偕张方伯樵野琴台秋禊（清·黄良辉）　　押质韵	银潢界西隅，逸踪袭二七。穆若眄昌辰，祓絜将阶吉。翠漪绰奇态，雕云绚天质。哲牧喟萧序，簿领劳丹乙。迢递琴台期，夙翰召灵匹。造櫩琼裾翔，中座组佩溢。雪藕羞轻丝，冰菱荐文实。桂醑既射越，兰蒸复沤苾。凉苔雨逾滋，寒花晚更密。拘解疏属年，趣协沧洲日。游盘惜晷遽，欢浃忘景毕。何事拊牙徽，水木自明瑟。
