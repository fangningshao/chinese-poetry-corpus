五夜余澹心涂次尾及同乡诸兄招饮河房时大雨如注经宵不歇醉归走笔记之（清·李元鼎）　　五言律诗　押蒸韵	插艾怜时序，衔杯共友朋。可堪今夜雨，偏妒一年镫。舫静歌声邈，波喧岸影增。天涯萍聚处，痛饮记吾曾。
有客（清·李元鼎）　　五言律诗　押先韵	有客谈遗事，殷勤问往年。情飞沧海外，泪落夜镫前。荒塞闻鹦鹉，空山泣杜鹃。一尊聊取醉，身世总茫然。
和王铁山少司空（清·李元鼎）　　七言律诗　押先韵	长堤漠漠散荒烟，满路寒鸦噪野田。世事波涛舟楫外，中原涕泪酒杯前。关河梦断残归鹤，霄汉星回冷丽娟。何处笳音催晚角，牙旗猎猎水云边。
灌瓦研诗（清·李元鼎）　　七言律诗　押青韵	梅花研久伴镫青，金质黄流范古硎。汉代何人寻灌垒，雩阳有志纪洪铭。方之铜雀歌钟远，润以玉蜍战血荧。珍重传家供翰墨，毋烦端歙斫山灵。
同邑有友人过访寓舍授以二诗依韵答之（清·李元鼎）　　七言律诗　押支韵	栖托湖漘鸟梦迟，且因文酒共支颐。蟫慵墨沈餐鸡蹠，蛛隐荷衫傲鹿皮。戎马歌残孤剑在，风霜字挟一筇随。山中甲子余空老，惭说柴桑纪义熙。
