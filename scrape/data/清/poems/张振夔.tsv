题章少谷田园乐趣图（清·张振夔）	但言田园乐，老农积谷趣亦恶。不念田园乐，倦客思家兴奚托。好风吹苗微雨来，几日观耘又观获。欣然一饱更何求，空向红尘插竹脚。行脚无停时，归田无积赀。忆昔读书未云错，祇今负耒嗟太迟。我家老农圃，颇能辨稷黍。十日不雨三日风，相逢只说耕耘苦。苦亦多，乐亦多，斜阳老瓦醉婆娑。左餐右粥一身健，儿壮孙生两鬓皤。门前植杖看行人，落日茫茫待渡河。掀髯一笑闭门卧，田园之乐乐如何。此景百年长在眼，此身千里那容返。薄田化作马足尘，赢得微官饱间散。鸺鹠啸树夜沈沈，蝴蝶上阶飞款款。披图使我发长吟。拟向先生借画本。
