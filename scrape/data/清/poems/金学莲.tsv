清河晓发（清·金学莲）　　七言律诗　押麻韵	城墙侵晓噪乌鸦，芦荻连天屋外斜。水落黄河全改岸，风晴白野半飞沙。车声绕路二三辆，酒店垂旗四五家。咫尺浊流犹待渡，褰裳依约上星查。
友人招泛秦淮以病未赴作此柬之（清·金学莲）　　七言律诗　押萧韵	酒气香痕总寂寥，珠帘踠地咏娇娆。秦淮水冷无三伏，杨柳烟深有六朝。几日清歌方宛宛，近来篷顶已萧萧。青溪白塔都依旧，祇欠闲情过板桥。
移居始定有成（清·金学莲）　　七言律诗　押删韵	健羽知秋亦倦迁，白云无际掩柴关。才当尽处思投笔，望转奢时想买山。俗客不来因好静，古书相对可消闲。祇应烂醉南窗酒，十月芙蓉已半殷。
毗陵驿（清·金学莲）　　七言绝句　押萧韵	客子眠迟夜寂寥，短长亭畔短长桥。行程数到毗陵驿，归梦无多第二宵。
杪春闲情（清·金学莲）	东风吹草绿满衣，山南山北春已归。落花如雪杨花飞。杨花入水不知处，无心已化浮萍去。
读李昌谷诗（清·金学莲）　　押纸韵	诗人故伤心，伤心乃如此。矧闻天上乐，那不少年死。一官但协律，商声变为徵。岂其赏音人，不及秋坟鬼。
读李义山诗（清·金学莲）	当途不知才，辄复诋其行。丛台多妙喻，风雅未为病。温段虽同工，弱靡难一振。后来西昆体，乃以清丽胜。
