嘉禾寄怀巢端明先生山居（清·万斯备）　　五言律诗　押真韵	戎马偏南国，荆扉独隐沦。琴书娱白发，板荡失青春。世事袁闳老，生涯阮籍贫。向来高蹈志，寂绝更谁邻。
溪上（清·万斯备）　　五言律诗　押麻韵	夜雨青枫路，秋风白豆家。醉眠三户酒，吟谢一篱花。山客云为服，溪渔宅是沙。人生贫亦适，所惜鬓空华。
香溪送酒（清·万斯备）　　五言律诗　押灰韵	可念招提客，眉攒欲遽回。一尊连雨至，双屐破云来。游策镫前计，新诗醉后裁。海棠殊解事，早放数枝开。
