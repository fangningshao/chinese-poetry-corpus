缙云霁发由东渡历荆坑交青木合桃花诸岭午抵却金馆（清·张若采）	一径入苍烟，寒光随变灭。流云似奔马，练影不可绁。支筇逞腰脚，路竞猿猱捷。天风激飞泉，乱洒晴空雪。阳崿春英敷，幽厓阴翠结。远势上愈工，奇情浩难诘。不知心赏疲，反讶目营拙。大手孰开山，竟为我辈设。何必阆风巅，兹游已冠绝。
江中孤屿谒文信国公祠（清·张若采）	筱丛活得樵夫麦，宋室江山无半壁。数遍鼍更血泪红，飘零又挂瓯江席。一拳孤屿将沈陆，正气扶天鳌气伏。洪涛百折走厓山，中有包胥万声哭。当年丞相起义师，将倾之厦谁能支。千艘碇海挽无力，中川落日俱含悲。德祐二年炎祚否，孤臣心事可知矣。玉带空磨盾鼻烟，黄冠肯照钱塘水。空同何处攀龙翼，一痛江心颓竹石。断碑七字贯星芒，蜃雾蛟涎不敢蚀。空山依约来朱鸟，云叠春江愁满抱。宿莽如抽祖逖鞭，断矶莫认田横岛。我来肃拜瞻公像，社屋牲牢问无恙。只有松枝溜两乔，孤撑犹似冬青样。卸却蒲帆剪剪风，欲招辽鹤吊孤忠。游人漫蜡登临屐，齿发山阿草最红。
黄龙隘（清·张若采）	朝发永康城，午达黄龙隘。山程五十里，应接颇不暇。峰回学螺旋，涧峭画猿界。云日互蔽亏，榛莽发荒怪。时有风泉堕，湿翠袭衣衸。藓花滑行屐，登顿互相戒。篮舆虱其间，点破春山画。
