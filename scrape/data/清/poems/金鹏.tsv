将之临武感赋即以留别诸同人（清·金鹏）	南宫释褐廿馀年，无补丝毫忝俸钱。湘水丛兰新宦况，瀛州烟树旧诗篇。多言铭懔三缄戒，敛手棋输一著先。愧负师门期许意，花封治谱不曾传。多情旧雨聚京朝，捧檄风尘惜下僚。塞马早经忘得失，云鹏今漫说扶摇。由来不辱缘知足，未碍居卑且折腰。班史閒披朱邑传，桐乡谁复令名标。
