关外（清·任兰枝）　　五言律诗　押庚韵	路出南关外，真成万里行。野花明绣节，山鬼辟龙旌。原隰通周索，风烟接汉营。欢呼听彝目，天意为销兵。
大相岭（清·任兰枝）　　五言律诗　押删韵	肩舆历峻坂，力尽得跻攀。冰雪明孤岭，风云暗百蛮。地应雄剑阁，天已近阳关。旧说南征相，兵戈驻此间。
宿剑关（清·任兰枝）　　五言律诗　押元韵	斜日下荒原，驱车宿剑门。寒山风落石，残夜虎窥村。断续京华梦，凄清独客魂。古来设险地，兴败共谁论①？
潼关（清·任兰枝）　　七言律诗　押删韵	昔年冲雪出潼关，归路重看势险艰。岳色迥临青嶂外，黄河直下白云间。曾闻司马婴城哭，谁救中原战血殷。揽辔时当烽燧息，村烟社鼓破愁颜。
巴州（清·任兰枝）　　七言律诗　押删韵	深院严扃尽日闲，一年花事已全删。情同笼鸟难舒翼，行似枯僧正闭关。万里烟波通峡水，连朝云雾失涂山。故园遥在春江畔，那得扁舟纵往还。
古意（清·任兰枝）　　押寒韵	江上露华湿，楚山青桂寒。洞庭宿云里，瑶瑟闻哀弹。木兰湘娥棹，芙蓉羽人冠。南行饲朱鸟，折尽金琅玕。
旧井（清·任兰枝）　　押缉韵	新井开露桃，旧井土花湿。新井繘银瓶，旧井瓶不入。新井苦水甘，旧井甘水涩。君看旧时井，亦似新来汲。
复移旧寓呈蘅皋叔（清·任兰枝）　　押鱼韵	万间已作三年庇，再徒还从旧日居。回首正如身作客，入门真讶是吾庐。携来鸡犬浑知路，载后图书不满车。惭愧主人迎问讯，玉堂清兴近何如。
武侯祠（清·任兰枝）	丞相祠堂沔阳浒，桧柏森森铁干古。行人指点定军山，月黑天阴闻战鼓。三分炎祚鼎终存，万马中原气已吞。五丈原头将星落，此间终古藏忠魂。泱漭寒流向东去，霜郊豁见平芜路。南通剑阁北褒斜，想见当年运筹处。我来下马拜荒丘，三代而还第一流。绵竹战馀瞻尚死，一门忠烈壮千秋①。
