立秋（清·惠远谟）　　五言律诗　押庚韵	草木欲摇落，翛然天地清。林塘消暑气，砧杵动秋声。叶不因风堕，虫知应节鸣。晚凉庭院静，新月傍檐明。
邓尉观梅用商丘宋抚军韵（清·惠远谟）　　五言律诗　押阳韵	千树浑如雪，无花可并香。低回松下径，斜掩竹间房。蕊密春寒劲，枝空夜月光。还元高阁望，胜绝是渔洋。
龙虎山归次答周晚香楼字韵（清·惠远谟）　　七言律诗　押尤韵	千里云山一棹收，西风拂面早知秋。望回彭蠡烟初合，路入严滩境转幽。世味可能成腐鼠，海槎终拟问牵牛。松窗落月微明夜，梦绕神山十二楼。
重到山中怅然感旧次壁间韵（清·惠远谟）　　七言律诗　押庚韵	故人松竹问初盟，流水行云笑此生。解语老猿曾识面，试飞雏鹤未知名。银笺剩有牢愁句，玉笛偏多感旧声。振翮凌风吾已倦，漫劳九万说鹏程。
夜占（清·惠远谟）　　五言绝句	明月入小窗，竹影画几席。谁家人未眠，声声送长笛。
题画（清·惠远谟）　　七言绝句　押齐韵	抱瓮城南学灌畦，绿蓑黄犊草萋萋。一鞭残照柴门底，又见前村月满溪。
秋日杂感（清·惠远谟）	湛湛秋露滋，开此檐下葵。清馥随轻风，丹心耀朝辉。惜哉未能久，久已成空枝。芃芃园中草，春秋长萋萋。没我阶前兰，欺我石上芝。寒霜一朝下，亦复相披离。岂如南山松，夭矫挺奇姿。春风与秋霜，荣瘁两不知。
