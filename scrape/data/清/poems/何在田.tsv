野望（清·何在田）　　五言律诗　押元韵	屐危仍旧蜡，衣浣试新痕。小雨来何处，归云各有村。町畦聊自治，杞菊与谁论。烧尘何妨事，真知舌欲扪。
触目（清·何在田）　　五言律诗　押先韵	隐隐杉皮屋，离离芋叶田。归人如断雁，远水胜浮烟。市晚低鱼价，村荒减社钱。投壶有新格，为致酒如泉。
自昆山归抵江阴（清·何在田）　　五言律诗　押庚韵	又见归帆处，延陵旧邑城。早霞随日上，败叶拥潮行。飙激翔云吹，鸥翻飐翠旌。客怀添幕府，新觉捣衣声。
放怀（清·何在田）　　七言律诗　押庚韵	三年羁病绝冠缨，此日家山眼力明。历遍世缘粗识道，耻从诗句得知名。溪留鸂鶒能消毒，庭植冬青却爱晴。石鼎竹炉无一事，雕胡如掌露华盈。
春日江上小园即事（清·何在田）　　七言律诗　押齐韵	春泥小径湿柔荑，藓绿空园响竹鸡。斜日远山凹凸见，晚烟丛树短长齐。门庭整顿烦良仆，井臼荒凉感故妻。眼底十年无限事，江流亦改旧时堤。
送崔尚之归蜀（清·何在田）	崔君趺坐厌局促，多在楚乡少在蜀。坦然啸歌真率人，不似吴儿肠九曲。西施嫫母各天然，弄粉调朱乃粗俗。君才本非幕下士，肯教明珠弹飞肉。脱粟布被我有之，何用故人富贵为。执炙焉能知炙味，丈夫立志羞朵颐。白衣步担不足惜，客兴无使秋燕悲。箧中虽贫亦何壮，犹有五万新蒲葵。此去湖湘烟雨隔，千山万水想行迹。树因无主号相思，鸟不多情亦头白。心中万事常棘口，握手匆匆忆不得。但属他时幸相见，不改今朝旧颜色。
盘古庙（清·何在田）	冥濛初辟无人伦，闻有盘古明君臣。又云人生必有祖，约略尊之号盘古。年荒事渺资游谈，盘古有墓青城南。吾闻古无封树制，此地高坟蹲赑屃。况当文字未生时，谁图形貌留荒祠。遗俗常拜墓常扫，岁荐肴烝杂香芼。先民亦复能火食，里巫独识神嗜好。君不见儒生读书颂陶唐，读史称三皇。岂如里巫学更博，能为盘古创祠乐。
神堤（清·何在田）	呜呼，河伯不仁。令受民于天子，戕吾民，令宁当以身。民为鱼兮，令不忍独生。长鲸利齿饥蛟舞，欲诉冯夷逢帝怒。可怜恨比沧溟深，碧血空斑堤畔土。令有一片心，不化精卫魂，化为砥柱坚。精卫只解衔木石，砥柱万古回狂澜。呜呼，古之名贤率以死守职，公独不幸而罹不测。君不见汉王尊、宋苏轼。
