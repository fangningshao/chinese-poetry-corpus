真州（清·姜宸熙）　　五言律诗　押庚韵	曙色霁遥浦，片帆冲晓行。疏镫明驿火，残雨乱鸡声。绿树真州道，青山建业城。渡江空击楫，搔首叹劳生。
秣陵道中（清·姜宸熙）　　五言律诗　押先韵	浪迹非吾愿，远游思黯然。偶随瓜步雨，独上秣陵船。画角吹残戍，饥乌噪野田。江乡春已尽，处处柳如烟。
寄别王冈龄（清·姜宸熙）　　七言律诗　押庚韵	桦烛烧残漏断更，江亭惜别酒重倾。月斜野浦潮初落，钟动寒城客早行。百里云山愁远隔，三秋书札怅离情。迂村老病青嵝死，槃敦何人念旧盟。
