秋日湖上（清·刘文炜）　　七言律诗　押尤韵	莼丝牵碧满湖浮，漠漠寒烟望里收。十里枯荷双鹭雨，两堤衰柳一蝉秋。白云钟断僧归寺，黄叶诗成客倚楼。犹有留人余兴在，数声短笛起渔舟。
山楼除夕（清·刘文炜）　　七言律诗　押麻韵	一身秋蝶抱寒花，卅载时光赴壑蛇。樽酒镫前都是客，溪山梦里暂还家。滴残午漏阑年雨，迎得春风半夜花。寂寂拥衾无稳睡，静听窗外噪林鸦。
