楼夜（清·林豫吉）　　五言律诗　押庚韵	野旷星偏大，江冥水自声。人烟休远市，漏鼓起荒城。镫下一杯酒，楼头万里情。风尘空老去，吾亦感生成。
春晴（清·林豫吉）　　五言律诗　押庚韵	湖海真吾事，乾坤赋此生。花光乱日色，帆影走风声。双鬓天涯远，三春水国晴。采兰歌彼美，笙管为谁清。
夹溪桃花盛开得野老邀酌（清·林豫吉）　　七言律诗　押灰韵	溪上桃花春自开，渔郎烟棹几时来。天留湖海吾为客，日静桑麻此泛杯。社鼓忽传江燕至，乡书犹阻塞鸿回。鹖冠野老行藏异，鸡黍殷勤去后猜。
