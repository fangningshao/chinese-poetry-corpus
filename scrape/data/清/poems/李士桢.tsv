绿兰塘（清·李士桢）　　五言律诗　押蒸韵	水碧沙明处，青山露一层。乱枫围马栈，孤艇晒鱼罾。问渡去何急，买田归未能。遥知林际寺，间杀白云僧。
蚤发黄鼎（清·李士桢）　　五言律诗　押萧韵	古戍石岧峣，羁心积一宵。近家情转怯，去国梦难消。马色见残月，鸡声闻怒潮。神丛有风力，凭尔送归桡。
次河源水口步月河上村作（清·李士桢）	击汰逾南岸，东流汇清泚。人烟动欲喧，客饭行渐止。山沈古县绿，日落野沙紫。榕枝低护塔，楝叶远成里。危樯蚌席家，细草渔镫涘。河声吼遥夜，月色明峛崺。维艄择塘汎，结袜寻墟市。散步踏蟾光，一一银滩徒。松乾星射屋，石转云迷水。天睡雪半镕，地阔风尤起。微闻宿鸟呼，冰心满芳沚。
七月（清·李士桢）　　押阳韵	登高四望山烟碧，独立一年池柳黄。古人为客竟白首，今我寄书非故乡。曹公鼓吏能作赋，孙权钓台堪举觞。生平壮心苦未已，记室寂寞西风凉。
黄鹂词（清·李士桢）	楚郊三月多黄鹂，飞上绿杨高树枝。身轻舌巧羽毛丽，一点深黄露烟际。趋时应节最善啼，画帘东畔金塘西。河蒲茸茸吹粉雨，日斜夹看歌童舞。羁雌几度感黄袍，紫燕前头避伯劳。凤城箫管听离别，杜宇声传蜀冈血。樊姬墓草纪南门，客望天涯正断魂。梁家贵主园林畔，荆棘风摇鹧鸪叹。可怜昙首泪双悬，美人寂寞花凌乱。
