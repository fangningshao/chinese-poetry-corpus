望江南（清·叶宏缃）	人别后，独自倚窗纱。画谱懒图连理树，绣床羞刺并头花。愁思近来加。
望江南（清·叶宏缃）	人别后，锦字倩谁传。心逐雨花台上客，情牵桃叶渡头船。终日闷恹恹。
浣溪沙  初夏（清·叶宏缃）	开遍蔷薇小院香。乍晴梅雨蝶飞忙。一溪新碧浸鸳鸯。古帖午临欹枕倦，瑶琴晚奏短襟凉。倚栏远望又斜阳。
浣溪沙 题女史杨倩玉《远山遗集》（清·叶宏缃）	吹落双星雁独归。断魂残梦绕花枝。西风冷落旧罗帏。黛笔难描索笑影，泪珠抛作乱红飞。挑灯读遍远山词。
南歌子 寄七姊查夫人眉令（清·叶宏缃）	桂殿清香杳，桐阶夜色浮。孤灯门掩有人愁。几点无情蕉雨、滴心头。雁影寒烟树，蛩声冷翠楼。西风迢递疾如流。吹老芦花又入、鬓边秋。
踏莎行  秋闺（清·叶宏缃）	寒雁侵吟，篱花伴绣。萧疏一派秋时候。曲栏倚遍望天涯，斜阳断处青山瘦。屏掩银床，篆喷金兽。芭蕉影压疏帘皱。那堪月上又黄昏，声声露滴梧桐漏。
