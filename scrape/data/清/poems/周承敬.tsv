曹仁宪谨荣寿五言排律一首（清·周承敬）　　五言排律　押庚韵	今日共称觥，当年赋鹿鸣。雄才挥笔阵，弱冠拔茅征。北阙蒲轮逮，南陬竹马迎。官方鳌岫著，宦迹凤山呈。会展交衢骥，旋迁出谷莺。紫陵飞舄至，淡水旧弦更。时雨随车澍，春风满座生。虚堂悬镜朗，片玉贮壶清。鹿洞规频训，鸿都字细评。卧碑齐士肄，停讼课农耕。政类屯田佛，人原洛社英。岁星符出丙，巴曲谱长庚。宽惠能滋福，廉勤不爱名。南山开寿域，东阁订诗盟。晋爵黄钟叩，摛词寸莛轻。有邦烝至治，大化普无声。郦菊他年饮，园葵此度倾。登龙怀御李，司马幸瞻荆。妙手栽花遍，天庥戬谷赓。弧辉宜久照，松柏重莼羹（施懿琳编校）。
