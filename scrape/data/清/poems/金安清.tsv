无题（清·金安清）　　七言律诗　押庚韵	天际轻阴懒放晴，隔江笳吹动严城。乡心对酒愁难醉，倦眼看书老尚明。客里交游同骨肉，梦中欢笑又升平。吴兴可记山居日，一样前溪折竹声。
寄严缁生昆季（清·金安清）　　七言律诗　押庚韵	峨峨巨舰驾空行，万壑千岩络绎迎。赤壁自关天下险，黄楼不负古来名。遭时将吏功终就，失路英雄世尚争。搔首临风漫惆怅，《南华》鹏鴳等浮生。
