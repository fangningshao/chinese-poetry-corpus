圣果寺（清·屠倬）　　五言律诗　押阳韵	秋气一山老，乱松摇夕阳。江云到门黑，沙碛抱城黄。霸业销吴越，琳宫压凤凰。旧时歌舞地，一半卧牛羊。
题友人斋壁（清·屠倬）　　五言律诗　押齐韵	巷无车马迹，门有水禽啼。疏树不藏屋，闲云方过溪。圆萍如客散，矮竹与儿齐。落日西陂好，琴尊许共携。
游莱园同许菊船玉年昆季潘红茶（清·屠倬）　　五言律诗　押元韵	结庐偏近市，负郭亦成村。落叶鸦翻树，斜阳犬卧门。草枯经雪暖，水浅带沙浑。未觉晴来久，寒云屋角屯。
送频迦环魏塘（清·屠倬）　　七言律诗　押支韵	如此严寒醉莫辞，一船风雪送行诗。狂原无奈悲歌里，贫最难堪钱岁时。刘宠一钱分未得，林宗隔宿去嫌迟。愁心寄与刀环月，除却梅花少妇知。
晓起见雪（清·屠倬）　　七言律诗　押庚韵	县中祷雪已三日，昨日出门天尚晴。卧起江干梦初觉，拓开閤子眼双明。踏枝冻鹊竹森立，断渡颠风帆贴平。听说白沙三万户，欢声不减润州城。
晚眺（清·屠倬）　　七言绝句　押东韵	扁舟初卸落帆风，独立江亭指断虹。东面夕阳西面雨，春阴只在半江中。
题阮封沂听乌图（清·屠倬）　　押阳韵	残月堕江乡，西风板屋凉。乌啼白杨枝，树树有秋霜。欹枕寒更尽，闻钟曙色苍。泪痕和楚水，同是入淮长。
十四日梧门前辈兰雪国博芙初琴南霁青三太史同集双藤老屋戴金溪前辈继至复偕过衎石寓园看雨薄暮始散金溪衎石霁青还过余饮入夜雨甚客不能出余骤病卧不知三君冒雨归更作何状也诸君皆有诗余作长歌纪之（清·屠倬）	惊飙襜襜透纤绤，藤阴张帷坐深碧，行觞话雨呼促席。胜事能兼况佳客，赫曦潜消九衢涤。急点排窗箭鸣镝，震霆一声住檐滴。停杯起立当户看，屋角阴晴迷咫尺。坐间屋漏雨打头，小僮雨立嗟欲愁。入门扁然来戴侯，众宾逡巡为少留。故应天意解娱客，雌霓下交云上浮，云中日影穿隙流。景光变灭争一晌，雨止旋作何时休。对门钱郎居最近，园亭水木饶清幽。是中宜夏宜雨游，冲泥急往刺不投。淋漓衣履各沾湿，轩楹簸荡如轻舟。梧门先生诗律细，命我作图钱作记。平池决溜郁波涛，老树呼风助声势。磴边苔渍泥滑，波面桥低石凌厉。莲花博士恣游戏，兀立孤亭我心悸。晚来客散天未霁，客留者三去者四。张镫不觉夜气沈，作病先容主人睡。冥心不敌万象嚣，百日愁卧一日豪。睢盱百怪刺肠肚，心疑卧榻藏螭蛟。人生那得长无聊，诸公同此心目摇，踏波出门车毂漂。怪哉我病睡不稳，梦中行雨翻天瓢。
