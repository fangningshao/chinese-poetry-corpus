冷泉亭（清·钱辰）　　押梗韵	不染尘外喧，悟彻寰中静。湛若供目娱，悠然极心领。含风澄翠微，泻日澹波影。活泼有灵源，幽迥绝凡境。小坐虚亭间，欲涿凭修绠。安得枕此流，梦与泉俱冷。
秋日感咏（清·钱辰）　　押沃韵	凉风几度吹，庭草犹含绿。秋色满阶除，间观无拘束。披襟坐堂坳，携琴弹一曲。自写性中情，恬澹何所欲。人世如寄生，寸心重金玉。境遇虽变迁，由来在知足。采菊持两螯，沈醉忘荣辱。
待旦歌（清·钱辰）	愁云密布阴风吹，一镫如豆花乱云。讵闻虫声鸣暗壁，但听鬼哭哀且悲。寒衾倚构弗成寐，披衣起坐弹双泪。星月煌煌助日光，欃枪入斗何时坠。更有荧惑芒常明，焚燹烛天心屡惊。可惜繁华尽焦土，死别生离魂梦轻。城开不夜仙境缈，挥戈回日鲁阳杳。喔喔狺狺时寂静，未央未艾夜难晓。初更二更倏忽过，三更已倦来睡魔。酒力欲醒眼尚醉，搔首踟踌唤奈何。书生束手困无策，唾壶击缺剑空掷。雄鸡拍拍断续啼，竟夕引领东方白。
