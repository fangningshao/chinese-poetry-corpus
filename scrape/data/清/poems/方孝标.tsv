答吴汉槎借读通鉴纲目（清·方孝标）　　五言律诗　押文韵	可与言今古，荒边只有君。赋诗能渐朴，观史不徒文。我已中年后，心难强记分。幸将成败理，抉要与同闻。
依韵和鞠存（清·方孝标）　　七言律诗　押尤韵	此生何意有归舟，风雨江山涕泪收。蓬径特缘求仲扫，剡溪应为戴逵留。百年摇落甘三己，五岳踟蹰拟《四愁》。人世几回堪聚散，肯教离别易沧洲。
楼暄（清·方孝标）　　七言律诗　押元韵	邻园远岫列平原，争带晴光拥筚门。镇日窗凝春气满，小楼人重夕阳温。吟声金石高能出，世面风霜静者尊。知是天心怜范叔，绨袍尽典不须论。
妾薄命（清·方孝标）　　押先韵	花冷御沟烟，春风影自怜。君心才易地，妾命遂占天。新法严霜立，深恩皎日迁。但求中外事，一一竟宁前。
白头吟（清·方孝标）　　押侵韵	爱妾非徒貌，怜郎不在琴。如何才子意，亦若世人心。犊鼻忘当日，凰音悔至今。始知秦氏女，真识使君深。
