题屠芑堂狼山题藓图（清·翟云升）	平生癖嗜古，欧赵思继踵。遇石墨镌华，心为子函动。吾友推屠公，探奇贾余勇。侧闻有狼山，突兀海波涌。岭谷丛莽中，丰碑数十种。石花苔藓斑，蜗涎泥沙拥。模糊几经年，点画皆翳壅。著屐尽搜剔，籀篆窥汲冢。蓬莱五色云，三岛众仙影。辉映古碑文，天地开奇景。幻诗并绘图，垂之千秋永。我今幸获睹，兴复驰巃嵷。愿得一一手拓置巾箱，与我琳琅金同珍重。
