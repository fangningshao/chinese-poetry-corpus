沛翁以樽酒见惠赋谢（清·景安）　　五言律诗　押鱼韵	西风吹鬓冷，凉月入怀虚。树杪秋声寄，篱边菊影疏。饮缘无酒戒，病岂仗医除。开瓮欣何以，陶然醉有余。
中秋前一夜作（清·景安）　　七言律诗　押微韵	梧桐移月影移扉，银汉迢迢夜漏稀。古驿三更人未卧，碧天一字雁初归。病躯不为闲愁瘦，诗橐偏因秋色肥。白发萧萧过半世，恍如蝶梦恋花飞。
寿阳道中（清·景安）　　七言绝句　押尤韵	山程逐日入清幽，涧水潺潺漱石流。欲问关情何处是，半林红叶写深秋。
