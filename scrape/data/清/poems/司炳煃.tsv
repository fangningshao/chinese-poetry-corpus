题张叔平红崖碑后（清·司炳煃）	张君好游复好奇，逍遥不受名利羁。东行泰岱西咸池，凌跨三湘吊九嶷。茧足不遗蛮与夷，直到吾黔罗甸之边陲。红崖山石如猊狮，红崖文字如龙夔。缩本、赝木相离支，怀古徒兴三代悲。何君不畏艰与危，何君不惮熊与罴。崖悬万仞身悬丝，阴气肃肃砭人肌。扪萝擗虺右手胝，摹拓岂任庸奴为。风神号怒山神私，忽跃忽叫交奔驰。夺其所宝心怨咨，旁人亦道君是痴。谓以性命博文辞，君方惊定神怡怡。大呼武侯报以诗，诗所难写记补之。柳公、谢公笔淋漓，仿佛如见磨砻断壁挥毫时。此图二丈如披帷，张之老屋气漫弥。毒龙猛兽相撑持，金仙蛮鬼杂怒嬉。日轮月殿云垂围，大圈小圈光陆离。云黄海黑风凄其，长画短画盘蛟螭。阴阳万象供炉锤，观者揖君相叫噫。或疑或喜或眦睢，口量手揣心是非。谓是好古邹君叔绩不及知，可怜甘受世人欺。吁嗟乎，可怜甘爱世人欺，岂独石鼓铭文岣嵝碑。
龙潜引（清·司炳煃）	西宫日落东宫昏，妖星如月挂宫门。白气映射青红灯，黑烟冲蔽紫微垣。霹雳一震飞电光，排山倒海崩金阊。神丁甲马皆匿藏，平地水溢成汪洋。天吴海童恣颠狂，鳌掷鲸吞肆沸扬。跳荡鳅鳝从鲤鲿，掉尾喷沫鼓涛浪。䁡尸当蹊闯龙堂，欲盬龙脑脍龙肠。老龙负子拿云起，敛须弥身为芥子。金银宫阙弃如遗，宝藏珠琲散若洗。败鳞残甲侣鱼虾，惊风骇浪走天涯。兴妖驾雾逐螣蛇，蚀月跃起金虾蟆。狐鼠跳梁雄似虎，鸾凤失路瘦于鸦。镫残犹幸回光驻，棋输讵止一著差。君不见万里为鱼齐荡产，九朝如梦忽倾家，河山大地铺虫沙。
读明太祖本纪有感其语（清·司炳煃）	元虽起北狄，主中国百年。后王纵不才，先帝德未谖。我祖与若宗，为民而受廛。渥受教养恩，太平享安全。一朝至顺帝，淫昏异祖先。英雄起草泽，四宇皆狼烟。明祖乃崛兴，宝位授于天。独夫放塞外，和林妻孥完。中山识此意，明言臣舍旃。上启圣仁心，宸衷矜且怜。诏书戒夸大，臣民禁哗喧。讵因子孙愚，诋毁宗祖贤。大哉开国主，谟训垂简篇。气象迈汉唐，度量包垓埏。至今诵其语，令人生慨然。
