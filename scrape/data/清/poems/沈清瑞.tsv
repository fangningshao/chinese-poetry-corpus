龙潭道中雨后同陈小梧詹湘亭赋（清·沈清瑞）　　五言律诗　押微韵	一雨凉如此，西风吹苎衣。数萤随露下，独鸟背烟飞。驿路秋声早，溪桥夜火微。共投何处宿，隔水叩柴扉。
秋月（清·沈清瑞）　　五言律诗　押删韵	夜色凉于水，风高朔雁还。长空一片影，吹落万松间。思妇高楼上，含愁照玉颜。可怜千里道，何处是秦关。
寄陈小梧楚中（清·沈清瑞）　　七言律诗　押元韵	芳渚东风长蕙荪，知君倚棹过荆门。云生晚郭连山色，雪尽春江见岸痕。旧笛梦吹吴地远，新潮愁对楚天昏。夜分应恨猿吟苦，瞑宿湘南烟水村。
呈窦东皋先生（清·沈清瑞）　　七言律诗　押庚韵	昌黎山斗人伦表，六一文章海内名。末座趋陪容贱子，中朝风雅属先生。士夸望比龙门峻，吏说官如浙水清。廿载春风重持节，越江花发待双旌。
度缙云岭宿岭下村舍（清·沈清瑞）	黄龙隘口来，崎岖地险最。一径青天通，两傍白石碍。莽莽虎迹深，苍苍树形怪。倾崖漏斜阳，光照飞鸟背。迢遥上绝顶，山路狭如带。舆夫侧足行，二分垂在外。气促不得喘，十步九倒退。非意得宽坦，延眺心颇快。云中辨括州，天外望吴会。是时天骤寒，林长野风大。行李落叶中，襁属负与载。前途黯将夕，暮色起古桧。投宿竟谁家，荒村隔烟霭。
