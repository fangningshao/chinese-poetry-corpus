舟夜闻雨梦姚梅伯（清·叶名澧）　　五言律诗　押微韵	欲觉闻残雨，伤心夜梦非。波涛吾不死，烽火汝谁依。患难怜歧路，悲歌仗布衣。风尘何日息，相见有渔矶。
重过北兰寺（清·叶名澧）　　七言律诗　押微韵	六月僧庐昼掩扉，残钟无语客来稀。江声绕郭蛟龙静，树色低檐蝙蝠飞。名辈已随斜照尽，倦游祇觉二毛非。扁舟又作南征客，惆怅西山隐翠微。
张诗舲侍郎画慈仁寺双松图留置寺中（清·叶名澧）　　七言律诗　押先韵	香光妙笔今何在，劫火销沈一惘然。又见孙枝散鳞爪，幸逢诗老写云烟。琅琅钟磬伽蓝地，寂寂莺花祓禊筵。一例稽山重悲感，好将石墨付他年。
夜过晁星门寓适有仆来自六安携其乡人手札备述近事感作（清·叶名澧）　　七言律诗　押真韵	故人有仆天边至，夜雨疏镫问讯频。庐舍几楹存白壁，图书万卷委黄巾。公家急务惟戈甲，吾党深忧岂贱贫。读罢尺书空怅望，监门何日绘流民。
余干县道中口占（清·叶名澧）　　七言绝句　押尤韵	绿树萧疏古渡头，人家几处映沙流。炎风六月余千驿，一带蝉声送客舟。
天宁寺塔铃歌（清·叶名澧）	天风无声铜仙泣，浮图高耸十三级。尘沙飘堕悬铃孤，厂臣冯保名可识。双林松桧参天长，遗窟久付狐魅藏。风云鱼水信难恃，得毋铸此谀空王。三千宝琅云中舞，塞耳不闻钟与鼓。镫火高悬燕蓟郊，膏脂力竭东南土。威权早窃荐绅危，象教有灵神鬼怒。青玉峥嵘飞鸟绝，此塔历遍兴亡劫。九鼎潜移十庙荒，异代伤心有残铁。噫吁嘻！奄人倒柄持太阿，铁牌豫诫良非苛，煌煌祖训将如何！
厂肆式古堂主人以宋拓本蜀石经残本见示作歌纪之（清·叶名澧）　　押支韵	式古堂中富名翰，示我一册尤魁奇。发编古采动心目，孟蜀刻石存孑遗。《春秋左氏》第十五，一万二千文有奇。以注附经昔未见，潜研数纸当时推。廿年前遇陈仲虎，模版成帙欣相贻。醵金将助幸同学，风流儒雅堪追思。安得好事踵斯举，万本流播经生帷。淮东丁叟储汴刻，昨者刘览今神驰。矧兹宝墨更希有，摩挲何让商周彝。率更笔势宛亲授，余事亦复凌等夷。孙张杨周各骋誉，写孤经者知为谁。惜哉计赢不能夺，持璧欲返空嗟咨。
