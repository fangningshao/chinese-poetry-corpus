琴意诗 梅花三弄（清·张梁）	《梅花》本笛曲（一作随东风），淡淡入我弦。冻云残雪春乍破，一枝两枝篱边落。喧啾野雀噪深竹，溪水无波照空渌。阳和暗觉指下来，遥峰泼翠岚阴开，五色凤子双徘徊。小弦急，大弦缓，冷香拂袖东风软。袅袅冰魂吹不断，忽然鹤叫三四声。罗浮美人梦里①惊，霜天欲晓寒更清。平生茅屋心，珠玉空自惜②。山家闭户悄无人，绿缛（一作满）青苔落英积，瑶琴愔愔醉横膝。一片孤月当窗白。
挟仙游（清·张梁）	登三清，眺八极，仙人待我白榆侧。气鸿濛，光翕欻，五城十二楼，逍遥在咫尺。乘罡风，谒帝宫，博桑鸡鸣海日红。三青鸟，云外绕，王母锡宴会琼岛。嘤如吹玉笙，莫是董双成。铿若拨琅璈，得非王子登。江上鼓瑟逢湘灵，二十五弦凄以清。踏歌踏歌蓝采和，一脚徒跣一脚靴，长板拍罢归大罗。日为魂，月为魄，皓然方寸中，天地原不隔。周游六合任胸臆。跨龙腰，骑凤翼，迈千龄，才一息。
弹琴（清·张梁）　　押侵韵	偶坐藤萝下，挥手弄素琴。我琴不悦耳，能作澹泊音。本非求人知，我自写我心。钟期既已亡，成连谁能寻？岂徒桑与濮，六代趋荒淫。时世有升降，性情无古今。抚兹枯桐枝，欲辨口若喑。罢琴人寂然，明月窥疏阴①。
弹琴杂诗（清·张梁）　　押佳韵	孤桐独为奏，不假金石谐。微矣园客丝，能写旷士怀。中散已云逝，千载罕见侪。奈何大雅音，委之优与俳。抚弦传窅渺，希声正复佳。岂难悦人耳，所耻在淫哇。听者虽或疏，宫徵安可乖。
