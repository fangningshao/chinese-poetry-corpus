得张平叔书（清·马庸德）　　七言律诗　押东韵	常从天外望归鸿，缥缈云山路忽通。殷浩答函无一字，淳于致鹄只空笼。岂嫌萝薜长贫贱，但恐风尘共始终。莫向少君问偕隐，白杨荒陇起悲风。
宿栖云阁（清·马庸德）	夙闻苍山好，今卧苍山云。苍山十九峰，峰峰郁氤氲。客子见山色，山意如相亲。况向山中宿，湿翠披纷纷。薄暮日将落，霞起珊瑚殷。二更挂海月，清光望无垠。夜深方假寐，石壁天鸡闻。扶桑倏倒影，小阁浮金轮。偶作名山游，忽与下界分。愿得十日住，洗此千斛尘。结念在丘壑，企慕匪仙真。会当谢人事，相从猿鹤群。
古意（清·马庸德）	所亲在四方，飘萍无定处。非不数寄书，游子渺难遇。岁晚多疾风，黄叶落枯树。望远无人归，乌鹊故相误。
