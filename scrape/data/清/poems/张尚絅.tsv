过子陵钓台（清·张尚絅）　　七言律诗　押阳韵	空台寂寞对斜阳，谁会山高与水长。在昔不知天子贵，而今但觉世人忙。无名江树层层绿，带笑山花细细香。千古高风留胜迹，估樯犹自避寒芒。
初冬多景楼寓目（清·张尚絅）	小阳天气佳，林表如散绮。蹑蹻恣野游，落叶万山紫。言寻最佳境，北固引屐齿。振衣上层巅，一步一迤逦。径转登危楼，江光生眼底。遐瞩渺无边，金焦成鼎峙。渀湃海门潮，突兀瓜步垒。回眸忽异境，龙埂接城雉。万井生炊烟，人语微茫里。兹楼俯崚嶒，千载思苏米。凭栏逸兴豪，感慨于焉起。三国枉雄图，六朝余故址。霸业委榛翳，一一皆可指。万古无端倪，独有寒江水。
