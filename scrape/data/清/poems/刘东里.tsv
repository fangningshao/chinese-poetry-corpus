蒙阴道中（清·刘东里）　　五言律诗　押删韵	岁晚蒙阴道，崎岖翠霭间。野泉流废路，黄叶染秋山。树酒留人醉，清风送客还。寒云遥望处，疑是穆陵关。
崤函怀古（清·刘东里）　　七言律诗　押阳韵	两峰高矗郁苍苍，旧说山河百二强。天转星辰迎夏后，山排风雨扈周王。神皋东据《西都赋》，鬼哭今留古战场。欲吊兴亡千载事，淡烟衰草又斜阳。
