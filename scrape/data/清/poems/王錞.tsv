过峡石（清·王錞）　　五言律诗　押寒韵	群山相凑窄，石径上千盘。人入烟霞里，车行剑戟端。殽尸留昔耻，陵雨至今寒。未暇谈秦帅，心惊度险难。
定边杂咏（清·王錞）　　五言律诗　押尤韵	紫塞推岩邑，乌延托宦游。星连西极迥，月寄北庭愁。万里沙飞雨，千山雪酿秋。非衔操割命，肯向此淹留。
绥远城遇雨（清·王錞）　　七言律诗　押先韵	雄城屹立壮三边，山势崚嶒雨势连。隔岭旃裘千帐雪，守陴熊虎万家烟。沙滩雁落风头猛，碛外虹垂日脚穿。归骑平冲波浩淼，障泥不惜疾加鞭。
