准提阁夜宿（清·陈衍虞）　　五言律诗	莲社偶投足，客中兼乱中。云来巢几簟，阁自冷杉松。鸟梦缘铃短，花魂借露红。懒残何处在，一指汗漫踪。
清障道中（清·陈衍虞）　　七言律诗　押东韵	寒山设色翠重重，一片霜林障碧空。雨后人家深竹里，云边僧室乱泉中。逾关未觉风光异，入国犹闻乡语同。偶逐天风望碧海，沧波万顷去无穷。
秋夜登燕子矶感怀（清·陈衍虞）　　七言律诗　押尤韵	雾净天高万里秋，巍矶巀嶪锁江流。山河代异波声在，麋鹿朝游王气收。旧恨何须同楚泣，雄心且莫问吴钩。月华不管兴亡事，依旧深宵照石头。
自嘲二首之一（清·陈衍虞）　　七言律诗　押支韵	犹余如戟旧须眉，独惜蓬蓬半短丝。往日衣冠真负罪，兹时进止转堪悲。重经野火难留草，可是城舂向蓄髭。此后行吟休披发，好从烟艇觅鸱夷①。
次韵辜小愿（清·陈衍虞）　　七言律诗　押阳韵	走戟挑刀记逐忙，惊魂犹在水云乡。跄踉雨夜荆榛路，信宿蜗庐瘴岭阳。搔首云头天近尺，移樽月下露盈觞。不堪痛定凭追忆，回首新亭泪万行。
乙卯生日（清·陈衍虞）　　押质韵	黄发披两耳，聪听久已失。住世即百年，刚余二十七。苟非松柏姿，经霜茂难必。家园伤久离，休影仍蓬筚。乱中驹隙驶，皇览又此日。山友具鸡黍，祝我履旋吉。老夫素支离，旅食资橡栗。锋镝交四野，埋照苦难密。任运本无心，制龄讵有术。夕照倘未颓，诛藤缚松笔。
龙隐洞读元祐党人碑（清·陈衍虞）　　押陌韵	荒郊秋老木萧摵，孤岩幽旷仙灵宅。龙去不知几多年，但余寒湫三百尺。岩中古咏与今题，墨晕劖满不留隙。摩崖破藓见残碑，衮衮诸公列党籍。端履门外已勒名，如何瘴乡也镌石。元祐去今六百秋，姓字了了存点画。中间纵有剥蚀文，依稀犹可想遗迹。山灵不可没奇人，故留奸名显端硕。不然多少断碣半销磨，何故贞珉不泐今犹昔。我来坐卧其下先顶礼，瞻望鸿名如圭璧。可惜石工愧安民，不畏鬼非兼人责。诸老历历应星辰，当年羽士曾避席。不知元长欲欺谁，亲挥毫素面不赤。宋业成灰太师殄，三百八人名犹赫。至今墨客过碑前，指点蔡京笑哑哑。
