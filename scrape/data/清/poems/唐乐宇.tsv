晓发剑阁（清·唐乐宇）　　五言律诗　押青韵	风雪年前惯，崎岖此再经。鸡声催落月，驴背带残星。路入仙山异，林迷鬼火青。耐寒无别计，醉酒问旗亭。
朝天关（清·唐乐宇）　　七言律诗　押寒韵	愁听奔雷百折滩，崚嶒峭阁俯江干。戍旗落日关山迥，铃铎西风草树寒。烟外帆樯通广汉，云中宫阙望长安。题诗莫漫愁孤绝，千古魂销蜀道难。
画眉关（清·唐乐宇）　　七言绝句　押删韵	虬松千尺卷风鬟，苦竹丛深夜雨斑。夹路清猿啼不住，销魂最是画眉关。
观音碥（清·唐乐宇）	道路无平陂，人心自夷险。我来苦频复，韶华虚过眼。流水仍潺潺，白日青霜惨。心折散关西，空山足重茧。造次拔鲸牙，鼓勇吾亦敢。扫石尔何人，题诗破鬼胆。
