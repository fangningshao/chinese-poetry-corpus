与王别后晚止小五台（清·潘曾沂）　　五言律诗　押支韵	江上客不发，迟君七日思。愁中况有别，春后欲无诗。水鸟归前渡，渔烟带废祠。寄怀官阁伴，正及咏潮时。
房庄独坐楼上望蒋生舟至涌金门（清·潘曾沂）　　五言律诗　押删韵	望尔扁舟里，蒲帆带雨间。破窗秋在菊，终日坐看山。引气猿攀槛，收心马就闲。梦时曾结袜，渴想十年间。
春日杂感（清·潘曾沂）　　七言律诗　押先韵	吴根越角路绵绵，自别西湖十二年。一塔送柳来往棹，四山出没雨晴天。荷亭剪烛萦愁梦，茅屋题诗结净缘。独有北山荒馆在，不堪写入昔游篇。
汉阳登晴川阁至归元池小憩出寺访莲花堤散步携亢止一酒家小饮复过月湖堤上琴台（清·潘曾沂）　　七言绝句　押灰韵	晴川历历自返照，叶落归根进步来。可有龟巢莲叶上，化为脉望戏琴台。
船庵八鹤诗（清·潘曾沂）	一鹤戛然鸣且走，一鹤喉间得其偶。一鹤低昂熊娴雅，爱惜羽毛临水久。一鹤张翼思高奔，虽舞未畅神抖擞。一鹤局促饥啄泥，呼立座隅忘其栖。一鹤侧睨常畏群，阶除得食甘排挤。一鹤凝然独足立，一足深藏灭尽迹。以首入毛神入睡，有时动摇醉兀兀。七鹤先后来海滨，二鹤习熟五鹤新。天然不肯食白小，岂竟长斋学主人。主人爱鹤世无比，每日未明先鹤起。一童自愿司七鹤，新得头衔寒院使。饥来与米渴与泉，过午常静朝常喧。如往而复若闲步，难进易退知渠然。前日东邻说闻鹤，不见其形在高木。翰音登天何可长，鹊占燕睇于谁屋。冥冥气感吾先知，中心愿和会有时。此是青田老神鹤，来送清声到凤池。支公谓鹤非近玩，何至以身听呼唤。向来人道凌霄姿，不图世有焚琴叹。养翮俱成使速飞，俯窥仰察两忘机。到门不敢高声价，买鹤门前自古稀。
洞庭湖登君山醉歌用杜公寄韩谏议注一首韵（清·潘曾沂）　　押阳韵	潘子六月游岳阳，欲觅君山老木床。三生注定一宿觉，假寐悯斯萝蔓荒。君山返照入我镜，腾踔白猿飞剑霜。溺泥老象叱不起，欲以铁钩钩凤凰。云中之人坐衡岳，吹竹发声满潇湘。安得玉子白玉浆，灌而注之元膺旁。蓬头狡狯戏幽阙，赤松愿弃孺子良。老龙下天摇尾乞，孙公见之神内伤。与以刀圭六七服，中有君山仙酒香。化尽老辣姜桂性，独食太和主寿昌。酒香路滑石凿凿，潘子坐守三鼓堂。
