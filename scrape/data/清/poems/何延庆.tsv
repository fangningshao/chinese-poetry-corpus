夜静（清·何延庆）　　五言律诗　押先韵	夜静疏星落，山深冷雨悬。浮云如客倦，寒月逼人眠。性命怜知己，功名负少年。那堪成老大，终岁警烽烟。
松江老兵行（清·何延庆）	松江老兵八十四，为我追述纯皇事。纯皇当日真圣神，十全武功古无二。是时老兵年二十，军中转战称无敌。功成不居归江南，马槊由来推第一。归来自幸身犹在，同我太平六十载。已见年来武备荒，难将曩日雄心改。一朝妖焰扰云间，老兵谈笑麾金鞭。如此逆贼真鼠辈，誓与此贼不共天。百战不输一战负，老兵向前众兵后。末路英雄不自由，无端罚作城门守。上海城门当冲要，微秩居然尚游徼。执梃门前大声呼，是何意态亦可笑。自怜少小本豪英，老去凄凉百感生。畴昔弯弧夸伟略，今来击柝博微名。老兵言罢吞声泣，予亦停车为悒悒。老兵老兵尔勿悲，我有一言君听之。君不见战国侯嬴能酬知，晚监夷门人所思。又不见西汉梅福辞北阙，为吴门卒犹尽职。古来贤豪不得志，往往萧条屈下位。君生不作李西平，犹幸身作灞桥尉。峨峨城门冠盖多，贾胡碧眼无讥呵。穷途有客归不得，盱衡厉色君则那。归鸦点点斜阳暮，老兵无语入城去。秋色萧疏古道寒，一鞭直指松江路。
舟行偶成（清·何延庆）	古人入邻疆，其识在觇国。新墙卑故墙，谓其民力竭。我昨至芜湖，高楼半天矗。市廛何繁富，所陈皆异物。转舟至宁太，曲折凡三日。瓦屋无一椽，鹑衣多百结。嗟我耕作俦，略似沟中瘠。升平三十年，无旱乾水溢。元气应早苏，民穷胡此极。此故人知之，未语先叹息。土货百不行，利尽他人得。鸦片遍闾阎，其害为尤剧。万方胥一概，偏隅更何说。其荣在毛发，其瘁在筋骨。即有仓扁来，望之神先夺。借问医国手，何以挽斯劫。作歌谂有位，采风慎勿辍。
