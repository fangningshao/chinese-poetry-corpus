澄怀园筼坡先生直庐即目（清·高士钊）　　七言律诗　押盐韵	山青水碧绕朱檐，绮槛花欹砌草纤。傍午轻阴移小树，新秋凉思入疏帘。地饶泉石心偏远，人到蓬壶梦亦恬。十载却怜江海客，天香衣上一痕添。
中宿峡（清·高士钊）	我行近十日，已至峡山麓。双崖豁翠屏，林峦迭起伏。奔湍泻清驶，盘涡此一蓄。遥传古帝子，脱屣来空谷。至今清月夜，笙箫出深竹。吾本澹宕人，遐想结薖轴。投身入尘寰，浮名苦徵逐。峡中数往来，半生愧碌碌。赋诗谢山灵，苦语聊自勖。
