春夜（清·陈庭学）　　五言律诗　押庚韵	春夜掩柴荆，耽吟梦未成。窗风生暗籁，檐雨乱疏更。一砚磨人老，孤镫达曙清。城开南岭霁，烟翠半江横。
伊犁谪居十有三年闻有放归之命感赋（清·陈庭学）　　七言律诗　押歌韵	雪巘云看塞上过，毡乡诗得室中哦。事无可覈残书少，足未曾经幽胜多。博望遗声想笳吹，柳州续响壮铙歌。废材幸博新衔赐，十载谁期鬓易皤。
格子烟墩（清·陈庭学）　　七言律诗　押真韵	上天下地无一物，穷荒仰面惟星辰。百年未了世间事，片刻且为空外人。婆悉厥海等勺水，折罗漫山同纤尘。轻车度漠沙月出，似泛虚舟涉远津。
