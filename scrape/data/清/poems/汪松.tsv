山海关（清·汪松）　　五言律诗　押先韵	关势横吞海，波光直接天。帆飞孤屿外，城锁乱山颠。俯瞰鱼龙戏，平临日月悬。高楼据形胜，千里控幽燕。
秋夜（清·汪松）　　五言律诗　押先韵	牢落深秋候，匡床坐复眠。一声远归雁，万里欲寒天。隔院砧何急，虚窗月自圆。不堪思往事，欹枕夜如年。
观猎（清·汪松）　　七言律诗　押灰韵	鸟道盘盘入碧隈，羊肠河曲水潆洄。蕃王似雁随秋至，塞马如云压地来。万乘旌旗驱虎豹，六军戈戟拥风雷。微臣得睹天王狩，愧乏《长杨》献赋才。
