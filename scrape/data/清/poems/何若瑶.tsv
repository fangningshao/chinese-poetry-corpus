送友人别（清·何若瑶）　　五言律诗　押萧韵	西风吹木叶，一夜别长条。送客临江浒，青林落晚潮。何时一樽酒，相对且停桡。明日沙边雁，归云入望遥。
饮酒（清·何若瑶）	夜来细雨闻啼鸦，晓来红日朝窗纱。春光烂漫浩无著，散作千树万树樱桃花。可怜飞花飞不住，可奈春来又春去。我如胡蝶替共愁，约束春光入诗句。东风一片湖上来。碧云似水添春醅。一首新诗一斗酒，大笑春光归我手。醉化春光何处飞，流莺日日啼花枝。
东斋（清·何若瑶）	东斋无客来，萧然惬幽独。随抽架上书，展向窗间读。夜来微雨过，无声入深竹。晓闻双雀语，万叶新如沐。物性各得所，吾生安不足。何必希至人，虑淡自无欲。
