金缕曲 寄素乡姊（清·程端颖）	欲见无由计。忆归来、一旬话旧，许多情意。细数离愁千万缕，语语相怜到底。有几个、如君知己。怪煞流光容易过，又无端、判袂销魂地。写不尽，别离味。顿教枨触愁无际。料今番、吟馀绣倦，一般幽思。最是不堪风雨夜，倚枕乍凉天气。隔咫尺、天涯千里。剩有诗魂飞不定，梦迢迢、暗把情丝系。算只有，恨无已。
