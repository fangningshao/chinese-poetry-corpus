将至上海舟中作（清·林镐）　　五言律诗　押先韵	吹笛向晴川，波光满泛船。潮来知海近，野阔觉天圆。落日明番舶，秋风长木棉。今宵黄歇浦，应共老龙眠。
舟中远眺（清·林镐）　　七言律诗　押麻韵	两岸寒郊一望赊，西风吹过片帆斜。橹声入港听非雁，枫影隔林疑是花。积潦乍消空宿麦，荒村欲破散饥鸦。可怜租税从何出，残岁流亡定几家。
