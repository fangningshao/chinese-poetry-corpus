山行（清·彭启丰）　　五言律诗　押豪韵	峻树连云栈，层梯结构牢。伏流芒屦湿，乱石马蹄高。黄叶飘金埒，青痕界雪涛。身凌众峰顶，登顿不辞劳。
栖霞禅房雨坐（清·彭启丰）　　五言律诗　押冬韵	雨气湿岚容，僧房暂倚筇。声飘千涧瀑，影暗六朝松。暝坐钟鱼寂，清斋蕨笋供。阶前多药草，何处觅仙踪。
哭杨玉符先生（清·彭启丰）　　七言律诗　押真韵	白首江湖作散人，忽投漠北远羁身。锒铛夜动天常黯，魑魅朝游地不春。拊缶几曾歌顷豆，因风空自忆秋莼。江南若有招魂所，为告巫咸上玉晨。
夜坐（清·彭启丰）　　七言律诗　押删韵	松竹参差静掩关，一庭水石洗尘颜。疏风影动林梢月，宿雨凉生槛外山。饮露翠緌身自洁，鸣皋雪羽迹同间。何须遽作《归田赋》，此地由来远市阛。
再过剡溪（清·彭启丰）　　七言律诗　押支韵	平生雅爱孔淳之，剡曲山川镜里移。春树参差浮岸远，布帆层折入山迟。没篙水涨添三尺，抽笋林深茁万枝。竟日潇潇烟雨湿，寒云千叠望犹疑。
杨松驿题壁（清·彭启丰）	结构杠梁十月交，行厨信宿问山疱。渐枯涧水停岩窦，半落霜林露鸟巢。磴道盘空凌铁索，篮舆冒雨度云梢。天寒极目村墟景，野积茨粱屋覆茅。
挽周迂村（清·彭启丰）　　押马韵	举世罕中行，同人思狷者。迂村岂真迂，古调自陶写。独行寡朋侪，结习耽风雅。清如冰弦弹，冷若松风泻。卧病同袁安，苦吟类东野。一编手自携，不道知音寡。盈缩有前期，年命讵尔假。新诗入选家，渍墨泪盈把。墓槚何时封，踟蹰夕阳下。
观象台（清·彭启丰）　　押先韵	周天三百六十五，去地九万有一千。茫茫大造亦可测，观星之台始何年。虞帝璿玑制初创，姬文载咏《灵台》篇。铜仪昉自汉宣帝，递相述作逾精研。古遗铸象十三座，我朝新造居中圜。西洋算法穷杪忽，横互尺度罗星躔。五金之精发异彩，四柱屹峙生祥烟。我来驻马历台上，落落万象光芒悬。超然置身六合表，欲穷造化玄中玄。侧闻人主象太乙，执德驭世无颇偏。敬天以心不以器，神凝于穆非言诠。莲漏声传初日晓，龙楼彩映红云鲜。惟愿雨旸协畴范，天人一气相回旋。
伐松行（清·彭启丰）	环秀山前环秀寺，碧瓦连云树凝翠。中有苍松百十株，栽从前代经千载。郁葱灵气鬼神扶，来往行人风雨避。俄传州守符牒来，役使梓匠凌崔嵬。长绳倒曳斤斧斫，势震岩谷声轰雷。一朝山容顿憔悴，各材劫尽空徘徊。老僧感事悲且怒，欲叩天阊无路诉。吟成七字辇下传，太息山门景非故。老鹤归来失旧巢，苍龙化去迷烟雾。大吏闻之愕且嘻，霜威凛凛白简驰。畀兹三尺无佚罚，昭灼天道谁能欺。由来仁民兼爱物，所赖彰瘅公无私。迩来吏道日益靡，剥民脂膏类如此。松遭剪伐不自言，民苦呻吟孰为理。茁葭应为咏周诗，束湿宁当追《汉史》。
