友人过访（清·缪慧远）　　七言律诗　押先韵	茸城愁绝各风烟，倾倒今朝倍黯然。坐上清歌闻《子夜》，人生行乐及丁年。三春会面常多阻，百罚深杯且共传。旧事凄凉言未尽，檐花落久雨纤绵。
有感二首（清·缪慧远）　　七言律诗	湘水桃源欲问津，衣冠处处哭秋旻。宁同白马歼朝士，肯为黄巾赦党人！行泽楚臣应抱石，上书梁狱几全身。惊心南国添缯缴，解网还邀圣主恩①。
忆辽左故人（清·缪慧远）　　七言律诗　押文韵	生归何地更逢君，兰忌当门自昔云。东洛少年无贾谊，制科风汉独刘蕡。蕃厘种徙琼花绝，辽海魂啼杜宇闻。箧里故人封事稿，雨窗检点泪纷纷。
雉子斑（清·缪慧远）　　押阳韵	雉子斑兮，其羽煌煌。雄雌朝飞，阡陌相将。十步一啄，载飞载藏。谁为祸枢，体负文章。南山媒翳，北山罗张。樊笼既入，形容无光。恭承嘉惠，食以稻粱。尔虽小物，耿介莫当。局促一世，生不如亡。微命既释，感恩未央。迟迟春日，膏泽徜徉。愿同黄雀，衔环君旁。
