舟次金山（清·曹炯）　　五言律诗　押灰韵	轻帆悬夕照，鲛客叩舷来。翠壑蛟龙窟，珠林鸟雀台。烟收吴嶂出，云断楚天开。便待冰轮上，临江一举杯。
题爱莲亭（清·曹炯）　　五言律诗　押歌韵	面水一亭在，临风绕芰荷。香消长日暑，色借醉颜酡。隔浦栖文鸟，方桥引素波。徘徊何限意，伫听采莲歌。
游仙（清·曹炯）	九天天路路迢迢，阆苑奇葩尽吐苞。忆得看时忘日暮，归来新月挂松梢。朝来洞口饭青精，晚侍金仙宴玉京。忆得昨宵松下坐，月明星朗听吹笙。
杨白花（清·曹炯）　　押屑韵	杨白花，春暮白如雪。飘荡逐东风，谁家怨离别。飞入深宫不见人，子规夜夜空啼血。
