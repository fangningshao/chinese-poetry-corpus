独行有感（清·胡友兰）　　七言律诗　押歌韵	萧条古道少人过，一径凉风动薜萝。黄叶下时秋色老，乱山高处夕阳多。半生寥落英雄泪，万里飘零游子歌。渐觉年来霜满鬓，客中岁月又蹉跎。
乡思（清·胡友兰）　　五言绝句　押庚韵	窗外潇潇响，孤镫淡五更。乡思如碧草，一夜雨中生。
山行（清·胡友兰）　　七言绝句　押冬韵	晚烟一抹锁前峰，秋老丹枫带醉容。隔岭不知何处寺，西风送出数声钟。
己酉重阳后一日送家兄赴永丰时予亦重有楚南之行别后感赋（清·胡友兰）	昨日同登高，今朝竟离别。萍梗无定踪，中肠九回结。执手临前浦，欲语声不发。翻恨长江水，为我助呜咽。
陪家兄游石屋岩（清·胡友兰）	一石结为山，山空鬼斧劈。旷然启谽谺，堂庑净如拭。脉脉泉溜清，肃肃云气逼。岩穴漏天光，虚白生四壁。何人偏多事，仙佛重装饰。纷纷罗拜勤，香烟不暂息。祇为求福来，谁赏境幽僻。胜地俗所溷，应为山灵惜。我兄饶闲情，邀我著游屐。洞外霜叶红，洞中莓苔碧。小坐布楸枰，衣袂岚翠滴。一局犹未终，夕阳已西匿。
