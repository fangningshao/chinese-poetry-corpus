寒月夜作（清·李氏）　　七言律诗　押青韵	宵分蟾影印虚庭，为爱清光倚小亭。惭对青山头已白，闷看黄菊眼还青。烟拖暮霭笼寒柳，风漾幽池蹴细萍。不叹空闺多寂寞，教儿犹喜有遗经。
季冬淇邑感怀（清·李氏）　　七言律诗　押鱼韵	寥寥书馆客中居，况值穷冬百事疏。薄枕忆家千里外，寒窗兀坐五更初。飘零木叶侵幽径，落寞霜华满敝庐。时系寸心归未得，残镫挑尽独踌躇。
春闺（清·李氏）　　七言绝句　押真韵	重门深锁寂无尘，满树花开不见人。独有画梁双燕子，年年相伴过残春。
清明（清·李氏）　　七言绝句　押先韵	又是清明雨后天，绿杨深处见秋千。无边芳草王孙路，榆荚飞钱柳堕绵。
寄外（清·李氏）　　七言绝句　押阳韵	思君客路冒风霜，独上妆楼望帝乡。最是离人肠断处，长堤衰柳挂斜阳。
春望（清·李氏）　　七言绝句　押阳韵	鸟语绵蛮度短墙，朝霞催起早梳妆。自从不上楼头望，春色飘零到海棠。
柬外（清·李氏）　　七言绝句　押东韵	凭几修书寄便鸿，词笺恨短意无穷。离怀正值深秋月，红叶青镫烟雨中。
夜闻二子读书（清·李氏）　　七言绝句　押阳韵	节届清和夜气凉，蟾光皎皎映书堂。吾儿颇奋萤窗志，惜少熊丸教子方。
思亲（清·李氏）　　七言绝句　押侵韵	秋风拂槛气萧森，兀坐红窗思转深。乌鸟尚然知反哺，吾生却愧不如禽。
