寺门小憩呈松壶子潇两丈（清·陈裴之）　　五言律诗　押元韵	此是松壶画，全无笔墨痕。秋林团雪盖，暝壁削云根。日落猿啼树，僧归鹤守门。最宜孙太白，花底酒盈尊。
题朱酉生遗砚楼诗集（清·陈裴之）　　七言律诗　押寒韵	林乌凄咽草虫酸，弹铗侯门贱李端。七子声名重麟角，五湖烟水梦渔竿。蓼莪朝陨门生涕，萝竹秋禁侍婢寒。我比听歌桓子野，茶烟浊泪几回看。
五台山金莲花诗（清·陈裴之）　　七言律诗　押阳韵	五台山色本清凉，种出金莲满上方。宝相千层围法界，琼蕤四照散天香。风裳水佩游仙引，月地云阶选佛场。为问几枝开并蒂，瑶池长覆紫鸳鸯。
秋日行田野间即目写之（清·陈裴之）	塍南塍北秋草黄，溪前溪后秋虫凉。野棠留艳绚春色，丛桂著花摇古香。薜荔墙低间修竹，时有书声出茅屋。枕流三尺眠小桥，照水间鸥白于玉。置身如在西湖间，只愁绕郭无青山。高槐大柳老松树，缭绕屈曲成烟鬟。长风吹凉沁诗骨，树顶苍茫一峰立。为问山从何处来，天遣奇云插空碧。
五台山金莲花诗 其三（清·陈裴之）	铸金辛苦布金难，谁向仙家鬓上看。鬘市栽来品优钵，迦陵衔处味旃檀。山经补系天花菜，禅悦分参竺法兰。休比南朝玉儿步，捧珠龙女最珊瑚。
夏内史诗（清·陈裴之）	《汉纪》表终军，鲁史传汪锜。弱龄赴大义，成败非所知。桓桓夏节悯，生遘阳九期。磨盾誓猿鹤，横剑轻熊罴。草檄厉士气，破产充军赀。天心厌胜国，遑许一木枝。升阶陨罗罼，胜兆遭幽羁。日生首授命，文麾同舆尸。考功暨黄门，先后沈江𤃱。衔冤啸精卫，披发从湘累。四海无尺土，九鼎悬一丝。西山有薇蕨，不救志士饥。天荒复地老，恸哭将安之。唐王继鲁藩，遥荫忠臣儿。拜爵殊羽林，清望属紫薇。一官何足重，故国心不移。表称臣完淳，窃附勤王师。腾踔愿有济，刀锯安敢辞。表成谨封缮，转畀尧文赍。逻卒获以告，刑讯陈其私。望门泣张俭，复壁藏赵岐。按籍识姓氏，被逮经丛祠。九高幸相遘，被服如沙弥。暂时谢桎梏，附书报双慈。兹亲寄空门，漂泊愁无依。生母托异姓，菽水将谁资。门祚久衰薄，同气无埙篪。赖有女兄弟，端藉相扶持。善保双玉体，无烦念孤羁。新妇现有娠，未能辨雄雌。生男自可喜，生女慎勿悲。立后苟不肖，何如不立为。淳身君所用，淳身父所遗。还以殉君父，大节良不亏。武功洵大器，家事劳勾稽。年年寒食节，清酒酹一卮。俾免若敖痛，此外无他思。人生孰无死，每患不得时。今既得死所，赴难焉敢迟。桓山有弱羽，飘泊罹虞机。不如屋上乌，反哺毋相违。不如逵间鸿，王国辉羽仪。但如子规鸟，泣血中林啼。一书寄内子，义重非情痴。回忆结缡夕，花烛联旌旗。三月遘大变，外室成孤栖。肯以盛衰故，交谪腾中闺。贤孝媲德曜，和淑侪班姬。霜飙厉贞木，比翼长分飞。茕茕二九年，坐见成孤嫠。双亲叹白发，一女才孩提。养育职綦重，生是死则非。所悲负郭田，芜没成蒿藜。急难谁解慰，离乱谁提携。劝生复何赖，感此心魂凄。生平为他人，筹画无所疑，独于夫人事，生死两不宜。方寸一以乱，不认重致词。惟听自裁断，反袂长歔欷。从此卜归梦，远在天一涯。钟山何高高，江水何瀰瀰。孝陵宛在目，云树迷参差。趋承绝剑佩，清泪沾裳衣。不图垂死日，反得瞻皇畿。待鞫故珰第，囚首趋崇墀。经略谓年少，焉解扬戈戣。果能达顺逆，来者犹可追。懔懔中书君，壮气凌虹霓。但恨赍志殁，遑惜前程迷。回首语妇翁，慎勿陈哀祈。囧卿职当死，畏葸将贻讥。数语愧反侧，颜色憎忸怩。纪年逮丁亥，尺一颁彤闱。九月十九日，急景藏晨曦。狱吏加锒铛，传呼出圜扉。道闻鸣钲声，壮士持交铍。同心数公旦，蛩駏相追随。碧血誓不化，白刃甘如饴。麻衣从故君，植立森枯椔。风云为憀栗，日月为憯凄。求仁而得仁，含笑无凄其。徒令旁观人，泪下如绠縻。良朋赖任沈，雪涕收遗尸。归榇先茔旁，筑冢高崔巍。冢边何所植，夭矫青松枝。惜无大手笔，濡墨题丰碑。季世昧大义，侈口相瑕疵。动谓一青衿，名器关甚微。见危即授命，于国曾何裨。岂知毓至性，全受求全归。髫龄具卓识，论古昭端倪。逋逃侣诸葛，重惜弹琴嵇。出处商尽善，要在明伦彝。胆气凌顺平，眉宇秀紫芝。白虹继前烈，黄鹄悲慈帏。世父负奇气，遘乱潜披缁。城东结茅庵，其名曰竹离。终殉圣贤域，旷代高风希。女兄炳幽贞，苦志追磨笄。楚媭泣湘芷，鲁女悲园葵。忠孝我家事，此语良不欺。三年颜氏乌，半夜刘琨鸡。宇宙浩然气，久已铭心脾。此岂彊死流，所得矜瑰奇。堂堂钱尚书，东林扬芳徽。垂老甘毁节，不畏千秋嗤。浮名尔何物，坐令天性漓。当时辱赠言，自负冰鉴姿。遑意论定后，史山惭须眉。士生各有志，爵禄何尊卑。芳轨嗣袁勖，演洁其庶几。终输内史集，彪炳干珠玑。大哀自有赋，南冠自有诗。刘蕡发悲愤，正则怀履綦。惟悲幸存录，续著无留贻。更有《代乳集》，蜡凤殊儿嬉。篇帙付蟫蠹，冥漠腾光辉。侍宦经云间，刺促骖归騑。崇茔迟修谒，式毂心神驰。平生慕忠孝，瓣香乃在兹。掩卷发三叹，愿世长雍熙。
海陵四至堂坐月寄怀宾谷节谷节使师扬州（清·陈裴之）	四并堂中别公去，四至堂中傍公住。也知公未到斯堂，光辉照遍淮南树。淮南遗泽海陵长，绍圣名齐有美堂。康乐达人绵祖德，士安惠政满江乡。绣衣借寇从来有，六州霖雨争骧首。夹道焚香送使车，问公还忆棠阴否。宣慰欣传简郑韩，簪缨休作尚衣看。堂帘一德承恩易，节钺重来异数难。圣心独眷江南重，盐梅好作和羹用。早识元龄公辅才，待偿昭达台垣梦。蜀冈公燕狎烟霞，别馆题襟护碧纱。翠饮玉炉三涧雪，红簪金带四围花。致亲许我听官鼓，绛随才愧兼文武。八表间停南浦云，一鞭催踏东华土。甓社珠光照海东，屋梁颜色正思公。江山夜共冰轮影，丝竹秋生绛帐风。蕙{木边}仿佛看题字，匆匆廿七年前事。当时童子问何知，此日勉为清白吏。月阙微名阚泽惭，祝公开府又东南。魏公昼锦堂成后，六至还应续美谈。
与徐星伯年丈论江河二源赋此纪之（清·陈裴之）	河出昆仑虚，并渠千七百。昆仑在何所，译言阿木七。其下星宿海，沮洳钟巨泽。三伏复三见，经历古西域。伏遇沙塞黄，见遇土壤黑。神禹所疏凿，荒度始积石。汉使寻张骞，元使命都实。虽经绝塞行，所见殊未的。国朝幅𢄙广，已扩地球脊。茫茫叶尔羌，远与河源值。迢迢阿克苏，亦近河源侧。我观河源图，惜未河源涉。聊作河源诗，当著河源说。江源亦有三，远者来昆仑。山南与山北，与河同发源。是名金沙江，两界包乾坤。万丈温都雪，消以朝阳暾。亦有鸦砻江，青海接玉门。源与星宿同，满地银涛翻。岷山地最近，门闼通松潘。羊膊与铁豹，咫尺篱与藩。远干近为支，势若卑承尊。卫藏地可括，井络天可扪。李冰凿离堆，石犀今犹存。鳖灵辟三峡，更验江水痕。一卷入蜀记，剪烛从君论。
李翁峡江凿滩歌（清·陈裴之）	滟滪大如象，瞿塘不可上。滟滪大如马，瞿塘不可下。峡中三百六十滩，岂无险过瞿塘者。汉阳李翁业操舟。来往峡江江上游。甘滩湍急某滩险，篙师敛手长年愁。石骨粼粼水中起，巨者如峰小如砥。石势所激滩势成，险处在山不在水。山势一曲江一湾，峡江治水须治山。山险可开石可凿，禹力未到翁心殚。先凿黑石次乌石，得寸则寸尺则尺。万夫锥凿响不停，坐遗巉岩化衽席。红石近在彝陵城，山势所触惊涛生。凿石须趁江水落，投书欲与江神盟。君不见太华巨灵擘，二山夸娥移，异人异事古来有，昔者所闻今见之。又不见五丁开蜀道，李冰凿离堆，翁心实心力全力，何虑万叠青崔嵬。开山用煤兼用炭，石痕裂若春冰泮。我意芦灰用更神，能使南山白石烂。更有青滩与叶滩，与翁努力共随刊。峡江化作平江路，无复人间蜀道难。
