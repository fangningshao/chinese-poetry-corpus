草堂（清·严锦）　　七言律诗　押寒韵	石罅新栽竹数竿，草堂六月已生寒。出帘香篆因风断，挂壁琴丝得雨宽。偶一课儿亲笔砚，岂真厌客懒衣冠。时人未识疏慵性，误作墙东避世看。
岁暮（清·严锦）　　七言律诗　押鱼韵	岁暮萧条感索居，寻诗懒跨雪桥驴。醉封乡外侯千户，穷送门前鬼一车。何日归田平子赋，几行乞米鲁公书。春风渐绿池塘草，魂断西堂梦醒初。
野步（清·严锦）　　押漾韵	雨止石渐乾，木落野愈旷。长风驱云归，半天卷屏幛。一径忽细纡，步窘骤难放。行行登高原，了了见古圹。断碑无岁年，何时此卜葬。惯听樵斧声，久绝麦饭饷。呼起冥漠君，告尔勿凄怆。方今楚氛恶，驱人入烟瘴。骸骨万里抛，妻子终岁望。尔生当盛平，不见乱离状。死获黄土埋，长眠幸无恙。巍巍南面王，此乐亦不让。我诗非谀墓，聊代鲍家唱。归途闻怪啼，一鸮立树上。
