雨夜（清·陆费瑔）　　五言律诗　押庚韵	积雨暗林木，空堂人语清。夕阴深闭户，寒色远侵城。遥雁闻砧起，秋虫向烛鸣。菰蒲江上路，岿梦傥难成。
庐江道中晚眺（清·陆费瑔）　　七言律诗　押尤韵	高城迢递暝烟收，庐阜周遭翠欲流。孔雀南飞儿女恨，大江东去古今愁。疏钟云度松阴晚，远牧风回槲叶秋。何处月明村笛起，此行不为听吴讴。
雨春馆即事（清·陆费瑔）　　七言律诗　押先韵	蕉阴满地袅茶烟，绿透窗纱斗室便。松鼠落檐桐吐乳，箨龙穿径笋行鞭。帘间危石如人立，枕畔残棋待客眠。半日清间尘不到，幽栖何异小游仙。
试泉图为张仲华题（清·陆费瑔）　　七言绝句　押青韵	曾题白甀品中泠，间踏青鞋历下亭。好似吾家老桑苎，自煎绿雪校《茶经》。
春游杂兴（清·陆费瑔）　　七言绝句　押先韵	一角红楼飏柳烟，水阑花鸭抱雏眠。钓丝风里瓜皮稳，不上吴江赤马船。
与许三静默寺夜话（清·陆费瑔）	寺钟三四声，庭树苍烟合。月气凉到门，不觉人影湿。孤檠黯无光，欹床时暝立。之子静者流，清尚耽禅习。哦诗夜柝沈，怖鸽响遥答。空除履迹稀，西风扫零叶。
雨霁（清·陆费瑔）　　押翰韵	霁景澄高空，日暮云阴断。卷帘天北看，残雨夕阳半。人烟闭郭深，渔唱隔溪乱。晚陂明落霞，凫鹜聚还散。此时怀故乡，老屋沧洲畔。菱芡界波田，菰芦纷野岸。澹与水木期，动发林泉叹。虚堂阒无人，熟卧不闻唤。隐隐花外钟，微微竹问爨。睡起思无端，余情渺江汉。
夜访同人清玉山堂（清·陆费瑔）　　押庚韵	夜火出深巷，寒犬知人行。隐隐市阛闭，近郭闻疏更。遥钟堕寥廓，一白凉烟生。到门人影湿，素月流无声。虚堂坐飘忽，款语含凄清。静极不知永，孤镫如有情。忘言结古欢，醇酎相与倾。方欣寤歌适，屋角晨鸡鸣。
江船琵琶曲（清·陆费瑔）	江天漠漠西兴树，潮落潮生估帆去。婆留城外江水斜，吴姬半解弹琵琶。琵琶一曲沈吟久，十五娉婷新出手。生小风波不识愁，一曲琵琶一樽酒。我别钱塘二十载，歌板飘零几人在。劝汝琵琶且暂停，哀弦促柱那堪听。绿窗喁喁儿女泣，陡觉凄风吹雨急。此时凝云颓不流，坐中飒飒如深秋。忽焉呜咽西江水，万甲齐鸣伏兵起。千声并作一声弹，声在神情不在指。须臾失势千丈落，中断银床辘轳索。收弦放拨声有无，山容水熊空模糊。曲终呼酒泪如线，肠断尊前好相见。除却余杭无此声，等闲休负春风面。嗟我还乡一暂过，中年哀乐何其多。重闻暮雨潇潇曲，如此江山可奈何。
