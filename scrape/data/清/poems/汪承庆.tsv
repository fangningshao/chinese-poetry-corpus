访师白丈于帆山寓舍剧谈竟夕感而有作（清·汪承庆）　　五言律诗　押庚韵	相逢讶消瘦，执手泪先倾。即此通宵话，难穷隔岁情。孤镫摇旅梦，落叶走秋声。明发又言别，帆山翠色横。
喜雨（清·汪承庆）　　七言律诗　押先韵	殷雷向晚忽喧阗，顷刻沟塍似涌泉。风势挟潮知有海，云容翻墨欲无天。芋田叶润蜻蜓立，稻陇花香牸牯眠。拟约村翁餐脱粟，湿薪几处滃炊烟。
铁佛寺看竹（清·汪承庆）　　押筱韵	颠厓望厜㕒，曲埼历䆗窱。晖晖金碧光，古刹嵌林表。入门心宇清，四面琅玕绕。新粉渍幽篁，芳苞坼丛筱。十万青鸾尾，排空势夭矫。凉翠滃作云，压此一亭小。年深花𪕋多，境静尘马少。拂檐声飒飒，白蝠大如鸟。灵幡闪墙阴，夕磬飞木杪。山鬼来窥窗，虚籁天风袅。
