山园即事（清·马翮飞）　　五言律诗　押齐韵	曲径穿林口，层岩接石梯。到门青嶂合，坐客白云齐。雨歇泉初响，花飞鸟自啼。向来耽野趣，何日遂深栖。
太白楼（清·马翮飞）　　五言绝句　押尤韵	黄叶一天秋，青山百尺楼。楼头旧时月，夜夜照江流。
晚泊（清·马翮飞）　　五言绝句　押萧韵	寒潮秋淰淰，落叶晚潇潇。借问停桡处，吴枫第几桥？
月夜至玉屏庵（清·马翮飞）　　押养韵	古寺翠微间，溪山契悠想。明月下庭除，忻然遂独往。春溪漾素辉，寒松落幽响。繁阴渐迷离，疏影散林莽。一径薜萝深，拄杖缘萝上。高僧夜未暝，开轩共澄朗。坐久若有得，无言倚虚幌。
