赠凤凰山咸庵禅丈，庵名凰巢（明末清初·邓旭）　　五言律诗　押蒸韵	万绿藏深壑，苔龛路几层。侧身同蚁进，牵臂学猿腾。累重缘留发，栖幽欲妒僧。半生迟引退，应悔镂春冰。
钱塘看潮（明末清初·邓旭）	夜发富春江，午缆钱塘岸。不见当时射潮者，天际烟波空浩瀚。须臾海门走匹练，白虹蜿蜿吐长线。渐看鳌背负山来，汹涌顿令天地变。龙吹笛，鼍击鼓，冯夷天吴江上舞。万斛舳舻如败叶，怒涛一卷送平浦。伊昔惟闻东流之水无尽期，沃焦澒洞为漏卮。云何已逝壑，而有还源时。应是伍胥文种恨不灭，无路叩天气填咽。故教雪浪排长空，古今嘘吸无时绝。
