书曝书亭集后（清·汪沆）　　七言律诗	老去无心典石渠，扁舟归钓小长芦。排签目笑搬姜鼠，释褐人怜上竹鱼。旷世才华追屈宋，百年踪迹半江湖。如何史笔高三馆，空负兰台七上书。
饮绣谷亭题一百八件酒瓷录后同樊榭先生龙泓赵勿药作（清·汪沆）　　七言绝句　押麻韵	玉兰花下同呼酒，爱此名瓷小户加。饮到清明刚百六，双卮留伴殿春花。
七烈行（清·汪沆）	平则门开逆闯入，朝士纷纷争拜贼。查家烈妇周夫人，慷慨堂前大义申。昔闻乐羊妻，盗劫不从甘作臡。又闻高悯女，寇求为婢誓勿许。彼非须眉尽如此，我曹今当共一死。娣妇闻姒言，请从地下长周旋。小姑闻嫂言，含笑不辞赴九泉。诸女闻母言，齐声抗志金石坚。就中有妾长跪请，莫因葑菲轻弃屏，有母虽孱同毕命。周夫人，查烈妇，闻众言，笑拍手。各各入帷房，密密缝衣裳。光明一匹帛，齐挂文杏梁。朝来蛾子排闼过，烈气如生不敢剉。贞魂如伴魏娥游，劲节还同费氏播。七人绝，二人苏。迹虽异，心不殊。呜呼七烈之墓草已宿，七烈之名光岳渎。
题曹六圃选宋百家诗存后（清·汪沆）	我披天水史，开宝逮德祐。文章流别殊。各自辟藩囿。西昆沿五季，遗俗尚𢗗狃。谁复正始音，鲁公冠厥首。能事王黄州，训词亦深厚。继之梅欧阳，灿耀光列宿。髯苏一代豪，落笔钜鲸扣。门下四君子，笙簧迭赓奏。同时濂洛贤，风雅振先后。虽非春葩荣，至味在醇酎。纷纷递述作，南渡格变又。渭南富天才，崇台九成构。杨监与萧尤，下视匹蓬霤。石湖颇排奡，简斋剧孤秀。终逊子朱子，芳润六艺漱。汐社多环词，噍杀出泉窦。独爱晞发人，《九歌》可驰骤。其余盛藻翰，偻指牛毛富。惜哉五百年，散佚随飘飂。遂令汲古者，荒荒堕烟雺。曹君擅石仓，积书屋连袤。《文鉴》补吕氏，《诗钞》广吴叟。忆昨上元日，晴雪滴残溜。肩舆过草堂，丛编出怀袖。群言汇百家，目眵浩难究。如入万花谷，遥天列锦绣。又如对古尊，云雷错鸡蜼。贱子嗜好殊，读罢一言祝。变体双井翁，造语独矫揉。江西诗派图，几辈尚墨守。九僧格律粗，四灵篇幅瘦。江湖诸小集，殽核分饤饾。岂无绝尘句，驽骏不同厩。兼收与并登，要使无杂糅。十手急传钞，百卷付刻镂。鉴别君自精，狂言当我宥。
忠天庙画壁歌陆筱饮孝廉索题（清·汪沆）　　押支韵	我生未谒忠天庙，陆子示我画壁诗。画笔峥嵘出乃祖，清芬述德播诵之。前有作歌钝丁老，和者长篇墨沈随。穷形极态恣刻画，读诗如见画壁奇。中祀社神越公像，庙创何代传异词。溯昔阿𡡉大业末，群雄扰攘干戈驰。我祖一剑起黟县，六州保障无疮痍。窦融抒忠洵不忝，钱俶效顺嫌犹迟。日月出矣爝火熄，功在社稷铭鼎彝。能捍大灾与大患，祭法协礼佥曰宜。急当买棹北郭去，撷蘩采藻陈清醨。惟闻榜额半漫漶，陈丹暗粉壁亦欹。画壁有孙善表襮，庙貌如故畴匡持。揭虔妥灵后嗣责，卷还诗卷歌忸怩。
莲坡以文彭摹印一方见赠作歌谢之（清·汪沆）	致身自笑无文章，累累之印输提将。执箠又未笞戎羌，何能斗大腰悬黄。诵周说孔称陶唐，字学聊尔穷偏傍。蝌斗篆籀堕渺茫，摹印独存漆室光。神奇工巧谁擅场，阳冰倡论语实臧。姜夔吾衍互颉顽，有明制作虱缀裳。停云馆主师子王，南都掌教声价翔。诸生讲究大雅堂，余事独爱翻三仓。下笔切玉如截肪，何主臣外尽敛铓。历年至今三百强，片石不啻千明珰。故人持赠出缥囊，瘦蛟蟠屈纷低昂。陋彼剑拔同弩张，佩刀只合归王祥。奇石应付米老藏，我手十指直且僵。眯书懵画惭面墙。投闲置散为石伤，欲留不可意徬徨。半生瓠落须眉苍，诗书滋味久益长。感君勖我意独良，石交之谊何时忘。呜呼！石交之谊何时忘。
读书示查生善长（清·汪沆）	屠龙技，非不稀，时无所用让履狶。作俑子，人共嗔，时有所用贵斫轮。人生择术何用巧，一艺成名众亦宝。
过王学颜新居登七层楼（清·汪沆）	别君三载音尘断，每到思君愁浩涆。买船闽海一归来，花事阑珊春过半。征衫脱却访君家，闻道移家大井畔。巷交阛阓沸蜩螗，更憎街泥没两骭。讵知有道居自殊，才得入门喧寂判。因山为屋结构牢，高者跨岩低傍厂。开轩排闼引我梯，每上一层眼界换。鼓勇直跻七层颠，俨似浮屠卓云汉。元龙百尺空自豪，宏景三层何足算。江形左抱湖右环，舄下风帆凫雁乱。遥山重叠不知名，一一送青来几案。城中有此奇绝境，使我烦纡一朝泮。乾鱼脱粟且午餐，爱君真率从君膳。家酿如泉续续添，蝉联贪话忘晡旰。半酣俯瞰十万家，喜屡丰年无绝爨。飘飘我欲御风行，咫尺蓬莱到隔岸。
