寄闽清陈大章奎（清·孟超然）　　五言律诗　押侵韵	方塘鉴明月，余照揽盈襟。苦忆芦中士，相怜河上吟。干将霄汉气，松柏岁寒心。一棹梅溪便，遥情江水深。
越王台（清·孟超然）　　七言律诗　押灰韵	岧峣宫殿暮云开，指点东南出霸才。逐鹿天归炎汉去，钓龙人自大江回。千年庙食仍王后，终古英雄起草莱。伏腊鸡豚旧闾里，灵旗莫拂怒涛哀。
秋日游道山石室怀古感旧得诗（清·孟超然）　　七言律诗　押文韵	十二年前此乐群，石床萝径叶纷纷。死生惭负延陵剑，箧笥空存邺下文。山色茫茫看落日，秋阴漠漠但寒云。道山亭即山阳路，邻笛凄清不忍闻。
应山吊杨忠烈公（清·孟超然）　　七言律诗　押真韵	顾命当年一谏臣，移宫事变早批鳞。愿除曹节扶冲主，能死陈蕃坐党人。北寺一时沈白马，中原他日怆黄巾。封疆门户同澌灭，遗恨空留楚水滨。
答客问（清·孟超然）　　七言绝句　押侵韵	一入烟萝岁月深，云泥无暇计升沈。笑他姚合饶诗思，除目看来损道心。
作家书（清·孟超然）　　押支韵	勉强报平安，欲书还迟迟。行者马已秣，安得罄其私。寄信谢行人，归去到茅茨。但言颜色好，不异去家时。远游事多端，勿使衰亲疑。送君上马去，我心君应知。
过石柱境上吊女将军秦良玉（清·孟超然）	女将军，秦良玉。石砫司，统荒服。渝州城门昼不开，渝城狼藉皆血肉。判官胡廷表，走效秦廷哭。女将军，师为出。大战二郎关，身不辟矢镞。黄来儿，何荼毒。女将军，几先烛。督师杨阁部，乃驱贼入蜀。中丞见事晚，伤哉同颠覆。一战罗汝才，矫矫夺其纛。天生女将军，英姿古所独。养贼自重伊何人？奇男子，勇有余，忠不足。君不见左将军，亦良玉。
