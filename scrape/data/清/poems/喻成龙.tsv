暮春登铜陵天王山（清·喻成龙）　　五言律诗　押尤韵	携筇来北郭，览胜正酣游。山静情疑古，松声冷欲秋。野花随地发，江水到门流。雨歇荒原暮，平田起白鸥。
闻笛（清·喻成龙）　　七言律诗　押庚韵	梦里悠扬横笛声，高天露下共凄清。愁来江汉人何处，望里关山月倍明。万里孤云随绝漠，十年羸马更长征。谁知一曲终宵怨，霜雪无端两鬓生。
紫霞关（清·喻成龙）　　押语韵	苍翠落层岩，高原失炎暑。郁纡望烟霞，盘旋无处所。危巢迹樵踪，深林闻人语。萧瑟吹山风，落花红寸许。
