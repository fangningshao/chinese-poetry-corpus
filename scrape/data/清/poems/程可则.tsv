舟晚（清·程可则）　　五言律诗　押侵韵	回舟转清澳，落日照前岑。水阔一帆远，云归众壑阴。虫声喧别浦，人语静空林。寂寞河干客，悠悠行路心。
虔州（清·程可则）　　七言律诗　押齐韵	章江回合女墙低，不见行人但鸟啼。往日聊城谁射矢，至今函谷未封泥。风吹败叶沈沙砾，日落前营动鼓鼙。欲向郁孤台上望，乱云含雨草萋萋。
度双牌峡（清·程可则）　　七言律诗　押元韵	虔州南上路巑岏，忽到双牌水气昏。帆向夕阳争鸟道，天留孤堑峙江门。沿洄百折滩声急，明灭千峰树影繁。谷口似闻鸡犬唤，人家疑是武陵源。
兴济废县为明皇后（即明孝宗孝康皇后）生处（清·程可则）　　七言绝句　押真韵	荒城古堞卫河滨，箬裹青盐艇作邻。碧瓦朱扉犹有庙，玉鱼金凤已无人。
题赵承旨击鞠图（清·程可则）	至元一幅鹅溪绢，四尺不满三尺余。翰林承旨颇好事，绘取击鞠为斯图。不知王者是何代，紫棱白面苍虬须。手提青丝绿玉策，据鞍顾盼神睢于。左右布列数猛士，衔竿挟杖纷骑驴。一球委地不得掇，四面击者群争趋。驴蹄骄蹴势欲动，蹀躞腾遝精神殊。我闻轩辕习武士，沙虫猿鹤皆前躯。一击能令力牧怒，蚩尤涿鹿功煌如。吁嗟王孙际龙战，绘此毋乃含欷歔。方今海宇尽混一，虎皮盖藏金仆姑。《云门》既奏泰阶平，纵有筑鞠非兵符。此图不用示天下，只合简册供清娱，衔竿挟策胡为乎。
晓起与邝无傲作（清·程可则）　　押寒韵	长安四月雨，霢霂生微寒。晨兴出帘阁，稍觉衣裳单。郁郁庭中槐，浅绿浮林端。好鸟鸣相闻，仿佛栖岩峦。不见夏云热，宁知春色阑。赖有同心人，把臂延清欢。回首思故乡，众卉萋以繁。黄梅摘方熟，朱荔谁当餐。嘉序长不归，谁能假羽翰。
吴渔山为余仿营丘早雪图（清·程可则）	渔山山人不出山，朅来燕市仍键关。含毫泼墨自怡悦，为我披豁开心颜。鹅溪一幅营丘似，积素凝寒半江水。残条拂地冻欲僵，有客孤舟去如驶。芦叶萧萧风乱飞，千山寒色兼斜晖。此翁掉头颇解事，天地已闭人当归。不然访戴意亦适，岁寒兰芷应须惜。多谢山人冰雪心，挂帆好向罗浮宅。
