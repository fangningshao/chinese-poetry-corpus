铁棋亭（清·杜显鋆）　　押灰韵	豆积古仙洞，仄径何崔嵬。上有铁棋局，斑剥弃莓苔。搆亭相拂拭，贤侯意悠哉。春风复秋月，我常此徘徊。烹茶爇山叶，寻句索松煤。当轩碧空净，眼界豁然开。城市依山麓，河流环涧隈。石枰作筵席，放豪时举杯。坐听铁马响，心清涤尘埃。髣髴八仙至，飘飘会蓬莱。不觉瞑然醉，归已玉山隤。
