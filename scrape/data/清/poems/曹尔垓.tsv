浒墅关晓行（清·曹尔垓）　　五言律诗　押东韵	吴关迷曙色，已挂一帆风。淡月临清霭，平波映碧空。鸡鸣茅屋里，人语画船中。极目长天望，朝云绕树红。
己酉九日墨林小集（清·曹尔垓）　　五言排律　押遇韵	杖策将登高，高冈隔烟雾。风急塞雁哀，骤雨当窗度。邀宾水上亭，披襟探毫素。图成山吐云，绘出花垂露。良辰足欢娱，肯为穷愁误。作赋临清流，衔杯对高树。红叶影苍茫，黄菊悲迟暮。卷帘夜色昏，水田下白鹭。未尽茱萸觞，客迷东郭路。舟子遥相招，濯锦江头渡。
