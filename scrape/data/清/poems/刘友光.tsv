秋阴寄王山长（清·刘友光）　　五言律诗　押寒韵	一寸心中地，容忧竟万端。树凉蝉命促，虫苦蓼荫寒。蒿里观狐穴，桃花忤钓竿。梦中师竹在，落叶满长干。
寄方密之（清·刘友光）　　五言律诗　押庚韵	家破贫非累，忧深寇未平。避人空下泪，绝口不谈兵。桐向秋辞碧，门临溪转清。月明思汝别，舞袖遍琴筝。
将入闽寄故人王而农（清·刘友光）　　五言律诗　押支韵	飘零吾久矣，离乱欲何之。愁绝遥天暮，哀余斫地悲。南音同在耳，西爽独支颐。相见情无限，何能尽所思。
丁景吕南游索书与梅村师闻师连举三子却寄（清·刘友光）　　七言律诗　押覃韵	哀绪三眠柳渐酣，绿经江北更江南。门余三尺淹留雪，野坠同时痛哭簪。贫已无家依独树，春犹遣兴到双柑。门生老去诸儿稚，醉后何人可举篮。
挽画僧采石（清·刘友光）　　七言绝句　押庚韵	黄金锁断薰风起，青草年年面上生。最是春来无限憾，牡丹深处哭王耕。
寄旧令朱汉臣（清·刘友光）　　押沃韵	莲勺秦时月，水色碧于玉。中有焚鱼人，临轩濯双足。兰芽宛中央，妙技能刻鹄。溯洄望蒹葭，凄怆乱心曲。我有一亩宫，三径殊局促。君昔抱琴来，亲见山水渌。桑麻蔼轮蹄，箫管转华烛。桑扈托晨风，翱翔啄我粟。墉壑何萧条，蚕盆亦不浴。丁男鬻已尽，寡妻犹岸狱。安得旧雨来，击鼓洗桎梏。
