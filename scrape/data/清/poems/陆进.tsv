送惠印可之燕（清·陆进）　　五言律诗　押尤韵	欲遂驰驱志，先从蓟北游。马蹄经大野，剑气动高秋。河岳浮云淡，关山落日愁。建安才自美，王粲漫依刘。
同孙宇台毛稚黄林玉逵吴山晚眺怀三仲昭秦中（清·陆进）　　七言律诗　押冬韵	凭眺吴山第一峰，故人相对倚孤筇。寒云漠漠连荒戍，落照迟迟挂碧松。秋叶半林归鸟雀，暮潮千叠隐蛟龙。登楼何处哀王粲，极目秦关路几重。
题宋高宗六字碑（清·陆进）　　七言律诗　押删韵	云门野寺古禅关，片石峨峨烟霭间。一自翠华来胜地，常留宸翰纪名山。丹文不变千年色，碧藓难侵六字斑。堪笑花宫称广孝，君亲当日几时还①？
长桥步月（清·陆进）　　七言绝句　押文韵	一片清光两岸分，永明禅寺暮钟闻。几群鸟鹊归村树，数点帆墙出水云。
