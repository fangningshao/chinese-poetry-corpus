暮抵山家（清·熊少牧）　　五言律诗　押麻韵	野径入苍翠，茅檐三两家。夕阳犹在竹，小雨不妨花。留客分云榻，呼儿汲井华。山深无漏鼓，欲曙已鸣鸦。
送何子贞编修入部（清·熊少牧）　　七言律诗　押支韵	天抹寒云酿雪迟，尊前忽听渭城词。同年人少难离别，小病秋深好护持。銮掖文章新主眷，泷冈风木故园思。遥知阿弟停帆待，扬子江头梅放时。
邓湘皋丈枉顾别十三年矣喜赋（清·熊少牧）　　七言律诗　押阳韵	秋窗静读南村集，忽枉高轩喜欲狂。爱士一腔皆热血，著书两鬓有新霜。丈人落落论风雅，穷鸟飞飞堕莽苍。茗碗清谈对斜日，江天回首别情长。
游子吟（清·熊少牧）　　押齐韵	朝望白云飞，暮听慈乌啼。引领盼亲舍，游子心凄凄。忆我五龄时，失怙谁提携。有弟在襁褓，有兄垂髫倪。随兄上学堂，书声茅屋西。母训不知痛，入怀索枣梨。课儿绩镫前，夜静山风凄。十岁就外傅，家贫鬻珥笄。一经与一砚，历历行装赍。强颜为儿欢，恐儿苦羁栖。送儿出门去，目极门前溪。儿行日以远，高堂日以睽。岁晚望儿还，倚闾斜照低。愿言抛旧业，奉母偕荆妻。承欢有余力，学耕把锄犁。晨羞脍姜鱼，夕膳烹茅鸡。采薪霜一束，种豆烟半畦。春风护{艹爰}草，寿与南山齐。不见彩衣人，七十如孩提。
明赠太子太保兵部尚书杨忠烈公画像（清·熊少牧）	痛哭红丸疾不起，选侍不移难未已。拥驾嵩呼九庙安，六日出宫头白矣。阁臣庸劣内臣私，刘孙赵左相维持。小臣再召预顾命，寸心耿耿先皇知。岂不闻万工部，朝上弹章暮膏斧。岂不闻刘知府，夜醮未终惨对簿。肝胆义激死生轻，二十四罪血缕缕。此疏一入会极门，凶珰骇栗褫其魂。不杀东林无东厂，按名点将烟尘昏。吁嗟乎！委鬼当头立，茄花满地红。白日矫翻三大案，群小罗织争为功。纵诛失律熊经略，岂有贪赃杨大洪。死囚一呼臣节表，冷光远映黄芝草。编公手疏涕交横，楚浦风雷护遗稿。
