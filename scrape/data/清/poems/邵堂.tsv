江上（清·邵堂）　　五言律诗　押支韵	寒飙吹落日，江上雁先知。黄叶怀人地，青山载酒时。风声凉在水，秋色瘦于诗。对景成孤往，翛然契所思。
李壮烈伯哀辞 其二（清·邵堂）　　七言律诗　押阳韵	厄闰龙蛇黑水洋，哀荣王命逮蛮乡。同仇难雪三军恨，恤死新加五等光。尚有游魂逃蜃鳄，定留毅魄扫欃枪。新祠金粟英灵在，闽峤千秋俎豆香。
过故邺城（清·邵堂）　　七言律诗　押先韵	王气霾沈井甃边，邺都往事付云烟。荒台上齧漳河水，废冢人耕汉苑田。芳草绿于长乐县，夕阳红似建安年。九原若起陈书记，为话西陵亦惘然。
呈李许斋师（清·邵堂）　　七言律诗　押冬韵	礼堂朴学世推宗，尺木难撞待叩钟。识字远承许祭酒，诂经孱守郑司农。名山副墨当谁属，落叶仇书肯自慵。记向扬云问奇字，草元亭外绿阴秾。
归云庵孙太初墓（清·邵堂）	策杖入林樾，苍凉一坞云。山僧老荒寺，词客此孤坟。古径无人到，鹤声何处开。挂瓢遗迹在，惆怅拜斜曛。
李壮烈伯哀辞 其一（清·邵堂）　　押真韵	横海功名百战身，上将军蹶太无因。出师杨仆身先丧，必死殷侯语竟真。一槊威棱寒米贼，九重哀泪恤波臣。瞻天未遂平生愿，但画凌烟亦有神。
荥阳汉循吏故闻熹长韩仁铭（清·邵堂）　　押支韵	闻熹邑长范史遗，荒榛断垄霾残碑。按出虎朝掘土得，为矼为碍吁可悲。经国以礼刑罚省，想见政肃风清时。迁槐里令辟书阻，不幸短命同吁嚱。校尉牒下丞与尹，竖石坟道旌所司。汉人质朴摈文饰，列传所阙名仍垂。摩挲文字感时代，如我作吏颜忸怩。方今吏局愈败坏，五蠹六虱织人儿。催科踊跃盗党获，黉校修葺城垣随。但无龃龉皆尤异，长官夸美无余词。兴利革弊数大政，彼及民事咸缺亏。吾闻循吏政浑穆，事如无事为无为。春风韶煦物不觉，句出萌达皆转移。龚黄仇卫人代远，姓氏寥落如娥羲。润饰吏事湛经术，从政令亦远时宜。汉家取士不拘格，牧羊牧豕执戟枝。韩君昔丁熹平世，党锢幸不遭诋訾。缓民急吏政本得，治谱千载无纷歧。司隶校尉亦长者，风劝良吏屏阿私。循吏少，民阜熙。循吏多，民怨咨。吏书上考作郡去，黄金白银胡累累。道旁碑石述惠政，姓氏不复居人知。
宋瓷箫歌（清·邵堂）	未央瓦甒缺不全，隗嚣宫碗霾寒烟。𤫩珑陶器出天水，绣匣珠襦话惘然。刻箫以玉亦以铁，范土抟沙妙逾绝。一枝直干遏行云，十指春寒弄晴雪。图画清明记上河，樊楼镫火夜阑多。参差织手当窗奏，窈窕娇喉背镜歌。牟驼冈下烽烟逼，从此箫身陷榛棘。一曲残山剩水声，千龄雨过天青色。惜不招邀汪水云，金台秋老话斜曛。长携雪窖冰天坐，如响青嵩碧洛闻。花瓷昔制陶人手，遗事宣和未曾有。青城应唱念家山，紫玉曾吹《折杨柳》。野火寒郊万劫灰，山河破碎剩箫材。官哥柴汝知何似，筝笛笙簧倍可哀。红愁碧恨春无主，月冷陶丘蚀风雨。不知埏埴纪何时，此亦中原乾净土。
