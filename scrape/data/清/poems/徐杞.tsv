汪孝子诗（清·徐杞）　　五言排律　押真韵	习隐辞尘俗，端居葆性真。心惟甘淡泊，质更抱清淳。盛德孚行路，遗风表搢绅。慈帏期不老，子舍讫终身。寝膳朝昏切，扶持左右频。疾无烦上药，诚可格明神。寸草情逾苦，三春景欲沦。瞻容余涕泪，营葬剧艰辛。不间生存日，宁忘永感辰。双鸠庐上乳，缟兔陇边驯。自昔传灵异，于君孰比伦。一朝成大暮，千载失完人。幸际明良会，欣看纶綍新。芳声长不没，图篆勒贞珉。
