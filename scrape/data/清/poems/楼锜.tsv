将渡太湖石公山僧来迓（清·楼锜）　　五言律诗　押冬韵	欲问灵威洞，烟波隔几重。偶迟孤棹去，先与老僧逢。雨后朱樱熟，山中绿树浓。明朝寺楼宿，同听一声钟。
春日归泊阊门（清·楼锜）　　七言绝句　押东韵	年年踪迹感漂蓬，冷落柴门烟雨中。燕子归来迷旧垒，桃花何处笑春风。
支硎山（清·楼锜）	天平折而西，数里得支硎。支公有遗迹，于此翻金经。云鹤不可呼，空复名其亭。幽涧吼瀑泉，白日阴泠泠。如鼓朱丝桐，一听心一清。复上此山顶，盘盘青螺形。竹径凡几转，交翠延幽情。吴中盛游览，车马喧春晴。伊予今始来，能无笑山灵。
登双峰阁得磬字（清·楼锜）	绝顶构飞甍，远揽大江胜。振策同攀跻，放眼发高兴。海上群峰趋，中流寒日莹。俯觉四天空，时见一帆正。冷翠湿衣裾，丛竹翳苔径。纡回扪烟萝，杳杳落山磬。
