舟次曲江题家书后（清·魏成宪）　　七言律诗　押微韵	每日扁舟向翠微，鹧鸪相唤燕交飞。春从薄暖轻寒过，人自三枫五渡归。西笑底须愁索米，南禅曾此话传衣。预思樱笋登厨候，到及林园绿正肥。
余将出都伊墨卿邀同罗两峰法时帆马秋药汪剑潭李石农蒋砺堂晓过崇效寺看花归集寒玉斋饯别（清·魏成宪）　　七言律诗　押麻韵	高柳青浮积水涯，轻阴漠漠带初霞。曾藏人海仕如隐，频款禅房心出家。旧雨欢场鸿印合，春风香径燕飞斜。一尊更尽情难别，为有此君共此花。
