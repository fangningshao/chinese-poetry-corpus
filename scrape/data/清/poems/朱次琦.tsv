至日怀族子廷光（清·朱次琦）　　五言律诗　押歌韵	日至繁阴积，天涯旧雨多。性情廷吉尺，心事鲁阳戈。宛宛凋残景，匆匆俯逝波。行吟怨劳者，风雪大江沱。
峡山寺（清·朱次琦）　　五言律诗　押灰韵	北水夺寒峡，回回千里来。溯流三折入，凿翠一门开。阮径芜随没，禺祠筠可材。添衣夜多警，猿噭有余哀。
冯大汇诗卷属为点定因系以诗（清·朱次琦）	懒人减睡夜看月，睡醒昽昽白生室。天公为我洗羞颜，一雾涨霾三丈日。是谁剥啄警尸寝，发简吟哦纷玉屑。豪猛或余螭蚓杂，芳菲未许兰荪歇。记识君才何日始，泥饮吾庐得酒别。醉客风交乱竹影，诗人毂转生莲舌。蛟龙出纸雷声碎，璜琥霏光玉花彻。大巫压己魂怦怦，小别催人波冽冽。锦章竟缺七襄报，斗柄虚仍三载揭。太息前尘春一梦，岂谓国工肱九折。我今卧病山海深，倦眼昏花书卷撤。白日终然怯牛斗，碧海何因叹鲸掣。将无错认马识涂，为遣澄清鱼有孽。目不见目固其理，心以印心更何说。晏岁匆匆寒晷急，霜风懔懔冬山𡿖。次君诗卷忆方山，我亦门庭满枯叶。
同李游叶家池上作（清·朱次琦）	月色浴四郊，天水一气警。坐令夜游子，投身藐姑顶。呼吸入肺肝，照见冰玉影。坊锲谁家石，名氏高蔚炳。百年如转烛，荐及孙曾等。想见恤纬人，严节秋霜冷。历历葑塘皎，郁郁松烟暝。寒流泻微茫，河汉相与永。何处人语喁，溪阴问鱼艇。
象山社缘麓行至郁水上沙溪乃反夜已向残（清·朱次琦）　　押霰韵	水国森夜凉，明河落华甸。群动凄已寂，万象悄弥茜。村舂晚凌厉，戍火寒隐见。行野忻有适，发兴乃忘倦。高塍石切额，回溪路弯线。仰登屡蜷局，俯绕乍虫缘。浦溆渔家艇，松根网丝罥。趁树约邻多，吹萍行汲便。晚食瓦盘酒，儿女杂嗔忭。世熊苦喧卑，此乐让汝先。席草接软语，月破川浮练。落叶散鱼背，清霜厉人面。更永不可留，回踪殢幽眷。
峡山寺 其三（清·朱次琦）　　押东韵	栖湾古凝碧，题句不能终。照眼此杯水，曾窥苏长公。蛟鼍寒不睡，松桥远生风。欲语无生法，收心息梵宫。
