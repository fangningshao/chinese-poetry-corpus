寿某星使（清·吴鲁）　　七言律诗　押尤韵	整军首运帷幄谋，煌煌真诰褒壮猷。新政权舆播湘楚，嘉声宪走盈亚欧。寿届黍秩杖于国，算绵八千岁为秋。上方瑰宝西方佛，眷念元老天贶优。
和赞虞中丞闱中即事韵（清·吴鲁）　　七言律诗　押侵韵	人情阅历岁华深，卅载京尘宦海沉。翻白愧遭当道眼，惊秋又动故园心。身羁老骥闲中枥，响閟焦桐爨下音。齧足入舟翻自悔，将归琴理个中寻。
东瀛客次（清·吴鲁）　　七言律诗　押东韵	邮亭接淅去滇中，又送江流入海东。璀璨园林留法物，喧豗朝市杂欧风。壮游万里经圆峤，听讲诸生笑老翁。纵览瀛寰新气象，神山初日正曈曈。
寿刘缉唐孝廉六十（清·吴鲁）	纵衡健笔挟江涛，评骘艺林眼力高。雅量共推黄叔度，佳章自写薛阳陶。远游名胜斯称福，遍阅雄文亦足豪。一到蓬莱摛彩笔，神山初日照金鳌。论文樽酒兴初酣，旧事经过娓娓谈。寿望耆龄欣锡九，辰逢佳节近重三。裁诗老境心逾细，说士频年口更甘。一部笙簧新谱曲，莺声二月忆江南。
