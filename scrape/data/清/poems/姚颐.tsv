观大兴师所藏宋椠施注苏诗本敬题其后（清·姚颐）	漫堂昔镂苏诗集，标名注者吴兴施。天吴紫凤剧颠倒，初白庵主为诟訾。庐山真面在何许，嘉泰遗椠空嗟咨。欻然满堂色皆动，谁其藏者今吾师。司谏绝识名当时，该洽助以吴顾禧。都梁太守广年谱，如善注《选》家学贻。序笔亲邀渭南伯，楷法特倩安抚司。不辞独反乌台案，要令家习眉山诗。我观宋人所注集，颇多神明相护持。临川功臣雁湖李，元代镌梓今犹垂。黄笺陈疏重天社，帙飘版落惟宋祁。山谷更传二史笔，外集别集全豹窥。苏之注者尤号夥，唐赵沈黄俱劫灰。梅溪卅卷特完好，誵讹或恐赝鼎为。自非施家作述力，景星凤皇争睹谁。惜哉十二仙人佩，风烟缥缈何年飞。正如槜李李太仆，五百家注韩退之。留余仅此吉光羽，彫残又饱蟫鱼饥。简蟠科斗文字缺，行乱蚯蚓形模欹。虽然断圭总至宝，如九石鼓余庆归。吾师论诗脱臼蹊，妙抉骨髓遗毛皮。浣花旧编已断手，笠屐新图行洗眉。他时双璧照艺苑，明星千古开云逵。会当从师校且读，不数上空由仪词①。
开元铁牛歌（清·姚颐）	大缆连连两岸曳，牛人执鞭牛努力。大河汘汘四野流，黄沙裹牛牛人愁。厥初开元全盛日，朝贡合杳商旅溢。大编艘舰便车徒，河上三桥此其一。赋晋一鼓铸岂任，合铁几州牛始出。四关之西四河东，柱作苍擎山作礩，津迎天子祀汾舆，赞出从臣大手笔。壮哉此物尤赑屃，巨灵当头那敢叱。自从高岸深谷沦，求牝求牡牛失群。皇皇左牵右谁挽，落落孤渚四今存。今年秋涨地轴裂，蛟龙怒吼鼋鼍翻。长风助号浊浪底，老牛力竭吁何言。噫嗟乎，呼汝以牛应以牛，汝身虽铁心不铁。张公神剑有时合，象罔玄珠求还得。何时八牛复旧观，突兀便见对岸立。约束浮梁免漂泊，付与勾管使者重驱策。不然将伯无助何所庸，不如倏忽化作黄犊供三农。浊泥五斗腴所钟，伫令家家年岁丰。我亦从今不拟横笛效野牧，但愿年年鞭春长作多牛翁。
