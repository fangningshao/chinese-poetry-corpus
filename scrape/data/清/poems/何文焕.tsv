大石屋（清·何文焕）　　五言律诗	结构高岩上，凌虚别有天。漫将山作屋，还就石为山。树色森遐坂，风声咽细泉。下方人不见，占断白云边。
秋日有怀王修竹志熙（清·何文焕）　　五言律诗　押尤韵	名士今谁数，风流王子猷。一时文水别，八月武林游。虚馆绿阴晚，高原红树秋。何能忽相见，云远思悠悠。
鸳鸯湖杂咏（清·何文焕）　　七言绝句　押齐韵	村深午后不闻鸡，时有幽禽隔树啼。问著春光何处好，胭脂桥在望吴西。
秋山行旅（清·何文焕）　　押歌韵	西风下木叶，萧萧湘水波。空山黯秋色，肃肃鸿雁过。渺邈思帝子，羁人发长歌。徊徨骇岩壑，烟光晕薜萝。
再集永宇溪庄（清·何文焕）	重游惬幽赏，首夏绿阴新。日月不可驻，风光殊悦人。丝桐发逸响，兴洽对金樽。窗静众香吐，树深百鸟喧。流云多故态，闲旷夙所珍。逍遥望千古，一笑付清言。
