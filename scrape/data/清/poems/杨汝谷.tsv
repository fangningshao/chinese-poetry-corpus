舟中怀长孙超恒时新任藁城令（清·杨汝谷）　　五言律诗　押微韵	汝始分符去，吾才买棹归。纵然违祖膝，犹喜近亲闱。法立奸胥畏，心清案牍稀。此方经巨浸，轸恤念民依①。
闻钱彭源卒于苍溪诗以哭之（清·杨汝谷）　　七言律诗　押先韵	烛暗窗昏夜黯然，惊闻巴蜀讣音传。一官薄俸蚕丛外，万里全家鸟道边。但有清名堪寿世，更无灵药可延年。伤心堂北孀亲老，哭向秋风暮雨天。
杂诗（清·杨汝谷）　　押职韵	神龙蛰深渊，杳冥人莫测。玄豹隐南山，泽肤甘不食。造化本无端，归藏始生息。气盛物所尤，名高德之贼。卓哉先民言，士必先器识！
北行偶述（清·杨汝谷）	皑皑村树白，暧暧朝阳昪。瘦马立犹僵，西风警如箭。飞尘染素衣，严霜改颜面。村酒浊如泔，沙土和羹饭。向北物价增，去乡身命贱。回首故山遥，但见南飞雁。
