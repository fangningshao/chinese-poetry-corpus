显真道院观于忠肃公玉带（清·胡珵）	显真院，公读书。庆春街，公旧居。九门团营九边策，想见十围腰腹中。能储四面余年留一带，故物流传明景泰。良工琢就銙十三，蟒玉当时特恩拜。公事英庙臣节坚，迎銮竭力身仔肩。轻裘缓带度娴雅，指挥谈笑摧也先。公辅景帝臣志瘁，易储事未为公累。红鞓犀带画像悬，托孤何殊文宋端。庸才误国江与陈，金带欲换工谋身。易储定策自二相，祸延璧碎诸廷臣。公于此时非不谏，履霜坚凝初集霰。磨尽晶莹玉镜光，可柰君心不如面。公于此时胡不归，点瑕免使苍蝇飞。也知挂带比还笏，好将初服更朝衣。公非保身乏明哲，君恩太深计难决。留得葱河虹贯天，誓洒孤忠一腔血。七尺躯为盛名误，欲酬主知家不顾。尚方珍赐密室扃，籍没时随带归库。此带不遭裴晋公，口占谢表福考终。此带不逢曹使相，身被殊荣志家状。犹幸庄田共给还，遗泽摩挲喜无恙。平生不解禅机深，山门留镇非公心。带和魂返断齑处，祝融祠宇阴森森。吁嗟乎！七年天子一方玉，投向井中汪后哭。纤儿竞论夺门功，戢戢万钉如笋束。石驸马，曹吉祥，齐叨紫绶悬金章。冰山转眼尽消释，惟公此带千古遗甘棠。
