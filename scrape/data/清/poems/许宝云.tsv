叠韵答周礼三并柬秦剑青丈（清·许宝云）　　七言律诗　押灰韵	水瑟云璈海上来，诗怀特地为君开。未谙卢骆当时体，已负周秦以后才。溟渤何堪侪勺水，岱宗料不薄纤埃。昨宵梦落淮东寺，曲径花田彻夜猜。
无题（清·许宝云）　　七言绝句　押萧韵	金屏寂寂漏迢迢，谁踏玻璃弄玉箫。银烛烧残花影醉，自拈红豆破无聊。
