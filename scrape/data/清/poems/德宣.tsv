秋日偶过西山（清·德宣）　　五言律诗　押侵韵	几日酒樽满，不知秋已深。出门随雁影，巉壁气萧森。远水明孤棹，寒烟接断林。忽惊霜际月，樵径散微阴。
官舍积数石崱屴矹硉空灵有熊日夕吏散俯仰石侧与石既习遂得为诗（清·德宣）	阴阳陶乾坤，坚气余作石。孕精全介贞，嶷然标挺特。侧兹掾史庭，正彼太古色。卓尔标磊落，天然著雕饰。妙因刚健姿，作诸林壑式。穴空窥虚明，文耀晰折擘。枯藤缠老梅，时共泻瑶碧。客生几岁华，偶与石扪陟。摩挲属赏心，幽冷契休息。元化泯凋谢，不朽殊动植。却思泡幻身，失颜亦易歇。殚虑抒幽光，肆志保潜德。夫惟哲士名，终古仰圭璧。
