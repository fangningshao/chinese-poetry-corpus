冬日扈从南苑即事（清·金之俊）　　五言律诗　押庚韵	南苑銮舆驻，西山肃队迎。晚霞浮紫气，归猎竞寒声。幕火繁星杂，林霜玉漏清。衰颓靡寸补，梦寐亦怔营。
冬十月从狩阅武恭纪（清·金之俊）　　七言律诗　押阳韵	晓漏初传雕辇动，千官导引羽林翔。风旗扇翼移山足，雪铠腾波浴日光。漫说军容从细柳，亲瞻圣武试长杨。威行万里应无敌，伫息鲸吹奠海疆。
苦雨（清·金之俊）	暗云障晓窗，急雨奔泉注。衢巷倏成川，马牛争蹇步。阴雾瀰远天，亭午常疑暮。欹栋醉欲倾，颓垣平可渡。雏雀失巢檐，湿萤依草住。市民愁露居，乡农苦徵赋。圣主正忧勤，天心似余怒。厥咎有攸司，衰庸敢自恕。
