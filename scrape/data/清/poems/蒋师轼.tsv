立秋夕（清·蒋师轼）　　五言律诗　押尤韵	今夜三更月，梧桐一叶秋。搴帏望河汉，清影下西楼。蛩语尔何意，露华凉不收。惊心岁华晚，风色动吴钩。
秋晴游妙相庵同周二守卿周大凤笙筱园绍由弟（清·蒋师轼）　　五言律诗　押微韵	生公性疏旷，相与坐忘机。水木通禅意，烟云浸客衣。清谈听落叶，散步入林霏。为问随园胜，苍山夕照微。
绝句（清·蒋师轼）　　五言绝句　押微韵	茅茨俯流水，寒筱摇烟霏。牧笛下前径，一双鱼翠飞。
晓过扬州（清·蒋师轼）　　七言绝句　押尤韵	潮声风力一帆遒，午夜霜花冷舵楼。幽梦初醒江海曙，人携残月到扬州。
奔牛雨泊（清·蒋师轼）　　七言绝句　押萧韵	云波瑟瑟夜迢迢，偪仄篷窗酒力消。短笛声中风又雨，残镫和梦落寒潮。
秋夕（清·蒋师轼）	木末秋云飞，晚霞不成霁。凉风动虚幌，杂卉媚幽砌。坐对日西匿，遥空但阴翳。向夕蛩声来，秋心忽满地。焚膏手残帙，万籁感情思。羡他邻妇织，已为岁寒计。
吴塔夜发（清·蒋师轼）	三更月满船，载梦溯前浦。天水夜寥寂，微风数声橹。尘事忽萧然，秋心入虫语。
送汪宝素之武昌（清·蒋师轼）	汉广通三湘，兰芷多于草。春风一以至，舒华媚清晓。遥遥屈宋艳，落英嗟已槁。愿君搴孤芳，缠绵发天藻。相逢江上人，遗之寄东道。
