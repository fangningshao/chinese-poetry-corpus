松江舟中（清·李念慈）　　五言律诗　押尤韵	松江过吴会，一道得安流。旭日轻乌动，和风细草抽。近城先见塔，入市尽通舟。柔橹春衫把，吴娘倚柁楼。
九曲亭（清·李念慈）　　五言律诗　押齐韵	九曲亭犹好，樊山纵马蹄。人经赤壁水，燕带雪堂泥。词赋名空擅，川原草自萋。潘生遗法在，春酿过桥西。
广州除夜（清·李念慈）　　五言律诗　押先韵	屈指残今日，禁愁又一年。已知过少壮，不复惜婵娟。海色连铜柱，江春发木棉。殊方累多口，迢递限山川。
怀张少参商于（清·李念慈）　　七言律诗　押鱼韵	一官贫剧向商于，万里艰难事簿书。直北家音新得否，山南群盗近何如。秋空剑气张华宅，夜色星文扬子居。稍待西风溪水落，好将佳句付双鱼。
春日庄浪看雪（清·李念慈）　　七言绝句　押寒韵	萧萧风雪下千峦，客里相看泪不乾。欲典羊裘沽好酒，却愁明日又春寒。
朱圉山（清·李念慈）	我过朱圉山，山势何缥缈。丹崖卧横纹，十里行未了。寒路风沙集，冰溪清渭绕。鸡犬叫云中，人家出树杪。天寒烟不上，道险壑方窈。移神探古迹，流目瞩去鸟。海内多战斗，河西尚征剿。苦为行迟迟，半是忧悄悄。云开西倾青，日出伏羌晓。问奇怀胼胝，寻幽披萝茑。因爱山中静，人世多纷扰。
阿坝东山晚眺（清·李念慈）　　押遇韵	骑马到松岑，万绿渺无数。况有一片月，挂在西陵树。遥遥陟寒坂，披榛入广雾。乱山何累累，陵谷相回互。黄河自天来，巨波东南注。极目俯大荒，风沙千里暮。海内多战伐，边功竞驰骛。良马千队连，士卒百金募。联营卧冰霜，转输披寒露。杀伤不足论，策名良已误。我来经战地，鬼火照寒素。黄羊走沙碛，饥鹰啄狡兔。连峰接渺茫，落日边风怒。长林振响籁，空阿生深惧。持觞吊往昔，慷慨各相顾。寄语岭上儿，莫唱《丁都护》。
登太华南峰绝顶谒上清宫还出四眺（清·李念慈）　　押养韵	众山祖昆仑，五岳兹雄长。峭壁出青云，巍然俯群象。高标五千仞，三峰石非两。绝群迥独尊，赴天成孤往。窈窕玉女祠，仿佛巨灵掌。竭尽筋力能，驯致青冥上。短衣谒白帝，问源伫仙仗。海云东南生，夕日下林莽。偃仰天池侧，四顾爱森爽。学仙亦荒唐，驰思聊自广。何当营茅茨，洒然遗尘网。
秦驻山观海（清·李念慈）　　押药韵	秦皇并四海，飞剑骋雄略。穷极世上欲，还希神仙药。长城既西筑，骊山亦东作。巩图思万世，民生咸萧索。巨桥那可成，临望心旁礴。辒车载臭腐，驰道空寂寞。徒令鹤上人，大笑入寥廓。
