得鹤川守崔斗瞻札（清·苏嵋）　　五言律诗　押支韵	剑津离别后，廿载各天涯。山雨迷归雁，淮云急逝骓。干戈方过眼，发鬓已成丝。万里伤心事，音书到下邳。
子房山（清·苏嵋）　　押养韵	圯桥进履处，洪波没碑颡。留得子房山，颓然立榛莽。可怜楚王峰，朝昏共俯仰。黄石与赤松，令人有余想。当年秦皇鹿，得失如反掌。况乃韩彭辈，身命付罗网。今古此浮名，谁能塞天壤。悲风起林末，谡谡发枯响。空瞻博浪墟，轮蹄自来往。
秋望（清·苏嵋）　　押麻韵	关山迢递夕阳斜，衰草离离客路赊。野水连天惟渡鸟，孤城隐雾半藏花。南来旅雁云边笛，北云归鞍塞上笳。独怪湖滨垂老叟，经年寂寞滞天涯。
