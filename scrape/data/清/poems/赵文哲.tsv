舟中至日（清·赵文哲）　　五言律诗	草草流光驻，劳劳远道难。问人知短至，掩涕话长安。江暝渔镫乱，城荒戍角残。谁怜赐辛节，旅食共溪蛮。
雨过黔阳县（清·赵文哲）　　五言律诗　押咸韵	不信天真漏，山城雨气衔。滩雷摇绝壁，瀑雪洒高帆。地杂黔风陋，溪藏楚邑岩。龙标犹叹远，去去泪盈衫。
雨抵白沙驿示述庵（清·赵文哲）　　五言律诗　押阳韵	驿舍千山里，匆匆卸薄装。雨声移别岫，云气拥虚堂。冻骨亲炉火，衰颜仗酒浆。言愁愁转剧，反觉怕连床。
自汉水放舟南下即事（清·赵文哲）　　七言律诗　押麻韵	袱被同登汉上槎，六年不听橹讴鸦。容身已喜如居室，入梦浑疑是到家。斜日趁墟宵唤酒，轻烟压水午鸣茶。南迁我久忘官样，惭见船头候吏哗。
宿栗子冲有怀程鱼门同年（清·赵文哲）　　七言律诗　押真韵	料理天涯薄病身，一镫初剪影相亲。忽飘老泪思前事，每到穷途恋故人。难后家门愁再问，劫余文字敢重论。荒邮草草交三九，旧约消寒又几巡。
归抵腾越（清·赵文哲）　　七言律诗　押微韵	落叶空庭扑面飞，一镫如豆换征衣。百三十日岁云暮，万五千人吾曰归。长吏继庖空仆仆，老兵劝酒转依依。重衾无限萧闲梦，犹绕江屯铁甲围。
军中夜起简俭堂（清·赵文哲）　　七言律诗　押蒸韵	冻云忽卷乱山层，中夜支筇感不胜。独倚悲歌刀作响，倦偎病骨被生棱。林霜暗入三更柝，崖雪晴飘万帐镫。欲就故人话尊酒，醉来还恐涕沾膺。
暮至尤溪（清·赵文哲）　　七言律诗　押侵韵	两崖一线走阴森，班马凌兢有戒心。雪似冻鸦翻绝壁，石如饥虎攫空林。横桥入市人声杂，候馆悬镫夜色深。不用继庖烦长吏，龙溪茗碗豁愁襟。
题述庵比部蒲褐山房诗（清·赵文哲）　　七言律诗　押先韵	茗碗熏炉位置偏，山房绝似小吴船。砌花种别争春绽，庭树阴交障日圆。移榻久无残客对，修斋渐与退僧缘。一团蒲上闲披褐，谁道金闺已十年。
自泽口循江堤陆行二十余里至田关复登舟即事（清·赵文哲）	潜江三日住，舍舟忽遵陆。劳人故草草，安便岂吾欲。破晓雨初霁，草树霭如沐。日出烟未散，闻鸡辨茅屋。肩舆苦欹侧，舆卒杂樵牧。所欣风土佳，笑语共僮仆。宛然故乡景，娱此异乡目。
明月岩（清·赵文哲）	乍脱一滩险，又逢一峰奇。一峰撑青空，斗绝不可梯。谁于两厓间，飞桥架虹蜺。想见修竹林，微径通招提。钟鱼戛云表，声落山下溪。溪流与相应，杳然去何之。借问鸬鹚砦，何处营苗茨。暂游尚无暇，惭愧津梁疲。
大池滩（清·赵文哲）	小池连大池，蛟龙有重坎。骑虎势难下，决进岂吾胆。日落风萧萧，四顾墨云霮。涛头倒如山，相戒勿轻撼。四舟一心力，循环互牵揽。争此命一丝，謼叫声惨惨。我舟最手发，忽遇石角嵁。百丈挂急流，舟如断芦飐。一夫出应募，悬纤踏幽窞。翻身雪浪中，微见一镫闪。抉石负而趋，一步犹一险。前舟见相贺，到岸鼓音紞。急倾劳酒劳，惊定生百感。安得百万夫，习流号勇敢。
入大风洞不能穷游怅然有作（清·赵文哲）	峙苍古洞偶一至，石作天风海涛势。将崩未崩压人顶，扰扰蛟龙塞天地，忽闻春雷殷有声，石屋以外飞泉鸣。訇然玄关昼不扃，扪苔拄竹衔尾行。半空斜掠蝙蝠翎，扑我炬火如繁星。寒飙出洞寒有棱，毛发倒竖心骨惊。颇传中藏仙者庭，白日穿漏光珑玲。左踞白泽右苍精，钟钟鼓鼓觞百灵。别有村墟水盈盈，炊烟袅作溪云青。唤渡惜少渔舟横，芒鞋踯躅湿沮洳。借问仙源定何处，此中荒怪难久留。且上危亭看山去。
宿南堤河即事（清·赵文哲）	白沙碧波抱幽渚，天与征人养疴处。绿坡障以老枫树，万马中宵自西去。无烛无月微有星，秋深露浓隔帐零。溪禽不知有客宿，时傍巾屦行伶俜。坐久渐复见诸景，对岸云林致幽迥。苇华无风忽动摇，知是卖盐夜归艇。炎飙瘴雨十里淹，一夕清境清而恬。且支水枕百忧外，万一梦到江之南。
寓斋即事柬述庵七叠前韵（清·赵文哲）　　押锡韵	圆跏无蒲手无锡，结夏何如僧面壁。平生但蓄无弦琴，不爱奇声传霹雳。官斋清绝清似水，一刺不通非有激。林飔吹鬓凉丝丝，花雾侵衣阴幂幂。檐端双鹊晓声乾，帘外一鸠午语寂。苍苔雨后三径封，除却羊求踪孰觅。人到中年感易生，酒垆岂为邻家笛。故园昨寄万里书，情话依然共亲戚。青衫只道泪痕多，战血那知今未涤。多谢加餐劝我勤，惠州饭许东坡吃。华胥闻说胜钧天，假道应从醉乡适。九衢处处有尧樽，酒德谁能使民觌。比来曹事都不知，拄颊西山秋欲滴。相将料理苦吟身，缚裤横刀再临敌。
同程鱼门舍人曹习庵宋小岩两编修吴白华姚姬传两吉士集王梦楼侍讲斋中分端得观字（清·赵文哲）　　押翰韵	川冰鉴恬鳞，林霰集阳翰。平生岁寒心，出门轸三叹。彼美惠久要，赏音及残爨。新故交自并，升沈道岂判。转令感激平，弥觉言笑晏。家酝清且醇，款款陈玉案。既醉讵忘归，隆思理还乱。日月逝不居，俯仰有殊观。一诵《鸡鸣》篇，永怀矢申旦。
汉建武佩剑白玉璏歌（清·赵文哲）	小敌何怯大敌勇，谨厚者真高帝种。金刀一折二千年，玉具依然带双孔。当时投袂兴义旗，平林新市驱天威。四七之宿尽龙虎，直凭三尺为指挥。五成陌上燔柴烈，卤簿煌煌此同设。通神或已逐风涛，入手犹惊琢冰雪。横理模糊战血存，苔花蚀处秋无痕。在昔已忘求故剑，半环零落出长门。摩挲建武年间字，十载军中肯捐弃。告庙还随玺绶陈，旌功那共乘舆赐。斩蛇法物劫灰飞，白水重开二百基。想见诸军衣绣镼，佩来争说汉官仪。
