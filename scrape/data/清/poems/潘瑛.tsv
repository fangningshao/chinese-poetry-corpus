对菊（清·潘瑛）　　五言律诗　押阳韵	篱根独徙倚，爱此清秋光。月瘦见真色，风严无杂香。客心劳永夜，蹀梦冷幽廊。摇落嗟应晚，寒花莫畏霜。
寄怀王梦楼（清·潘瑛）　　五言律诗　押庚韵	皖山向京口，月出海风清。虚水鉴真性，高云入远情。江东耆旧少，天下布衣轻。垂老相思切，江潮春水生。
怀邓石如山人（清·潘瑛）　　五言律诗　押侵韵	春云布温夜，幽草抱寒心。念此谷风远，相思江汉深。孤踪渺无际，湘月有遗音。归计如何得，天涯老病侵。
保安驿（清·潘瑛）	妖星堕地群贼来，县官不出城不开。保安驿前骤闻变，杀气呼声若雷电。驿丞大叫招乡兵，乡兵未来丞独战。战死犹闻手握刀，兵来不救相呼号。杀贼报仇丞有子，贼梃击之不能死。死君得死死父生，一生一死真豪英。是时火照天地黑，驿中无人惟有贼。贼前争马马人立，奋鬣悲鸣控不得。贼怒杀马如杀人，马死不从贼气夺。此岂有物为之凭，义烈所激神奇增。我闻王师十万若貔虎，将军拔帜夸先登。奈何追逐苦不及，贼果有翼能飞腾。呜呼此马与此丞，后之闻者犹当兴。
