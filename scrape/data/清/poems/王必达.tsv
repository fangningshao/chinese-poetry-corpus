赴饶州（清·王必达）　　七言律诗　押尤韵	明湖如镜橹声柔，云影天光豁远眸。差喜鱼龙安大壑，且陪鸥鹭过前洲。苍茫吴楚思高咏，浩渺沅湘忆旧游。为语南山须记取，待输片石送归舟。
题八大山人画（清·王必达）　　押麌韵	胜国有遗民，心比巢由苦。作画弗求工，超超谢规矩。烟云花鸟熊，初苦无意取。奇宕不可名，天然生媚妩。赝鼎资纷纭，兼金索市贾。效颦乃奇丑，西施反遭侮。十年竭冥搜，今朝始快睹。我如作者怀，万物皆尘土。纵笔入混茫，眼底忘今古。白秃及石涛，好手难悉数。空门文字禅，应推第一祖。悬之雪色壁，萧萧下风雨。
天山碑歌（清·王必达）	万松郁蟠天为黑，上有虬螭护名刻。行人交说大唐年，仰视碑文身手侧。毡椎下拜施拓工，往往震撼鸣雷风。或登或降戒勿语，明神呵斥居巃嵷。西陲佳拓璠玙同，好事携过崤函东。贞观欧虞伟书体，结构虽异姿仍雄。突厥高昌拜且舞，照耀天山矜武功。姓名磊磊将剥落，审视方能辨官爵。上公陈国居第一，唐之班郑侯君集。文皇几不食熊蹯，青史堪追超与吉。此碑峨峨高插云，建者左屯卫将军。姜氏行本刊其勋，万钧薛氏亦大将，监门中郎尤纷纷。野火不焚石不破，千载中原足流播。夷言翻作科舍图，壮气封罢狼居胥。九成宫本夸上上，台池避暑真区区。老弃毛锥守边塞，片幅摩挲终日对。谁云赑屃险难攀，在我茫茫幅𢄙内。
