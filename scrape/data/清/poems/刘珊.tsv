白蓼花（清·刘珊）　　五言律诗　押虞韵	到眼西风醒，斜阳认有无。秋心浓不得，水国淡相须。破艇梢云浅，寒凫抱雪臞。更谁觅孤赏，凄绝对江湖。
秋归（清·刘珊）　　五言律诗　押侵韵	秋色忽如此，门前落叶深。蹉跎游子恨，慰藉老亲心。新雨蝉声足，斜阳雁影沈。不应怨迟暮，流水自鸣琴。
折柳枝词（清·刘珊）　　七言绝句　押真韵	青青堤上隔征尘，折取新枝赠远人。亦解长条羁不住，要君知是故园春。
汉宫求仙谣（清·刘珊）　　七言绝句　押青韵	五柞深宫夜乞灵，冰函瑶笈费丁宁。穆王池上西王母，又控青鸾下汉廷。
