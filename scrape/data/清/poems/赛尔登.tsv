游烟霞窟退翁亭（清·赛尔登）　　五言律诗　押微韵	入径凝眸望，清流绕树飞。草深遮马足，花老扑人衣。莺啭尘心净，亭幽俗客稀。退翁如可作，同采碧山薇。
幽壑（清·赛尔登）　　五言律诗　押灰韵	幽壑无人迹，危峦有石台。峰环疑路转，云破想天开。急隼抟风起，惊麑见客回。临流时一啸，山鬼莫相猜。
十三日蓟州早发（清·赛尔登）　　七言绝句　押寒韵	边城晓色耐人看，六月岚光著体寒。舞鹤楼中好风景，十年前此驻征鞍。
