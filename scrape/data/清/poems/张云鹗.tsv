游水岩（清·张云鹗）　　七言律诗　押删韵	数笔云林几叶丹，敢言抱卷向名山。舟从虎圈秋尘外，梦在罗浮素月间。潭静影能将槛远，钟残韵亦比人闲。通仙幸有云情在，指点苍颜数往还。
兵远（清·张云鹗）　　七言律诗　押元韵	绝壑谁堪此旦昏，可怜垂老负儿孙。兵遥已被烽烟苦，家在宁忘耕凿恩。惊鸟宿林啼夜雨，荒村留月觅余魂。天狼未殒时多难，收得郊原老泪痕。
