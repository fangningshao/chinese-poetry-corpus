壬寅1902九月十五夜同栎社诸子莱园置酒（清·吕敦礼）　　五言律诗　押寒韵	相见岁能几，相逢且尽欢。空山猿叫夜，高阁客凭栏。白露吟边落，黄花醉里看。不须愁烛短，明月出云端。
陈孟公过左阿君受劾（清·吕敦礼）　　七言律诗　押庚韵	侠骨棱棱负重名，一官归去不胜情。英雄醉倒猜嫌起，闺阁恩深爵禄轻。被谴祇缘车入巷，怜才终逊女倾城。即今閒散长安市，宾客依然四座惊。
观台北女优（清·吕敦礼）　　七言律诗　押虞韵	扫眉才子捋髭须，剧本翻新自可娱。崇嘏登科居榜首，木兰出塞作征夫。迷离扑朔难分辨，婀娜温柔合步趋。看到三更才罢演，下场姊妹听相呼。
栎社开雅集适抱病不得赴怅怅赋此寄呈列位粲正（清·吕敦礼）　　七言律诗　押萧韵	空斋卧病雨潇潇①，虚负诸君折柬招。芳杜欲搴应恨晚，羽觞重泛岂云遥。踪如萍水多离合，身似林柯半谢凋。各自呻吟谈笑处，一樽风月黯魂销。
寄怀林仲衡内弟（清·吕敦礼）　　七言律诗　押支韵	吴江游子动乡思，征棹归来话乱离。北向孤鸿啼避弋，南飞乌鹊怨无枝。膏腴旧业田存砚，兵燹馀生鬓欲丝。十载还家辽海鹤，行装惟剩一囊诗。
赠痴叔田居（清·吕敦礼）　　七言律诗　押删韵	乌纱掷去闭柴关，野服逍遥十亩间。家世勋名钟鼎盛，平生踪迹鹭鸥閒。豆棚瓜架商安置，农父樵夫约往还。君复本来邱壑性，梅花彷佛在孤山。
话甲申1884事有作（清·吕敦礼）　　七言律诗　押冬韵	飞来敌舰势汹汹，一战孙曹沪港封。潮打鸡笼谁射弩，火明狮岭尽成烽。西欧将士夷歌乐，北戒舆图浩劫逢。话到廿年前淡水，刘琨坐镇失雍容。
大墩新建府城（清·吕敦礼）　　七言律诗　押庚韵	村墟疏落认新城，平野荒芜接太清。细草常缘官堠长，閒花多傍女墙生。月明尚少楼台影，日暮初添鼓角声。父老衣冠存太朴，大成殿畔事春耕。
铁砧山怀古（清·吕敦礼）　　七言律诗　押寒韵	大甲行过又大安，双流中峙好冈峦。百年遗恨伤亡国，一代孤臣此驻鞍。辟地有功民爱戴，回天无力涕汍澜。我来访古寻遗井，万丈冲霄剑气寒。
鹭江旅次有感（清·吕敦礼）　　七言律诗　押微韵	牢落关河愿已违，天涯春色未曾归。花明驿路香黏袖，柳拂征鞍绿染衣。鸿雁行疏音断绝，杜鹃声彻梦依稀。年年异县为寒食，不及寻巢燕子飞。
槟榔（清·吕敦礼）　　七言绝句　押庚韵	箨解霜风实结成，一枚入口异香生。脆如小范齑才断，嚼出宫商角徵声。
西螺柑（清·吕敦礼）　　七言绝句　押支韵	经冬万树实盈枝，品比温台远胜之。藏待来年春二月，携同斗酒听黄鹂。
郑所南画兰（清·吕敦礼）　　七言绝句　押先韵	宋室遗民画稿传，紫茎绿叶带秋烟。潇湘香草钱塘恨，无限悲愁到笔颠。
桃花扇题词（清·吕敦礼）　　七言绝句　押萧韵	血点斑斑扇底描，桃花人面总魂销。夷门公子真憔悴，演出兴亡事一朝。
赠痴仙岳叔（清·吕敦礼）　　七言绝句　押灰韵	落拓青衫海上回，柴关深掩傍山隈。城中歌吹江村哭，无限悲愁付酒杯。
赠幼春（清·吕敦礼）　　七言绝句　押灰韵	壮怀苦思不羁才，乐府篇篇庾信哀。心血一腔都呕出，看君搥碎凤凰台。
对酒用太白韵（清·吕敦礼）	长绳难系日，鞭石难渡海。悠悠忽百年，神仙又安在。富贵不足慕，掣电闪光彩①。金石变坚贞，沧桑亦迁改。买醉有青②钱，不饮将谁待。善恶亦同归，岁月去不来。世网苦缠人，谁能摆脱开。十千沽美酒，与君倾尊罍。取乐艳阳时，莫待霜雪催。百年能几何，奄忽入泉台。累累道旁冢，日暮飞尘埃。君看古昔人，于今安在哉。
次韵和幼春内弟岁暮感怀（清·吕敦礼）	浩浩烟尘未有涯，蹉跎身世两堪嗟。栖迟我喜容蜗角，形胜人争错犬牙。半载篱边交傲菊，三春海上泛归槎。号寒更比虫吟苦，怕听城头动暮笳。自作萧萧天籁鸣，伤时有语使人惊。俱焚玉石昆岗火，尽化沙虫穆满兵。马渡河流冰未合，乌啼城角月分明。遗民旧主恩情在，北望幽燕百感生。著书经世忝非才，且舞斑衣学老莱。亲在客心寒似水，家贫酒债避无台。马牛随处供呼应，鸥鹭忘机任去来。骨肉情深时态薄，漫将人事费量猜。书剑平生快远游，携家昔日别林邱。兵戈客动思乡感，驽马才无壮志酬。山水鲤城千里梦，风波鲲海一身愁。沧桑事变归来后，寄傲郊坰屋似舟。痴客遨游意气横①，论交四海弟兼兄。情怀艳屈同芳宋，词藻研都又鍊京。老去名山携笠屐，归来小隐笑公卿。逋仙梅鹤孤山畔，吟罢新诗课种粳。不群鸣鹤与翔鸾，年少雄才抵海宽。感事泪多盈把下，消寒吟苦拥衾单。五常时下声名擅，二阮林中唱和难。我本论婚同卫霍，阳春听罢未能弹。
客雾峰与痴仙幼春祝澄夜话作（清·吕敦礼）	东坡好说鬼，同甫善谈兵。座中无张果，我辈饶舌争。文章订得失，议论骋纵横。忽如银河泻，忽如莲花生。既有扪虱概，复著雕龙声。嗟我二三子，胸中何不平。世事漠无关，居然置喙鸣。送凉微雨滴，彻夜短檠擎。窗外鸡谈助，壁间虫语应。偃仰一斗室，啼笑百态并。嵚奇历落处，尔汝俱忘形。
感怀次邱仙根工部粤台秋唱原韵（清·吕敦礼）	竹帛书勋愿莫酬，一衿萧瑟冷经秋。英雄割据争蜗角，世态炎凉幻蜃楼。北伐单于闻失道，南征荆楚报沉舟。中兴家国多戎马，垂死馀悲记陆游。十年晦朔异中华，寥落荒城宿晚鸦。童丱已乘徐福舶，使星无复博望槎。筹边枉费屯田策，弃地浑如大漠沙。遗老尚存思旧泽，崦嵫日暮奈西斜。板荡乾坤值播迁，燕都鼎沸热纷然。萧条辇路鸣班马，呜咽宫梧泣暮蝉。复霸文公无雉得，要盟郑伯有羊牵。关门柳色摇青处，小驻銮舆感昔年。罢停科举陋浮词，海上琴音是我师。绝域张骞新凿空，诸生何武漫称诗。争攻孔教戈操室，一染欧风气吐蜺。学界盛衰关国运，中原北望寄幽思。高飞远避北山罗，匿迹销声计转多。文武衣冠非曩昔，乡关岁月易蹉跎。丛残黄卷閒披读，憔悴青衫自放歌。数亩荒园栖遁久，神驹局促志难磨。矍铄何人老据鞍，抟风一击落霜翰。只知纸上谈兵易，那觉军前却敌难。恨海尾闾波未泄，穷边瓯脱地非宽。廉颇李牧何时出，朔漠秋高杀气寒。去岁沈阳战衅开，从军万卒入泉台。江山暗坠他人手，烽火重燃未死灰。历代寝门灵尽泣，旁观壁上将谁才。辽河流水声呜咽，壮丽皇都没草莱。酷爱风流阮步兵，呼僮沽酒破愁城。鲸波历历平何日，鲲岛茫茫寄此生。乱后家山沦异域，时艰朝野拥虚声。一身自笑如王猛，晋室倾心最有情。
