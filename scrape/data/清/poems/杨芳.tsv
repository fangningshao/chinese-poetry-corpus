永州返棹经三浯步元次山窳尊原韵（清·杨芳）	大江水西来，回环绕幽亭。窳尊凹石穴，石以次山名。乱峰嵌江渚，一掬傲东瀛。秋雨溜不竭，中睹蛙黾生。有唐昔中叶，灾黎栗洪溟。漫叟吏舂陵，不忍独为醒。时时发醉语，嘲戏余深情。当年持符地，疮痍满荒城。至今颂遗爱，竹树炊烟青。亭小难容席，白云环檐楹。遵人留残滴，窳浅尚古形。我来挹高风，时思携瓯瓶。陶然共一酌，何必期渊明。
