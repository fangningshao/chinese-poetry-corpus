嵩阳书院简耿逸庵（清·叶封）　　五言律诗　押真韵	荒院重开地，周庐益美轮。吾衰期复古，道在信传人。乔木能无恙，今居必有邻。回思经始日，仅尔薙荆榛。
雨后立秋独由寒溪循路听泉至西山寺即事呈开公（清·叶封）　　五言律诗　押先韵	愁霖及稍霁，独往听流泉。莲漏寒溪外，松风古阁边。有山须磊砢，无水不潺湲。得石披襟坐，澄怀一洒然。
初夏乐丛开公以诗见招屡期不果依韵酬简（清·叶封）　　七言律诗　押先韵	落花随涧泻红泉，浓树和云覆绿烟。玉版可参惟一味，粒松能种合孤妍。将偷闲日因过院，见买清风不用钱。惆怅幽期频自失，胜情空忆古人贤。
愚山至得王昊庐侍读寓书奉答（清·叶封）　　七言律诗　押鱼韵	虽至名山似谪居，顾瞻清禁引华裾。陈情已遂无遗恨，载笔相传有赐书。人立云端高独鹤，客来秋晚寄双鱼。风尘却愧非仙骨，枉问丹砂叹久虚①。
洛水怀古（清·叶封）　　七言绝句　押真韵	托怨灵妃赋《感甄》，多情玉枕暗伤神。莫嫌泣豆相煎急，蚤与君王作路人。
赠别林蜚伯户部（清·叶封）	软尘如海汎溟涬，蜃气楼台眩光景。芸芸朝暮轰喧豗，不问公私蛙蛙黾。九逵车马轇轕驰，盛者炎炎衰者冷。谁其摆脱萦搅缘，解听晨钟梦魂憬。异哉林子独天挺，身虽酬酢心自静，曩予彊持手版时，窃怪阔迂太孤鲠。逢君相视笑莫逆，谓能潦倒乐与并。狂吟往返读且赓，贳酒招寻醉还醒。只应方枘成锄铻，奚有疏观枉见省。言诗今数新城王，顾谓两生特清警。一人知己古所难，念此胸怀日耿耿。比来俯仰分升沈，依旧从容泯畦町。俄传布诏徵儒流，谬叨同举惭公等。天庭掞藻旷代稀，我本空疏君暇整。无如刺绣输倚门，何况撞钟以寸莛。半生夜堕眢井中，一瞬云过泰山顶。嗟乎六忆勿复歌，聊胜五穷竟靡骋。浮湛郎署犹避世，拥肿支离直县瘿。侧闻阴盛则变常，杞人之忧更怲怲，喟然归去江湖边，愿忍长饥决幽屏。淡交屈指宁可多，会面为期几何顷。凤翔千仞鸿亦冥，下视枋榆乱榛梗。滔滔才水委逝川，落落吾侪终爱鼎。
故兴献帝陵（清·叶封）	桥陵龙升空剑履，谷林通树非观美。骊山冢底凫雁销，青梧树下麒麟委。郢州城东纯德山，郁郁佳城余废垒。寝殿灰飞华表孤，曲渠泉涩朱门圯。生为藩王殁称帝，松柏无烦向西靡。祇怜拱木已尽摧，犹幸前和未遭毁。缅怀建文与景皇，手握乾符作天子。易名莫获及其身，追王偏能尊既死。当时议论争短长，事久终应定谁是。吁嗟竹简出人世，零落蟾蜍盛滴水。一双玉鱼犹宛然，三重铜棺亦徒尔。为君难保不失势，带剑上丘古如此。遥瞻斜照十三陵，尚护闲云暮山紫①。
