菩萨蛮 舟中感旧（清·许心榛）	数声渔笛斜阳里。离愁亦傍寒风起。烟树几人家。冬残犹放花。昔时欢笑处。各自东西去。恰见断鸿飞。霜帆独棹归。
浪淘沙 层楼观雪（清·许心榛）	六出绕庭中。野外云彤。斜斜整整舞长空。笑指青山头白了，似雨非风。归鹤失行踪。缟袂相逢。梁园授简夺天工。谁共梅花萧索也，人在楼东。
钗头凤 题渔郎再访桃源（清·许心榛）	峰峰乱。村村断。一湾流水桃花岸。花迷灼。云生壑。黄童白叟，别来忘却，昨。昨。昨。渔舟旧。渔郎瘦。叮咛仍向人间漏。山川错。仙凡各。缘溪再访，烟横云薄，莫。莫。莫。
