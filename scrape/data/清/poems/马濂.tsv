左一青仲孚姚姬传见过夜话用欧阳永叔与梅圣俞会饮诗韵（清·马濂）	荒径扶疏夏木长，闭门寂寞思清谈。剥啄忽闻故人至，一室斗大容二三。篝镫促席无宾主，不觉夜雨飘廉纤。忆昨分张滞京国，尺书千里开云缄。笑我征人尘土堁，岂如高咏云霞酣。于今会合在乡县，豪俊况复数子兼。一青掉舌肆奇伟，谈天上欲穷钩钤。姬传嗜古不尼古，菁英榛莽从夷芟。仲孚深沈守元默，往往雄辩当之惭。惟余因循不树立，十年潦倒空青衫。诸君铿锵廊庙器，和声努力追韶咸。人生有志岂无用，扶摇弹指看图南。
姬传连日过访因赠（清·马濂）	城北有姚子，英妙世无双。神龙与鸷鸟，见者心皆降。胸中磊落五车书，笔下驰骋千军阵。南宫两度风尘走，辇毂一朝名誉震。献策徒夸贾谊才，请缨未识终军隽。忆偕计吏触炎威，扁舟一叶来京畿。江南梅雨浣征袖，燕北秋风吹客衣。我缘瞑食冒寒暑，短榻茶烟羁逆旅。君素羸疾独不然，私衷为庆黄鹄举。岂知零落送将归，断蓬荒梗相因依。易水萧萧欲黄落，銮江漠漠嗟雪霏。载蹶霜蹄返故枥，竹屋纸窗灯火寂。子云治产空十金，相如授徒惟四壁。月夕花晨常杜门，牙签玉轴不窥园。平生落落交游寡，有时就我开芳尊。昨朝冒雨过茅舍，桐阴竹露含清夏。论诗笛簟纳凉飙，联咏疏帘忘暑夜。酒半自言未读书，何当屏迹十年居。循陔采兰洁羞膳，不需待从承明庐。我闻斯言当三箧，君真度越恒流百。风雨一编朝暮吟，犹惭学古无开益。富贵功名直等闲，箸书自昔藏名山。他年若共白云侣，秋桂春萝掩旧关。
