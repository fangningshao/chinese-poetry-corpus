金缕曲 用陈同甫韵志感（明末清初·高宇泰）	世事何堪说。叹而今、龙蛇浩劫，粘胶缠葛。试问百年能有几，渐看满头堆雪。早销尽、冲冠旧发。撒手急归茅屋底，且商量、好度闲风月。吾与也，点之瑟。从兹显晦行藏别。问余生、山樵野牧，尚堪作合。卖卜补锅无不可，剩有凌兢瘦骨。望前路、危冈高绝。一片雄心谁识取，倩笛声、吹彻仙家铁。应不免，石为裂。
