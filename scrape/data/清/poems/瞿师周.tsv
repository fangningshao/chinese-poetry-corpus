卸甲道中读彭城公夏五集（清·瞿师周）　　七言律诗　押文韵	尘暗前村惨夕曛，寒生水面欲成云。回塘帆影和烟出，古寺钟声隔岸闻。浪说秋原曾卸甲，可堪暮角咽屯军①。书生血尽西台泪，空向啼鹃泣旧君。
有感（清·瞿师周）　　七言律诗　押阳韵	飘零家国事茫茫，四十余年泪几行。聚米河山空两戒，分梨骨肉隔三方。惊乌觅树风过竹，饥鼠窥灯月满床。回首少时歌舞地，几多春草在池塘。
赠褚参军梅君（二首选一）（清·瞿师周）　　七言律诗　押尤韵	江上烽烟烛帝州，内臣欢乐外臣忧。简文东府千烧尽，皋露西台一哭休。击楫未能延国祚，投鞭真可断江流。遥怜倚马秋风客，咄咄书空志未酬。
送确庵师楚游（五首选一）（清·瞿师周）　　七言律诗	千里征帆到楚关，昔年形胜可凋残。从来地扼东南险，何处军屯大小山。刘表荒城王气在，周郎废垒阵云闲。隆中自有龙高卧，三顾无人鬓欲斑。
吴门杂感（四首选一）（清·瞿师周）　　七言律诗　押虞韵	昔日张王创霸图，雄封千里建行都。处堂燕解争周鼎，潜井蛙思窃汉符。天上笙歌惊过客，云间帘槛碍飞乌。今来不忍重回首，雨暗烟深长绿蒲。
