渔家傲 本意（清·杨澈）	一叶扁舟秋信早。舻声曳乱沙汀草。鸥鹭溪边争浴闹。芙蓉老。绿蓑披雨穿红蓼。江上鱼鲜新酒好。摩娑醉眼乾坤小。欹枕睡酣风满棹。烟波悄。醒来漫唱渔家傲。
点绛唇 送女（清·杨澈）	绕藤依依，晨昏举止相携伴。欢容笑眼。解我愁怀半。一旦轻分，握手难留恋。何时见。灯昏月暗。谁识离肠断。
阮郎归 忆女（清·杨澈）	灯前梳裹带娇啼。牵衣难别离。犹闻兰麝在深闺。几回错唤伊。风日淡，暮云微。凄凉泪湿衣。梦中惊喜汝来归。觉回依旧非。
浪淘沙 除夜（清·杨澈）	残腊一宵除。香发瓶梅。樽前欢笑报春归。争奈一身情作恶，事事皆非。病骨强支离。无限凄其。明朝椒酒捧觞时。还忆去年香阁里，有女相携。
踏莎行 秋景（清·杨澈）	短巷寒砧，孤城画角。嘹嘹征雁沙头落。断桥秋思不堪闻，被风吹入深深阁。细雨梦回，绿罗衾薄。夜阑灯晕寒生幕。重门寂寂掩黄昏，梧桐叶上偏萧索。
满江红 秋闺（清·杨澈）	秋入银屏，金钩冷、湘帘高轴。叹秋光、芙蓉粉褪，桂枝香触。月殿冰轮光乍冷，玉楼鸳瓦寒生栗。倚栏杆，庭院悄无人，风敲竹。池塘里，鸳鸯浴。帘栊下，鹦哥宿。听何处箫声，吹残红玉。月转西廊花影乱，漏沉东阁砧鸣促。又依稀，铜箭已将残，疏钟续。
蝶恋花 忆女（清·杨澈）	欹枕呻吟清不寐。病入人心，药石炉空沸。惨淡寒灯天欲曙，依稀残梦轻难记。一片鸡声和夜雨，搅乱愁肠，总是伤心味。千遍思量千遍泪，何时得汝欣欣至。
