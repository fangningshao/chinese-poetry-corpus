水龙吟 北湖田氏水阁咏白荷（清末近现代初·陈方恪）	紫骝嘶遍芳洲，旧家帘幕深深地。玉奴今夜，眠香正稳，瑶簪初试。骤雨方过，轻云暗染，顿添清致。怅扁然一舸，题红讯杳，相思意、谁堪寄。犹忆琅玕独倚。对西风、若有离思。翠腕欹凉，冰颐搁泪，素娥扶起。鱼淰波荒，梦魂不到，寒衣空委。怕明朝、碎尽芳心，分付断桥流水。
河传（清末近现代初·陈方恪）	春雨。无绪。掩屏山。斜亸云鬟暮寒。锦衾半堆人未还。阑珊。画楼更漏残。欲付双鱼愁远道。风讯小。湓浦潮回了。晓莺啼。残梦迷。那时。悔教轻别迟。
菩萨蛮 梁节庵丈属题金拱北画册（清末近现代初·陈方恪）	绿鬟翠㔩①金簏簇。云絁袅袅香风逐。家住碧峰前。华阳洞里天。石坛春草氎。芝露教晨撷。留与待登真。世间忠孝人。
南浦 春水（清末近现代初·陈方恪）	嫩染碧鸥天，傍杨枝、低拂涟漪清浅。应忆乍生时，相逢处、指点画桥芳岸。寒生断泖，依依犹自飞新燕。织段閒愁流不去，渐被晚风吹乱。眉痕照影经年，甚缁尘不浣，总馀泪点。舴艋恐难禁，青溪路、还送冷红千片。湘江解缆，断魂更逐斜阳远。前度池塘清梦渺，谁道寄情都懒。
锁窗寒 咏帘（清末近现代初·陈方恪）	凤节妨香，鸾花薄露，簟纹铺藻。瑶阶静拥，荡漾梦痕难扫。偃风枝、晴廊燕翻，石泉碎点金沾抱。怅玉楼十二，银河斜挂，碧笙吹晓。窥笑。当年少。记高捲南薰，神仙人妙。横街放夜，坐送千门欢闹。想玲珑、遥倚未眠，夜情密意飞不到。待归时、省识春风，窣地苔阴悄。
拜星月慢（清末近现代初·陈方恪）	缺月墙阴，幽香坊角，隔水砧声微度。依旧风情，认纹窗烟雾。叹如梦，最是欹红软翠筵底，腊凤匆匆归去。永夜无聊，数青溪钟鼓。甚伤心、稳向天涯住。孤鸾信、第一眉痕误。料应红袖寒添，惹欢尘都污。记今生、万种温柔处。天河迥、错唤桃根渡。祗赚得、楚客萧疏，写江关哀句。
浣溪沙（清末近现代初·陈方恪）	隐隐津亭叠鼓催。殷勤从与劝离杯。高楼红袖首重回。故国寒砧传晚信，锦衾瑶瑟动清哀。三更残月度秦淮。
浪淘沙 壬子海上王子展丈出视近作落叶词，属和，爰填小令奉答（清末近现代初·陈方恪）	雁背闪孤光。垄首云黄。小楼一角褪斜阳。蓦地捲帘人睡起，满地啼螀。无语点离觞。别有愁肠。拚将残稿画潇湘。添个流人三两辈，同话沧桑。
春从天上来（清末近现代初·陈方恪）	翠拥红幢，是琼壶窈窕，飞影殊乡。宿雾搓酥，断霞凝粉，帘捲恰对秾芳。好自珠楼灿晓，多少意、酒力难将。剪鲛缃。尽一春蜂蝶，都隔银潢。霓裳。人成垠舞，算唤起瑶姬，有泪如江。吹转朱幡，绛云迷却，犹怜蘸水凄凉。一捻殢娇慵学，东风里、曾讶浓妆。解零珰。渐丝丝细雨，委尽柔肠。
破阵子（清末近现代初·陈方恪）	颒玉秋香楼底，裁云粉絮帘前。莫把寻常花月恨，谱入钿筝旧雁弦。春城话可怜。一自兰桡催发，几回荔浦情牵。锦被半堆金线暗，冷落閒门逐绣鞯。东风伴醉眠。
踏莎行（清末近现代初·陈方恪）	凤帕题红，鹅笙吹雾。梦中哽咽天涯语。细篁幽籁独来时，玉鸦啼过南塘路。一髻遥山，三春柳絮。十年閒事悤悤度。高楼极目到平芜，斜阳一抹伤心处。
陌上花（清末近现代初·陈方恪）	东风换了花光，凉节谢娘池馆。漫熨春衫，犹认酒痕轻浅。那时小槛追欢处，一径蘼芜堪剪。奈芳盟几许，琐香金箧，寄情都懒。叹年涯荏苒，销磨绿鬓，梦醒碧山钟板。两袖霜华，送到月明秋坂。玉楼十二骖鸾去，愁共彩云天远。刘郎病后，凤帷深下，夜长思遍。
浣溪沙（清末近现代初·陈方恪）	伏枕垆烟睡起迟。鬓边风信玉梅枝。小山残雪梦回时。多是江城惆怅客，旧游重到问谁知。谢廊回合水平池。
秦楼月（清末近现代初·陈方恪）	银塘路。背人一点流萤去。流萤去。夜凉几阵，花梢微雨。曲阑干畔梧桐树。桐阴一抹纹窗护。纹窗护。如今少个，惊鸿偷觑。
蝶恋花（清末近现代初·陈方恪）	青嶂露零山月小。猿思鹃飞，千里清秋道。惆怅沈郎归合早。白头不碍临邛好。一曲新声欢意少。泪粉红香，寂寞西池晓。昨夜乱魂飞浩渺。断云残雨俱收了。
贺圣朝 夜来香（清末近现代初·陈方恪）	遥怜可可窥人乍。伴风廊琴榭。好将空谷比幽姿，合泛人姑射。吴舲初到，纱橱睡起，定绿珠无价。几回偷眼避游蜂，又夜凉如画。
南浦（清末近现代初·陈方恪）	柳外驻轩车，有轻盈、并倚内家标致。相见凤城西，吹笙去、掩抑玉人春袂。羞红弄蕊。破妆十日轻阴里。犹是天涯，同照影零乱，一身清泪。汉宫帘捲春明，正杨花如梦，沉香人起。浅醉酌流霞，玄都恨、还问仙娥知未。千山万水。家园唱彻今无地。直到旗亭，啼杜宇魂返，故溪环佩。
疏影 题伯沆师孤雁图（清末近现代初·陈方恪）	西风渐紧。对暮天杳霭，云意低暝。倦羽催归，迢递烟程，凄凉说与秋景。寒山占断相思路，盼不到、书题斜整。怅玉楼、缥缈香深，合是酒消人醒。还忆长门影暗，怨啼似诉语，封泪鸳枕。渭水波声，几点斜晖，换了唐宫金镜。苍茫别下汀洲去，任瑟瑟、秋江淘尽。更那知、梦稳霜葭，自有寒心难省。
三姝媚 崇孝寺牡丹（清末近现代初·陈方恪）	笼莺初唤起。撩晴丝芳菲，钿车如水。锦障街南，认翠翘金暖，绿烟垂地。玉蕊唐昌，应换却、仙家尘世。凤吹归来，潋滟韶华，好天沉醉。何似千娇罗绮。问第一昭阳，那人能比。稳护雕阑，对露晞妆镜，粉融香腻。梦觉倾城，偏误了、平章门第。记取春风词句，閒情自理。
声声慢（清末近现代初·陈方恪）	石桥冰泮，屐路苔疏，还从岁晚相逢。细雨吴郎，几回梦想春容。银屏夜凉初觉，引醉魂、低袅香风。铢衣软，向玲珑灯馆，弄影奁空。前事故山愁绝，伴岩扉临水，目送飞鸿。漫道如今，相思人比花浓。天涯料怜雅澹，有檀奴、俏染蛮红。凝恨处，伫崔徽、长在画中。
