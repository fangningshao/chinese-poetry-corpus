送人之湘中（清·李云章）　　五言律诗　押尤韵	不到潇湘地，人间未觉秋。帆随衡岳转，天入洞庭浮。雁影白蘋渚，笛声黄叶楼。何当招屈贾，一为伴牢愁。
寄题龙州官阁（清·李云章）　　五言律诗　押庚韵	尚忆吟秋舫，花围一水明。马人供菜把，蛇鬼避书声。小瘴桃榔雾，寒谯蛤蚧更。石阑题字处，应已绿苔平。
到昭州（清·李云章）　　五言律诗　押尤韵	暝色散村渡，炊声间舵楼。片云山背雨，黄叶驿门秋。旅宿栖无定，危程问亦愁。篙师耐辛苦，明日到昭州。
寄叶巢南（清·李云章）　　七言律诗　押覃韵	别来又见柳毵毵，漂泊盟鸥剩两三。此夕何人歌水调，一楼春雨梦江南。年华丝竹心多感，老病风花酒易酣。安得扁舟乘兴去，独携秋卷访云岚。
自桂林赴永宁州有作（清·李云章）	桂林西百里，山势塞天绿。一径飞鸟外，盘蛇断复续。我身托箯舆，愧彼行踯躅。仰陟牵长縆，俯注挽群仆。危跻顿层峭，旁涉眩屡曲。崖颓石压顶，磴削苔滑足。冥濛走腥云，惨澹入幽竹。舞风高树飞，吊月怪禽哭。都朗岭尤险，千仞擘坤轴。灏气反在底，那能辨岩谷。三台抱重巘，坚壁俨单复。虎豹昔纵横，兵戈费驱逐。我来属时和，山深暑不酷。掇芳閟仙赏，抉胜豁尘瞩。朝炊霞际餐，夜枕水声宿。扶持忘疲劳，山川喜淳朴。便作桃源看，端居岭清福。
乌龙岩（清·李云章）	神龙不腾霄，恋此岩壑美。重冈掩幽邃，去郭才数里。仄径缘鼪鼯，攀萝上寻咫。绀宫嵌虚崖，浓绿抱窗几。炎暑到门尽，禅房气如水。风从山顶来，吹落高松子。老僧寡酬答，趺坐苔壁倚。游神出冥漠，视客等糠秕。惟有蝉鸟声，时时聒人耳。岩前碧潭净，倒影山翠洗。抱珠睡何慵，投石下无底。秋田望甘泽，我欲鞭龙起。
