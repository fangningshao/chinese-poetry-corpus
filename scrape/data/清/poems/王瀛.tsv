寄怀宁海学博宿复公（清·王瀛）　　七言律诗　押鱼韵	旧雨东牟迹未疏，往来冰署五年余。徉狂阮籍频中圣，寂寞扬雄喜著书。两地相思云散后，半窗明月梦回初。挥毫敏捷应如昨，莫惜瑶华数寄予。
辛卯春仲，阴雨连旬，梅英落飞，真花神一厄也。为赋怨言一律（清·王瀛）　　七言律诗　押支韵	玉骨冰肌世外姿，可堪风雨厄芳时。香消断陌春无分，影瘦横塘月未知。湘水一天沉国士，燕山万里嫁名姬。何当领取飘零恨，羌笛声中细细吹。
