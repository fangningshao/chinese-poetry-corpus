山村晚归（清·郭长清）　　七言律诗　押支韵	夕烟低罥绿杨丝，路畔酴醾落几枝。廿四番风春到尾，初三夜月细如眉。依稀人语樵还舍，轣辘车声犬吠篱。城郭归途犹十里，吟诗不觉马行迟。
登孤竹城楼（清·郭长清）　　七言律诗　押尤韵	槛外波光静不流，夕阳城郭万家秋。青莎断岸人呼渡，黄叶西风客倚楼。辽右山河千古壮，燕南烽火几时休。戎机无与书生事，惟愿群公借箸筹。
