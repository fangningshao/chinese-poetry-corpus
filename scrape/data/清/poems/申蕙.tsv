长相思（清·申蕙）	月满衣，叶满衣，玉漏初停银汉低。砧声到竹扉。事已非，人已非，满目凄凉何日归。雁沉梦又稀。
如梦令 蔷薇（清·申蕙）	日映红蒸香雾。满架芳姿娇护。荏苒却柔枝，蝶舞空沾新露。新露。新露，绰约更怜春暮。
长相思 赠月辉孙夫人（清·申蕙）	鸳水流。泾水流。咏絮才高并斗牛。芳名邑乘留。桂影浮。月影浮。蕉梦诗篇重十洲。冰心比柏舟。
锦帐春 元夕和孙夫人（清·申蕙）	银烛澄辉，星毬熠熠。挥象管、淋漓香墨。舞霓裳，歌锦瑟，此乐难重得。闲情堪惜。蟾兔纾青，鱼龙吹碧。莫辜负、太平春陌。剔灯花，听玉漏，探紫姑消息。嬉游永夕。
早梅芳 夜怨（清·申蕙）	窗半开，帘低捲。竹影风摇乱。银蟾微照，不点红灯掩深院。依稀前度约，游赏新来倦。听铜壶漏水，偏向恨时转。睡成痴，醒又懒。被冷谁忺恋。枕儿欹著，万绪千端怎消遣。丝丝愁络纬，字字惊哀雁。乍离魂，被他花雾绾。
