闻川楚捷音喜而有作（清·李学孝）　　五言律诗　押虞韵	干戈几十载，烽火夹川湖。报捷初惊喜，传闻定有无。民心思井里，天意厌征诛。汗马劳诸将，还应念庙谟。
采石矶夜泊（清·李学孝）　　七言律诗　押删韵	铁索沈江事不还，千年战垒掩松关。涛声呜咽建康水，岚气往来姑熟山。春草有情烟漠漠，野鸥无主意闲闲。谪仙咫尺高楼在，且可当杯碧雾间。
登太白楼望江（清·李学孝）　　七言律诗　押侵韵	百尺矶头策杖寻，八窗空洞俯高深。苍茫秋色来天地，浩荡江流自古今。战垒荒荒烟草合，仙灵杳杳日华沈。仲宣漫发登楼慨，极目帆樯万里心。
呈凌次仲学博（清·李学孝）　　七言律诗　押删韵	十年踪迹滞儒官，高座摊经昼掩关。陶铸典谟来腕底，驰驱名字满人间。探珠夜界金绳路，传草春归玉笋班。地近南楼聊寄傲，相看不厌敬亭山。
跋宛陵集（清·李学孝）　　押药韵	嗟哉陶韦久不作，大年衲被纷拿攫。但得音从肺腑流，东野穷愁复不恶。我观梅宛陵，寄兴何古泊。落墨遥遥天地间，风人情性吾其托。冰雪文章避俗携，太羹元酒供斟酌。疏星澹月江风微，癯然独立瑶台鹤。
