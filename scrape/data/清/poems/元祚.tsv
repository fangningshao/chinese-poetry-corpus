寄高澹游（清·元祚）　　七言绝句　押删韵	卖尽青山说买山，高年正好学偷闲。洞庭尽有梅花屋，何不携家住此间。
从安节宓草昆仲乞写鹤舟图（清·元祚）	我家住近黄鹤楼，门对青青鹦鹉洲。一朝巢破防倾卵，独鹤扁舟任远游。飘零奄忽三十载，几见桑田变沧海。细柳新蒲失旧观，惟有青山常不改。去年览古凤凰台，台上白云难扫开。凤皇黄鹤遥相望，彼此茫茫招不来。浮生一梦真草草，秋月春花人易老。早知飘瓦本无情，何事从前愁不了。水田茅屋莫愁村，别有遗风古道存。采薇烹蕨从先志，头白相逢两弟昆。生性烟霞入骨髓，人爵之荣糠秕耳。胸中同有造化炉，写出真山与真水。夙世辞人兼画师，何须粉本求成规。意在笔先才落笔，坌涌元气向淋漓！我生爱画世无对，逢人索画如索债。凭君合写《鹤舟图》，渺渺胎仙水云外。
独树堂散怀（清·元祚）	得失吾何有，荣枯事尽删。神常游物外，名恐落人间。流水一声磬，夕阳数点山。闲身倚枯树，伫看鸟飞还。棕竹新添杖，扶来步步安。浑如得老友，从此共盘桓。天地孤身在，冰霜白发寒。一编写情性，只可自家看。
