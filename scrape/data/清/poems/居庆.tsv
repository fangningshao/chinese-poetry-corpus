摸鱼儿 题倪耘劬《野水闲鸥馆词》（清·居庆）	任栖迟、草堂幽绝，一泓秋水如镜。浮沉自有忘机乐，到此俗尘俱静。清梦稳。喜朝来、昂头举笏青山近。安排吏隐。试笑问山灵，水泉清浊，可有白鸥省。名区好，难得词人管领。天然觞咏佳境。方城才调蓝田趣，消受波光云影。吟眺永、聊偃息、神仙称尉风流甚。焚香试茗。算高咏溪山，闲谈风月，此外总休问。
