游石经寺（清·李化楠）　　七言律诗　押灰韵	自锦官城踏翠回，山斋小荫暂徘徊。苍生怪我卧不起，白眼向人怀未开。穿洞浑疑无路转，沿江叠见有花开。迩来一洗愁无奈，放眼烟霞亦快哉。
七盘关（清·李化楠）　　七言律诗　押删韵	游客思家万里还，艰难初上七盘山。鸟啼绝谷深难见，猿上悬梯近可攀。西指蚕丛开蜀道，北通云栈销秦关。幸逢老叟闻乡语，强破愁怀一笑颜。
北栅口（清·李化楠）　　七言律诗　押真韵	孤城颓废没荒榛，白日寒多不见春。穷巷未消连夜雪，残镫还照隔年人。关门自古通沙漠，边塞而今尽仆臣。城下将军无所事，相逢一笑劝杯频。
五丁关（清·李化楠）	雷风震荡鬼夜哭，壮士奋怒山为却。手擘铁崖两扇开，神工不用施樵凿。美女金牛事有无，天教破险通秦蜀。迤逦峡尽见雄关，关封峡口如泥丸。造化瀜液相缀补，抟沙撄土堆苍峦。我行观山心已厌，惟有兹山看不倦。沿溪翠筱绿沾衣，匝地野花红拂面。良牧有意夸山灵，标题旧迹建茶亭。当年若无霹雳手，至今何人知五丁。
龙洞背（清·李化楠）	怪石突兀山嵯峨，溅溅流沫车轮过。但觉风声四山下，那知脚底龙腾梭。石窦坱开水鸣潏，土人云是龙所辟。龙能致水信有之，谓龙开山恐未必。连峰不碍水归东，乾坤特与一窃通。鬼斧神工都不用，龙来恰好作潭洞。君不见瞿唐峡口剑门关，倚天峭壁青巉巉，是龙非龙谁镌劖。
五月五日剑关阻雨（清·李化楠）	剑门关下一夜雨，飞泉倒卷长松舞。溪涨涂泥不可行，恰当此处逢端午。男儿堕地走年年，回首庭前榴树边。题诗纵酒酣歌笑，看花躤柳共留连。而今寂寞山中路，山树凄迷半烟雾。小市菖蒲无可寻，斗草儿童入山去。
自广元县至朝天关道中作（清·李化楠）	始发自龙门，绝壁痕如削。悬崖多佛像，不知何年凿。江水傍崖趋，激越鸣蹊壑。杈丫天半石，向人头上落。金鳌亦有背，飞仙尚留阁。怪石浮江湍，孤根潜水窟。行当绝险处，顾盼生骇愕。似人立舟中，虚荡难稳著。行行登山椒，始觉天宇廓。雄关扼形胜，烟光浩漠漠。性僻爱奇险，幽居苦萧索。兹来得壮观，耳目因寄托。
王化堡（清·李化楠）	生来死往迭相送，尘埃野马浮生共。世人都在梦中过，那向梦中还说梦。卢生黄粱众所嗤，人人卢生自不知。荣华富贵都在念，何当只说卢生痴。人生出处计已审，萧然一榻只甘寝。此中炯炯自分明，不劳道士授磁枕。
猛虎行（清·李化楠）	暗风惨惨入林壑，喷雾藏烟日色薄。危坡直下二十里，云水阴寒气参错。蓦地如雷吼一声，行客软战不能行。公然白昼𤣎人食，负嵎咆哮谁敢撄。居人惶怖路人苦，传闻共道山有虎。我来经过问居民，尔县谁欤实守土。人恶害人当即除，虎恶比人定何如。居民答言县官好，政简刑清民不扰。朝朝驱虎北渡河，山中猛虎还更多。
