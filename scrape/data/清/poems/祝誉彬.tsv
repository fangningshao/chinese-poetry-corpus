一如仁兄长余数岁，与余契洽。文宗理法，教恤单寒，至于晓露移花，春风啜茗，其馀事也。去岁古稀称庆，同人寿君者多寿以诗，君亦作诗自寿。谨次原韵呈政。时在戊寅菊月（清·祝誉彬）　　七言律诗　押真韵	道衍河汾满座春，陶成后学仰经神。心兵斗垒才真捷，腹稿联篇语贵新。鸠杖轻扶尊国老，皋比常拥护金身。眉齐鸿案成仙眷，亲见麻姑鸟爪伸。
