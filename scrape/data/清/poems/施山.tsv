吾庐（清·施山）　　五言律诗　押微韵	万壑吾庐外，萧然一布衣。家贫亲老易，地僻客来稀。开卷前贤过，穷居世事违。坐看小乌雀，街食向巢飞。
庚午春日天门城边看灌麦（清·施山）　　七言律诗　押先韵	嶓冢东流日变迁，淤湖春麦绿成田。渐繁生齿兵戈后，试数儿童陇亩前。西顾犹愁回纥马，南漕久废运河船。谈何容易匡时略，搔首斜阳古郭边。
咸丰三年冬贷粟钱江农人张国震馈钱以济是日暴风不止先王母倚闾忧甚距今十九岁矣感怀成诗（清·施山）　　七言律诗　押元韵	百历冰霜年少日，一钱生死感人恩。饥寒岁暮亲垂老，风浪江干日已昏。祷佛炉烟归未绝，极天坟树远无痕。天涯又怆清明近，麦饭何时拜墓门。
蒲圻城头晚眺有怀仲丹都中（清·施山）　　七言律诗　押支韵	山山黄叶兼红叶，松竹萧森掩映之。云里谯楼双塔迥，鸟边暮雨片帆迟。风光绝妙秋深后，客思苍然独立时。忽见洞庭霜橘至，故人京国最相思。
闻客话滇南（清·施山）　　七言绝句　押删韵	槟榔花发碧鸡山，昔有藩王镇百蛮。歌舞销沈宫殿废，乱云犹拥七星关。
偶樵寄示旧作藤鼓行三章歌以和之（清·施山）	苍梧羊石端州门，以藤为鼓吾所闻。君于三鼓曾见一，作诗气压千人军。明臣灭贼根株绝，更挽妖藤宝刀𢧵。团团冒以黄牛皮，罚令司更赎前孽。二百年来乱夷狄，腾腾击鼓鼓欲裂。大臣鞶带曾三锡，辱国丧师不可说。坐令米贼轻国宪，南纪滔滔日流血。即今鼙鼓中原息，西北萑苻未诛灭。安得拔钉褫牛皮，老藤十丈复联结。皇灵感物变顽性，飞渡黔山斩萌蘖。归来作颂镌其功，藤皮坚滑刀如风。岐阳之石蛮溪铜，以比尔鼓将毋同。云台马武山林雄，中兴汉代声隆隆。谁知顺逆妖祥异，湖海犹忧伏莽戎。
题赵州王节妇画水（清·施山）	赵州古寺嫠王氏，画壁流观吴道子。精魂白日游九泉，倒卷黄河入腕底。波澜于古真莫二，毫端潋滟涵元气。晴昼如闻风雨鸣，空堂疑有鱼龙至。鳞鳞闪动不敢扪。安得巨掌擘海门。飒然冥顼忽飞入，炎官赤帝皆惊奔。或愁异日冬寒恶，地冻天冰受椎凿。嶙峋纯是血点凝，百劫千灾岂销铄。高风萧萧环翠阁，海客南归袖云壑。秋成不劳忧旱乾，万棱农田绕山郭。田间寡妇拾穗同，怜渠耕石恒年丰。犹传黄鹄孤飞日，恶浪惊涛泪眼中。
