冬日过山村（清·李宪皓）　　五言律诗　押歌韵	寂寂暮村侧，劳劳行客过。山风归犊早，檐日聚人多。野尽粟盈室，桥成冰在河。孤征渐未已，积雪满前阿。
读柳子厚榕叶满庭诗适闲云持萤火见示因赠（清·李宪皓）　　七言绝句　押尤韵	柳州未远似梧州，自古诗人善旅愁。手把流萤吟落叶，君看春半果如秋。
晓发（清·李宪皓）	太白上东岭，西望牵牛角。煌煌丛薄下，犹烂金盆月。林际春风生，衣上晓寒薄。羸马恋豆味，背枥不肯发。行行村舍遥，稍稍农樵作。天色变茫味，清气但寥廓。长空何处声，早雁在云末。
雪（清·李宪皓）	薄醉冲寒跨驴出，霜木峥嵘村舍寂。野田无物饥鸱愁，溪路冻合凿冰汲。新诗得意正森爽，朔云压脑转昏黑。初向驴子前头见，率然三点五点白。不翼而飞何处来，塞空已并此身入。北极应摇斗柄注，东宿自张箕舌吸。侧闻玄冥气不交，此时天上亦寒栗。研珠屑玉劳精神，被山冒岭费筋力。上帝岂不乐无为，或言万姓乞膏泽。下界小臣同井蛙，仰窥妄以私意测。道旁冻叟僵欲死，且愿被褐负暄日。
