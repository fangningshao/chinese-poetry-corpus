太白楼观萧尺木画壁歌（清·石绳簳）	杰阁枕江插天出，万流訇湃吞赤日。锦袍学士忽骑白龙去，一千年后冷煞仙人笔。满屋倏尔飞风沙，苍松赤石蟠龙蛇。生平梦游十洲三岛不得到，天风缥缈蓬莱槎。陡觉岱华匡庐峨眉起方寸，万峰突出天之涯。阴晴云日幻古壁，是谁笔底奇气凌烟霞。得无荆关绘飞瀑，不然道子嘉陵山水图一幅。那知腾掷造化割阴阳，竟有于湖画手萧尺木。呜呼萧君意气何壮哉，得毋抱此模山范水之雄才。狂呼谪仙借酒杯，胸中块垒一凭生面开。香炉瀑布，剑阁楼台，齐烟九点，玉女三台，一齐飞落毫端来。青莲老去山无色，谁与凿破扶舆灵气留遗墨。青天咫尺须弥存，虎啼猿啸峰崭崱。当年太白芒鞋踏破万山处，一一绘出天地仄。振衣千仞登江楼，四壁苍苍悬岩流。岚气湿裾光入杯，五岳震荡心夷犹。奇花异石逞光怪，奔崖绝壑声飕飕。吁嗟乎！男儿不得挂剑万里博封侯，也须东插泰山日观脚，西登太华落雁最高头。眉山风雪饱囊橐，匡之君兮骖鸾而来游。安能低眉俯首，徒将心血穷雕锼。忽尔山灵真面都从壁上出，墨华淋漓元气遒。江风浩浩生两腋，会须骑鲸仙子云中争唱酬。大叫画手尺木子，一聚仙楼同千秋。
