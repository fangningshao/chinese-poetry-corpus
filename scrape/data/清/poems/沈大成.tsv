少林寺（清·沈大成）　　五言律诗　押冬韵	初祖传衣地，庄严占一峰。岳云晴入寺，山月夜沈钟。林僻来枝鹿，潭深卧毒龙。巨奸遗墨在，吾欲洗芙蓉。
惠州（清·沈大成）　　五言律诗　押庚韵	厨传推雄郡，沙边鼓吹鸣。市桥连百艇，水驿夹双城。帆远疑无力，山多不辨名。当年龙战地，过客涕沾缨。
峡中夜行作（清·沈大成）　　五言律诗　押尤韵	转舵羚羊口，风吹水倒流。春寒添客恨，梦短起乡愁。空峡星辰动，荒江夜气浮。娟娟纤月好，故傍木兰舟。
饭芦庵赠克念讲师（清·沈大成）　　五言律诗　押元韵	野水萦相抱，潺潺绕寺门。春阴随客艇，斜日下寒村。齐已诗名远，天台法乳存。道人多妙义，可许证梅魂。
山塘夜泊（清·沈大成）　　五言律诗　押侵韵	信宿山塘泊，紞如更鼓沈。月光临水动，镫影隔林深。独夜何能醉，羁人祇费吟。游船归络绎，迢递管弦音。
雨中方曼陀招同王秋汀静思饮酒家即事（清·沈大成）　　七言律诗　押东韵	相逢何必叹飘蓬，汗漫游踪本是空。雨气远浮江阁外，岚光低堕酒杯中。元英高唱推无敌，怀祖多情讶许同。漫说轻鸾千二百，年华容易楝花风。
赠漱冰上人（清·沈大成）　　七言律诗　押青韵	幽澜一勺汲清泠，早谢湘江载月舲。定里春风间挂锡，吟边夜雨罢谈经。一编未放生涯冷，片席容分佛火青。我比香山年木老，肩舆鸠杖更谁停。
文园三兄载酒同游龙井作（清·沈大成）　　押漾韵	异地开龙泓，应接悦万状。仁祠辟唐时，结构妙意匠。初堕白云中，忽踏苍松上。窈窕转层岩，崱屴出孤嶂。竹深视听幽，苔滑行步妨。烂烂明花蹊，袅袅挂萝帐。抖擞跻其巅，倚阑堪写望。风来林景清，日落岚气涨。盈盈西子湖，绿净在杯盎。展席面青山，支铛温昔酿。既酣恣谭谐，吾怀亦已畅。念彼辨才师，说法浩无量。当年群贤游，前尘宛俯仰。残碑字模糊，云烟付幻妄。良友幸招寻，消摇纵天放。浮生山水缘，著屐费几两。归途闻流泉，殷耳一何壮。
龙池鲫歌（清·沈大成）	灵岩山阳白龙池，中有神物不敢窥。风雨变化产金鲫，腹腴修凸甘而肥。常时䱷者触龙怒，辟历往往随人驰。岁寒霜雪老龙蛰，罾网乃敢临渊施。一尾入市一金直，物少嗜众宜居奇。犹忆童时侍膝下，阑干苜蓿同尝之①。荏苒五十有余载，食指虽动杳难期。今兹中孚交卦气，旅馆大雪飞如筛。老夫瑟缩蚕在茧，忽见银鹿褰书帷。素鳞翕翕眼犹动，柳枝脱叶横穿腮。曰此良友自远致，主人相馈佐酒卮。纵之盆盎始圉圉，斗升之水亦扬鬐。金齑玉鲙吾所欲，灶觚况复劳相思。亟呼饔人煮冰水，芼以葱兼姜桂滋。上箸白于剖良玉，沾唇腻若含凝脂。尤爱鱼脑及鱼尾，水晶碎嚼吞胶饴。巷南同志招共食，既醉捉笔还为诗。冯煖弹铗古无取，蒙庄涸澈亦足嗤。乐王羊舌皆何在，且微昏礼观爻辞。
