观山秋眺（清·李枝青）　　七言律诗　押先韵	破晓秋光泼眼鲜，俯窥鳀壑立霞巅。轻烟一点扶桑岛，凉籁千山落木天。劫火才烧亭畔佛，引风还望海中仙。老僧遥指惊涛外，认得归来日本船。
同李筠舫罗沁吾黄肖山游葛岭（清·李枝青）　　七言律诗　押青韵	直拟松颠叩寺扃，天梯九十二层经。僧披宿雾开精舍，人御罡风立画屏。湖影一痕浸城郭，江声三折下沧溟。依然伟观成终古，谁向山椒再筑亭。
四月三日初到临海县（清·李枝青）　　七言律诗　押灰韵	乱峰飞舞下天台，勒住重峦百雉开。白鹤山冲云气起，金鳌涛拍海门来。越王土宇连天尽，徐福帆樯几日回。拟蹑括苍高绝处，青烟一点望蓬莱。
