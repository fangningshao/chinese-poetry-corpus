集唐句挽吴君用威（清·程士诰）	生不成名身已老，此时愁望情多少。零落残魂重黯然，几年翔集来华表。昨夜春风晓色寒，病来慵引架书看。更无人处帘垂地，百计求安未得安。孤城返照红将敛，潸然四顾难消遣。为君惆怅又黄昏，未将梅蕊惊新眼。怀抱如何得好开，眼前人事只堪哀。云飞雨散知何处，岂逐春风一一回。鵩鸟赋来人已没，闲花散乱填书帙。碧窗斜月蔼微晖，湘泪浅深滋竹色。节概犹誇似古人，每回回首好长颦。颜回徒恨少成古，辜负秾华过一身。离别不堪无限意，琴樽风月闲生计。叶声身影独窗前，泪随红烛无由制。
