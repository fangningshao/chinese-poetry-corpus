读留侯邺侯传（清·黄越）　　押支韵	汉唐有国士，遇主亦何奇。深谋在密勿，外廷那得知。系惟张留侯，楚汉视安危。韩、彭方苦战，状貌自委蛇。技经肯綮间，披豁定危疑。更下商山皓，不茹商山芝。所关良大计，智勇安足为。邺侯故隐沦，踪迹若相追。藩镇方跋扈，未亲提一师。白衣侍黄衣，从容帷幄时。僣乱以次平，发纵者为谁。君臣方燕笑，徘徊若有思。乘间进微言，遂乃定丕基。此事故不小，人亦无从窥。嗟此二侯者，鸿名宇宙垂。一从赤松游，一愿返西陲。功成拂衣去，千载共心期。
