秋蛩（清·王蔚宗）　　七言绝句　押尤韵	东野诗鸣何太苦，南园鬼语未全收。澹烟晓月迷三径，破叶疏花老一秋。
对雨忆春船（清·王蔚宗）	赤龙睡醒渴饮湖。天帝下授调水符。农夫得雨如得珠。是活万家非私娱。吾庐近市尘樊拘。猿吟鹤梦思逃虚。安得仲宣楼坐予。俯临万亩看耕锄。秧针一碧风疏疏。烟中叱犊蓑笠濡。身闲不识青组纡。勤家使者过听渠。田园杂兴陶潜摅。科头倚槛歌乌乌。檐前雨点晚更粗。急提瓶盎催奚奴。黄梅水甘逾醍醐。贫家茗材抵蓄租。入门百瓮富有余。海上髯翁今来无。我具卢仝小竹炉。灌子七椀肠弗枯。倒出奇句买玉壶。莫遣王郎幽赏孤。
