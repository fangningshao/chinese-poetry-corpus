太平岩夜归（清·方文雄）　　五言律诗	酒醉诗成后，山钟迫晚归。岚烟千嶂隐，灯火万家微。放足随高下，忘机任坦巍。明朝如有意，相约莫相遗①。
老来娇（清·方文雄）　　五言律诗　押萧韵	吐艳群芳里，奇姿异凡苗。朱颜临紫气，丹脸夺红标。态似鸡冠秀，体如马荇妖。虽无香馥味，老大转生娇①。
刺竹（清·方文雄）　　五言律诗　押侵韵	参差抽紫翠，蓊郁自成林。解箨呈圆相，横枝挻棘心。节高尘不染，刺盛侮①难侵。摇曳秋风里，潇潇满径阴②。
冈山观虹初生（清·方文雄）　　七言律诗　押陌韵	山自青青水自白，忽然瞥见崖头赤。浑疑暮日映峰丹，回首初虹跨岫赫。地岛陆离方一纶，天衢绚烂经千尺。长空愿作彩桥悬，蹑入蟾宫追月魄①。
