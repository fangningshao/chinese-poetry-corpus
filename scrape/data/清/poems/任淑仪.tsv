烛影摇红 丰台看芍药（清·任淑仪）	流转韶光，早红药翻阶时节。名花盛处说丰台，竟游人如织。因见和风丽日。也乘闲、兴寻芳陌。看来铺锦，望去蒸云，花光欲滴。羡杀轻盈，嫣红嫩紫同娇白。梭巡小步绕雕栏，衣袂幽香袭。随宦喜依亲膝。得□高、赏春城色。故园此际，绮阁纷披，还堪遥忆。
金菊对芙蓉 送茹廷弟就婚广陵（清·任淑仪）	膝下承欢，闺中咏絮，廿年朝夕相依。忽骊歌早唱，雁序分飞。喜心翻与离情并。送尔去、诗赋关雎。玉镜台前，好濡彩笔，学画蛾眉。遥念博议成时。更闲情逸兴，斑管频挥。把竹西佳丽，尽入新词。偕归官舍应非远，双亲爱、佳妇佳儿。深闺阿姊，顿添良友，分韵传卮。
