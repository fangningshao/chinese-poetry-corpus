访吴采山不值（清·查升）　　五言律诗　押删韵	秋水乘孤艇，沿缘乱苇间。时看黄叶落，境共白鸥闲。林影溪边屋，钟声云外山。故人今不见，月出棹歌还。
过浦口和清字（清·查升）　　七言律诗　押庚韵	公路浦口浦水清，甘罗城外征人行。大河直下千万里，哀雁差池三两声。南国浮云天际满，异乡秋草梦中生。侧身四望浑无尽，新月江关一片明。
陈丈朴庵招赏牡丹同人即席分赋得明字（清·查升）　　七言律诗　押庚韵	金谷何如蜀锦城，放翁旧谱阅《天彭》。置身富贵何须早，到眼云霞觉倍明。丁字帘前围蝶翅，午时画里验猫睛。风流共忆《清平调》，合座春光醉玉罂。
八里庄（清·查升）　　七言律诗　押元韵	断井冰胶汲水痕，炊烟三两不成村。客嫌南语呼难应，门对西风火不温。白月荒途深夜柝，黄沙野菜杂蔬盆。耳边俄觉秋涛卷，卧听驽骀龁草根。
