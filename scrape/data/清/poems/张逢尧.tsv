感怀（清·张逢尧）　　七言律诗　押歌韵	秋老霜飞夜奈何，乌衣旧燕痛无多。武陵花识秦渔父，曲水觞迷晋永和。声断蟪蛄窥上古，阵空蝼蚁闭南柯。昨宵宴罢麻姑酒，遥听蓬莱起棹歌。
海门杂兴（清·张逢尧）　　七言律诗　押灰韵	暖爱梨花冷爱梅，小篮拾得翠云堆。须知方丈山中蝶，尽是轩辕劫后灰。飘渺仙乡新雁句，清凉天语故人杯。昨宵曾作沧桑梦，多少啼莺唤始回。
