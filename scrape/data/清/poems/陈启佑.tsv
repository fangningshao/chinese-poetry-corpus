登越王台（清·陈启佑）　　五言律诗　押灰韵	西风吹短鬓，独上越王台。割据今已矣，英雄安在哉。笳声边宇急，帆影海门开。歌舞冈何处，寒鸦日去来。
度大庾岭（清·陈启佑）　　五言律诗　押歌韵	千仞雄关矗，秋风匹马过。天梯蹑云雾，古寺锁烟萝。相业高山仰，劳人终古多。愿将万梅树，补种遍岩阿。
乐乡次唐陈伯玉韵（清·陈启佑）　　五言律诗　押庚韵	驻马寻遗迹，愀然共远征。黄沙迷旷野，白日暗荒城。旧国猿声杳，新村戍鼓平。故园回首处，烟树万鸦鸣。
松滋道中（清·陈启佑）　　五言律诗　押庚韵	四围山色里，天气半阴晴。野草有生意，幽禽多好声。炊烟茅屋接，流水小桥平。最喜民风古，机丝轧轧鸣。
界石（清·陈启佑）　　五言律诗　押文韵	楚蜀交关处，危崖一径分。滩声疑作雨，石气宛成云。溪市沽新酒，山楼挂夕曛。布帆烟外去，猿啸寂无闻。
十二连桥（清·陈启佑）　　七言绝句　押东韵	十二长虹碧汉通，鞭丝帽影借匆匆。好风为扫尘沙去，收拾湖光到眼中。
十二连桥 其二（清·陈启佑）　　押先韵	一镜平开映远天，草荔青共麦苗妍。若非帆影来烟外，错认沙湖作水田。
西郊散步（清·陈启佑）　　押侵韵	西风动山郭，飒然秋气深。散步出郭门，山光青上襟。蝉声咽远树，樵语归平林。黄云卷四野，篝车娱苍黔。俯仰殊各得，大哉天地心。闻道五年前，孤城边骑临。登陴不遑食，干戈苦相寻。我来幸无事，弦诵有余音。人偿室家乐，边乏桴鼓侵。藉此足高枕，怀抱宽古今。林壑开图画，曳杖恣行吟。薄暮独归去，墟烟苍翠沈。
