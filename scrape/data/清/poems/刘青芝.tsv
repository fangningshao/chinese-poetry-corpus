赵跃斋彭翰文两太史自滇南典试归饮余七一草堂酒酣跃斋出诗扇以赠诗乃试院作也依韵酬之（清·刘青芝）　　七言律诗　押先韵	柴门花柳锁风烟，迎客檐前月正圆。四座欢声摇烛彩，三更杯影倒星躔。论心漫许陈雷友，顾步终输李郭仙。入手青团光怪起，半天飞堕白云篇。
寄李侍御余三同年（清·刘青芝）　　七言律诗　押鱼韵	骢马乘来四载馀，京华处处避幡旟。饱闻圣主求言诏，未见诸臣《谏猎书》。岂是阳城方简默，不劳永叔代踌躇。老生局外多私计，勿使吾曹望或虚。
