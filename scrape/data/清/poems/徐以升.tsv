炙砚（清·徐以升）　　五言律诗　押阳韵	文思忽飞扬，冰凝砚一方。炙馀资石炭，化处受玄霜。调燮交离坎，中和适燠凉。不须呵彩笔，抒藻有辉光①。
南陔草堂牡丹为曾大父手植雨后方盛开怆然有作（清·徐以升）　　七言律诗　押真韵	风信轮番又数旬，朝来催起锦帷人。余阴已到子孙辈，老屋依然富贵春。舞蝶寻香金粉腻，游蜂酿蜜露丛新。一卮私向花神酹，好护慈恩院里身。
关山月（清·徐以升）　　七言律诗　押寒韵	大旗霞卷夕阳残，旋见边城涌玉盘。鼓角无声霜气肃，山河流影镜光寒。白头汉将占星立，红泪胡姬倚马看。净扫烟尘天阙迥，清辉多处识长安①。
