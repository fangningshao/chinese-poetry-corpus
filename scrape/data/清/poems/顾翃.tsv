村居（清·顾翃）　　五言律诗　押庚韵	顿作无家客，偏为间道行。艰难脱贼手，辛苦出危城。破甑悲身世，虚舟任死生。凄凉《穷鸟赋》，弓影莫频惊。
初冬避居东乡感赋 其二（清·顾翃）　　七言律诗　押虞韵	巡植登陴愧壮夫，斗间妖孛认模糊。遗民已听千家哭，贼火还愁万室枯。大将空传拥鹅鹳，团兵犹虑聚萑苻。七朝涵养称全胜，此日彫残那易苏。
仲冬五日玉年珠川二儿来寓作诗示孙春元用东坡清虚堂诗韵（清·顾翃）　　押麻韵	岁寒墐户无风沙，如僧退院吏退衙。余年健在真硕果，世事阅尽如空花。峥嵘岁月蛇掣尾，漂泊身世狗丧家。一掬得饱羡饥鹜，三匝未稳输惊鸦。子舍来愁室悬磬，孙谋近喜经传葩。剩僚那得太仓粟，残客敢望头纲茶。分随博士写驴券，敢逐健儿挽马挝。但支傲骨动龃龉，岂有奇字攻蒐爬。见闻时复助嚄唶，疏水幸能办咄嗟。只愁衰鬓等枯雪，安望醉脸如流霞。
初冬避居东乡感赋 其一（清·顾翃）　　押庚韵	三月孤悬斗大城，四邻俱陷绝援兵。重关尚设颠当守，一穴潜通蠮螉营。君子空悲化猿鹤，天公未肯戮鲵鲸。腐儒纵复从宽政，七十头颅悔幸生。
