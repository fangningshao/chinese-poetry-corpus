登大梁城楼（清·周在延）　　七言律诗　押阳韵	秋草平堤旧战场，城隅满目尽垂杨。雁声带影经嵩少，山色连云认太行。乐府新词声寂寞，西亭残卷事悲凉。《梦华录》续肠堪断，依旧金梁月似霜。
送吴冠五至历城（清·周在延）　　七言律诗　押歌韵	白云缥缈唱骊歌，朔雁迎帆渡大河。自昔吴公天下少，至今名士济南多。探奇莫负劳山约，观礼应先阙里过。齐鲁当年战友在，烦君问讯近如何①。
