春意（清·王仁东）　　七言律诗　押寒韵	逝水韶光盛会难，乍晴乍雨意阑珊。篱边堆雪梅初落，墙外余霞杏又残。社酒可赊思共醉，春衣欲试怯轻寒。胜游已爽郊坰约，万紫千红眼倦看。
愚园过洪鹭汀故居感赋（清·王仁东）　　七言律诗　押鱼韵	凄凉重过故人庐，苦茗浇胸郁不舒。昼静名园游客少，天寒老树著花疏。别来君竟长眼去，乱后吾犹短发梳。旧雨晨星寥落甚，凭阑春色满庭除。
佚题（清·王仁东）　　七言绝句　押侵韵	胡汉恩知自浅深，莒敖往事久沈吟。钱王独义罗昭谏，不以唐亡有怨心。
书怀寄伯姊（清·王仁东）　　七言绝句　押灰韵	少年已去老今来，一事无成亦可哀。客里更逢寒食节，八年不见墓门梅。
