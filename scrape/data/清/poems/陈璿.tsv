琅峤春潮（清·陈璿）　　五言律诗　押庚韵	极目沧江上，春潮傍晚生。浮来千顷碧，荐至万科盈。有信随阳转，无心带雨惊。鱼龙看寂寞，凭眺有馀情①。
挽庄烈女（清·陈璿）　　七言律诗　押支韵	镇北钟灵烈女儿，愿随夫逝志难移。青年零落桃夭事，劲节从容破镜时。一片冰心摧铁石，千秋义魄愧须眉。荒郊极目双遗冢，山自含愁水自悲①。
红毛城（清·陈璿）　　七言律诗　押庚韵	秋风披拂海天青，瞥见安平耸石城。玉色烟光缥岛屿，金台晴气映蓬瀛。仙家鸾鹊凭高起，波际鱼龙帖浪行。闻道红苗雕镂日，神工鬼斧竭心营①。
