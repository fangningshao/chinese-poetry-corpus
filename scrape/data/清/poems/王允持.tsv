生查子（清·王允持）	欢携碧玉箫，妾按黄金缕。宴罢小楼空，一枕吹残雨。别路指西江，沉沉鸣津鼓。愁绝倚栏人，凉月生秋浦。
一剪梅（清·王允持）	酒月琴风忆旧游，半在杭州，半在扬州。无端春色冷于秋，也为莺愁，也为花愁。夜阑独自倚香篝，拈尽诗筹，数尽更筹。相逢何处木兰舟，梦断楼头，肠断江头。
桃源忆故人（清·王允持）	五更酒醒铜壶咽，一枕屏山寒怯。枝上子规声切，叫破梨花月。鸳鸯楼下人轻别，解散同心双结。水面鸣筝谁拨，梦绕春江阔。
满江红 广陵吊古（清·王允持）	落日西风，何处问、隋家宫阙。徒徙倚、竹西歌吹，雷塘烟月。舞袖影随莹火暗，棹讴声逐龙舟没。最伤心、一片玉钩斜，埋香骨。更乍起，悲笳咽。人未散，哀筝急。看残脂胜粉，淡妆浓抹。绣帓依徊三妇艳，华灯冷落千门寂。笑樊川，空自许多情，肠堪结。
玉烛新（清·王允持）	自扬州梦断。叹几遍东风，流年潜换。无端信马看花去，又被莺声屡唤。玉壶贳酒，都不是、旧游庭院。凭栏久，一片冰心，笑谢杏梁双燕。试听津鼓频催，早缆解春江，绿烟零乱。相看独有玲珑月，蓬底浊醪徐劝。分香解佩，回首十年恩怨。重拈起、薄幸青楼，杜郎公案。
解连环（清·王允持）	乱帆零雨，对清尊潋滟，缓歌金缕。便醉里、暂解离愁。奈灯暗酒醒，两眉还聚。寂寞芙蓉，但回首、露汀烟渚。听琵琶水面，宛转玉人，枕畔私语。无端顿成间阻，望关河浩渺，有恨谁诉？纵解寄、千里相思，怕回雁峰头，峭难飞度。天末羁魂，梦不到、绿窗朱户。倩西风、一时吹转，暮云断处。
春风袅娜 江楼（清·王允持）	向江山佳处，结个层楼。凌碧落，俯沧州。倚危阑，弥望烟涛无际，滔滔东注。千古安流。吊罢湘灵，歌残楚些，横笛何人更上头。情到片云多入梦，悲来香草亦生愁。笑我一行作客，五湖三泖，闲风月，零落谁收。诗社长，酒泉候，时乎不再，老矣焉求。无业堪消，维摩十笏，有钱可买，陶岘三舟。寄声鸥鸟，道倦游司马，归来早晚，同泛清秋。
