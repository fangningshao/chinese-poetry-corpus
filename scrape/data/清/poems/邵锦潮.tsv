蒹葭（清·邵锦潮）　　五言律诗　押先韵	秋色浮江上，烟波共渺然。苍茫迷远渚，寥落向遥天。折叶惊寒雁，飞花点钓船。伊人不可即，怅望水云边。
喜晚香辞幕府归出示新诗留饮（清·邵锦潮）　　七言律诗　押冬韵	千尺流泉百尺松，白云丹嶂自从容。偶同麋鹿游城市，终觉鶢鶋厌鼓钟。句就烟霞频出手，醉馀磈垒肆填胸。明朝便蜡寻山屐，到处随君蹑旧踪①。
闺人赠远（清·邵锦潮）　　五言绝句　押尤韵	日夕上高楼，云山一望秋。悠悠渡头水，空送往来舟。
