敬步米溪词长留别（七律元韵）（清·陈日翔）　　七言律诗　押灰韵	岚气濛濛映紫台，登临华阁绮筵开。半溪帆影飘行杖，满座松风对酒罍。梦绕①阳关三叠曲，情殷故旧一枝梅。如何最是相思处，远逐钟声放艇来。
赋得李杜文章在（清·陈日翔）　　五言排律　押阳韵	万丈光何在，遗徽溯盛唐。大才推李杜，旷代擅文章。一曲清平谱，三篇典礼襄。气凌沧海阔，歌引塞云长。艳丽生花笔，神灵护草堂。江山留酒圣，今古拜诗王。春月琼筵醉，秋风幕府凉。渊源谁付托，鼎足有潮阳。
