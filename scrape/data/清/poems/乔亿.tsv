过泰山巨上人兰若得阴字（清·乔亿）　　五言律诗　押侵韵	凉飙肃晴野，清磬隔前林。古寺行人少，寒山落叶深。孤筇随竹影，一径入萝阴。渐觉禅居近，空香引道心。
嘉禾道中（清·乔亿）　　五言律诗　押虞韵	扁舟入于越，回首望句吴。草树裴休宅，风烟范蠡湖。渔歌争晚渡，桑妇有蚕租。旧事沧波逝，何人识霸图。
木渎章重宅晓起从沈尚书放舟至光福镇（清·乔亿）　　五言律诗　押齐韵	春莺拂曙啼，春棹落波齐。日照万花谷，人行香水溪。风光沿岸转，岚影压船低。泊处非投止，联裾更向西。
客氏拜（清·乔亿）　　押支韵	客氏拜，拜阿谁。东厂义儿，时乃义儿母，何拜为。
