甲戌重九后登乐平县城遂观汪氏林园（清·胡发琅）	鞿靮倦烦淫，积昏况佳叙。晨兴揽帏景，霍若沈疴去。衰木哀绪风，励霜响劲羽。轧轧寒女机，悠悠远津鼓。归思结去棹，薄衿怨孤侣。寒波逝日夜，夏徂秋复举。含凄下隤垣，结写咨薆圃。寄言素心者，勿厌山泉聚。
山居（清·胡发琅）	世故无洪纤，可说皆争端。振衣事独往，廷颈旷䍚间。春雨洒平途，百卉相新鲜。寒村蔽远树，落日明孤川。山原澹纡郁，车马自不闲。奥赏溢虚期，徘徊意已先。本无固得心，途穷辄自还。
