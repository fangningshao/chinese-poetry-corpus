蒙浬（清·徐志岩）　　五言律诗　押先韵	滩卷千堆雪，山藏一线天。当秋茅瘴合，亭午旭光偏。怪鸟啼深树，孤猿啸冷烟。平生仗忠信，不怯下泷船。
谒张文献祠（清·徐志岩）　　七言律诗　押微韵	曲江风度远流徽，姚宋同心日并晖。《金鉴》果能陈黼座，玉环何事系罗衣。贬官荆楚缘持正，遣祭丘坟为见机。古庙肃瞻松柏下，蔼然遗象见依俙。
闻鹧鸪（清·徐志岩）　　七言绝句　押微韵	游子天涯生计非，遥山如黛日相依。忽听格磔钩辀语，触拨归心泪满衣。
诸子会课（清·徐志岩）	刘协论《文心》，陆机作《文赋》。何如对圣贤，孔乐颜可铸。谁云制义作，苟且敷章句。精理抉天人，宋儒可沿溯。春风吹衡门，草堂开艺圃。橐笔集生徒，齐侍先生屦。授简复拈题，一一申毫素。周情与孔思，静中许良悟。或疾如涌泉，或迟若窘步。中正期徐臻，狙诈愿屏除（去）。述古有馀欢，偭规良足惧。伫闻正始音，云山有韶頀。
