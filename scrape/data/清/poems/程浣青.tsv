临江仙 秋初即事（清·程浣青）	待扫蘼芜开菊径，雨馀天气愔愔。花窗小立自沉吟。隔栏拈倦蝶，轻粉浣兰襟。扣砌芳魂娇妒梦，十分寒透春心。西风无力上花簪。飘飖惊坠叶，秋思渺难寻。
芭蕉雨 秋雨（清·程浣青）	帘捲一天霁色，喜连宵风雨，收今夕。一霎晚云如墨，无端带暝连阴，作成深黑。点个灯儿闷绝，细把闲愁忆。忆多时、忘却窗前滴。重倾耳、陡惊心，又是惨惨凄凄，萧萧飒飒。
