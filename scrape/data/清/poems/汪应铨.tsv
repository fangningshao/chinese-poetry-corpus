游虞山北麓至破山寺（清·汪应铨）　　七言律诗　押真韵	山郭晴光照翠筠，依然破戒省前身。风凉更为传清梵，山好犹应识故人。壑谷盘回都是路，草花幽寂自长春。共师会到无言处，却信人间幻是真。
清镇县七夕（清·汪应铨）　　七言律诗　押东韵	水上浮萍沙上蓬，牂牁江畔晚凉中。无双今夕羁孤客，第一春桥系短篷。银汉碧天斜易晓，芦帘纸阁怅应同。去年漾水漂流者，已望牵牛向碧空①。
雾中花（清·汪应铨）　　七言绝句　押真韵	名花笼雾认难真，道是还非梦里身。仿佛汉家宫殿冷，隔帷遥见李夫人。
题读书楼（清·汪应铨）	人生何谓富，山水绕吾庐。人生何谓贵，闭户读我书。君构读书楼，楼与山水俱。藏书数千卷，任君畋且渔。山水契动静，读书友轩虞。眺望连近远，梦寐俱恬愉。此身置太古，此心游太虚。回视尘世间，富贵吾土苴①。
