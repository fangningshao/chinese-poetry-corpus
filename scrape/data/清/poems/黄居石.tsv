吴城晓发（清·黄居石）　　五言律诗　押青韵	凌晨方挂席，已出望湖亭。野店明残火，秋江落晓星。鸡声寒草屋，雁影起沙汀。浪迹知何似，飘飘学水萍。
鄢城除夕（清·黄居石）　　五言律诗　押麻韵	老去惊年速，愁来怯路赊。身贫轻作客，世乱易离家。柏叶虚浮酒，椒盘不颂花。妻孥当此夕，应念隔天涯。
赠陈三谷（清·黄居石）　　七言律诗　押东韵	一壶烟月一藜筇，短发逍遥粤海东。茶臼响生尘碾绿，药炉香发火蒸红。麻衣宰相云泉里，玉洞真人市肆中。若使相逢如魏武，休教草檄愈头风。
督耕（清·黄居石）	不耕受其饥，食力宜耒耜。春有事西畴，入夏共耘耔。所望在秋成，终岁勤如此。上以输征贼，下以宁妇子。埋名畎亩间，河清或能俟。东邻华盖新，已闻书怪字。北里紫骝骄，昨报沙场死。荣枯易朝昏，何如荷锄子。堪笑南阳人，一出终多事。
