潭西精舍晤桂未谷广文时未谷暂请假（清·刘大绅）　　五言律诗　押删韵	夫子无为者，萧然此赋闲。新疏泉一道，小筑屋三间。避俗偏邻市，参禅不闭关。匆匆归太早，何日再追攀。
赠牟松岩主政（清·刘大绅）　　七言律诗　押真韵	巷有苔痕座有尘，多情杖履转相亲。群将善骂依名士，独以无争到古人。花受风光原胜雨，山含秋意下如春。龙门晋接今容易，从此交游日饮醇。
瞻杨升庵先生遗像题后（清·刘大绅）　　七言律诗	议礼何人集上台，东华哭罢极南来。簪花拥妓神仙骨，纵酒狂歌宰相才。生得中溪堪作主，死求太白可同埋。先生自爱名山老，不是君王不放回。
答客问山中（清·刘大绅）	曾为山中客，记得山中路。曲折清溪间，转入云深处。门前有桃花，屋后有梅树。今日梅花落，君看桃花去。
与长山道士修一（清·刘大绅）　　押质韵	羽客关东归，自言得秘术。五年居深山，专直如一日。山中有猛虎，爪牙利斧锧。洞底有修蛇，目光照石室。土人经见惯，时亦或股栗。羽客十余人，洗心藏于密。昼夜门不关，虎羊而蛇蛭。自是身意忘，宁关物我昵。即今城市间，虎蛇未可必。愿如深山中，庶几保无失。
城头看落日歌（清·刘大绅）	百雉城头看落日，大如车轮去何疾。须臾倒影失空青，勃郁紫光迸飞出。东南云气奇为峰，嵯峨陆离几千重。西北晴霞散成绮，疑驾彩鸾驱赤龙。顷刻云收霞亦敛，半天红炉火闪闪。直教海水镕丹砂，倾向层霄未能染。城脚下视乌鸦归，只只背上金色飞。晚景如斯真可乐，岂必昆仑驰斜晖。造父停鞭听吾语，汝纵欲追何处去。银河浅浅朱楼深，又见疏星度牛女。
赠王兰畹董竹溪二孝廉（清·刘大绅）	王郎矫矫云中龙，当霄吐气飞白虹。长安人海时自雄，天下健者惟董公。局天蹐地羞庸庸，高岩巨壑生松风。二子论文非苟同，炯然各具双青瞳。新城秀水两宗工，南施北宋争云从。四家几欲千古空，后生小子多悯慵。偏将腐草嗤祝融，此如人已登岱峰。我犹侈口谈东蒙，吁嗟菲薄真何衷。师门弟子身可终，安能粪壤污鸿濛。近睹二子开心胸，其光奕奕声隆隆。人间得此如駏蛩，何当鞭石东海东。相携大醉蓬莱宫，慎无笑我心有蓬。
赎归引（清·刘大绅）　　押有韵	出关何年无，入关亦时有。谁知七品郎官归，赎自两县百姓手。官视百姓如仇仇，百姓视官岂父母。云何两县风气殊，谪戍其官引为咎。或咀于社或祝神，或聚而哭或狂走。或欲慷慨三公陈，或欲匍匐九阍叩。其小人曰必归公，公不即归我颜厚。其君子曰必归公，公之归也义不苟。方今天子真圣人，仁孝聪明本天牖。公有祖母年及耄，公有母氏亦多寿。若公之子以情闻，公不当归众人后。锾赎之说古有之，国典公谊两无负。龟卜筮卜卜吉同，众乃唯唯不否否。青钱早信输乞儿，白璧不烦待良友。风霜奔走皮肤皴，道路哀号面目丑。万千人心同一心，长安市上叹未有。春风策马居庸还，关内依依曳杨柳。绘图题句盈箧笥，其荣乃与使相耦。回首一官值几何，天之玉成意非偶。于今归来月八九，处处家家进鸡酒。深闺儿女无所知，往事言之尚疾首。自愧无德何以堪，作此诗焉志永久。谁与两县新城曹，谁与赎者一穷叟。
南诏碑歌（清·刘大绅）	开元宰相魏公逝，金鉴千秋瓦砾视。天宝宰相杨国忠，不恤唐家帝业坠。御史太守皆重官，何况堂堂节度使。辨明贿入权门中，未夕龙光已立致。南边云下为荒陬，此辈安能万里寄。诛求法令交相加，如以饥狐饿虎喂。狼子在野心难驯，不德何鹿不走避。知古①既绝姚隽朝，王煜亦贪蒙舍利。国小众分听指挥，以一并五制不易。可怜宗女归南蛮，龟兹乐部远颁赐。敬义②未还虔陀张，上位贪淫太纵恣。饮鸩难酬君王恩，辱国空贻将帅愧。当年若省杨罗颠，何至中官③逞魑魅。鲜于仲通何人哉，甫薄白崖敌已备。军将俭魏④虓虎如，天运⑤空作点苍次。西洱河边金鼓衰，八万唐兵剩有二。胡颜遁去生见人，请看吐蕃正得意。南国大诏兄弟邦，金印煌煌号东帝。冠带珂贝驼马牛，倚祥乐进捧册至。凤子大将有告身，赞普钟且改元志。遂令李宓何履光，再将十道重兵弃。军忌深入犹不知，一遁一沈并可詈。竟筑京观龙尾关，二十余万国殇胔。是时君王方色荒，沈香亭畔艳妻醉。宰相掩败仍叙功，在朝文武半谐媚。南蛮拍手笑不休，德化丰碑蹲赑屃。其心自望唐使来，其言深荷吐蕃庇。官寮宠幸都寻常，尽载碑阴发长喟。降人郑回甘撰文，流寓御史乃作字。是为天宝十有三，明载天子幸蜀地。我闻稗史言战时，阁逻凤妃术怪异。阁陂和尚凤其昆，一朝千里忘险陂。煌煌天朝十万兵，维彼妖人歼其类。固知此语荒唐多，干羽两阶有往事。白衣山人亦吾师，招抚吐蕃断右臂。蜀中镇抚兼得人，铎槊郁刃纳天吏。头盘跳脱金银光，乐部歌姬老犹侍。足明向背当日心，忧国有人定殒泪。惜哉一叛四十年，封岳祀渎已僣儗。太和门外望残碑，欲揽天威径前辔。天子须圣宰相贤，其次以谋或以智。前有李泌后韦皋，高骈继之快人意。不见贞观细奴逻，刺史锦袍早在笥。
