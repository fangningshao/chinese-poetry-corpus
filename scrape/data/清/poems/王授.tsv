秒秋寄友人用刘梦得韵（清·王授）　　五言律诗　押尤韵	拒霜开欲尽，草阁已深秋。物色时俱化，年华水共流。庭螀寒入户，寒雁晚横楼。知己何寥落，清灯感旧游。
僧房夜雨（清·王授）　　五言律诗　押麻韵	晓寒春袂薄，夜雨过山家。翠合一庭草，红销半树花。娇莺迁木蚤，轻燕入帘斜。稚子闲挑笋，诗僧正煮茶。
初寒自述示元肃（清·王授）　　五言律诗　押蒸韵	西风吹细雨，短榻怯青绫。多病如衰老，清闲似懒僧。灶留烧药火，窗废读书灯。江上芙蓉发，看花策瘦藤。
倚杖吟（清·王授）　　五言绝句	倚杖出岩扉，秋入荷衣冷。清风吹柳条，素月照松顶。
送常熟李端卿（清·王授）　　七言绝句　押先韵	柳暗花明春雨天，鹁鸠声里一归船。重游已是十年后，为问人生几十年。
涉园（清·王授）	日涉东西园，乐意随春长。梅花暗香雪，风细月复明。林亭晚更幽，山鸟时一响。地僻寡朋从，兴至每独逞。平生疾病淹，乃得脱尘鞅。著我丘壑间，乾坤任俯仰。
溪堂晚秋宴集限韵，呈雪坡先生（清·王授）	涉江采芙蓉，碧水荡轻桨。日夕罗衣单，露下秋逾爽。天空飞鸟尽，云敛水亭敞。山色堕雕阑，奚光动朱网。故人能爱我，百里重来访。江干驻清节，长虹落书幌。夜久独吟啸，天风吹月上。
山中歌（清·王授）	山中五月不知暑，午窗梦揖巢与许。起来洒洒竹风吹，满地落花莺自语。城中酷暑金石流，驰马汗血不少休。富贵致身真自娱，何如蚤向山中游。
