莱芜道中（清·孙卓）　　五言律诗　押文韵	崎岖历古道，踯躅背斜曛。水到莱芜合，山从岱岳分。崩岩留积雪，断壁入寒云。尘甑流风绝，谁歌范令君。
秋夜过毗卢庵访阮于岳同学（清·孙卓）　　七言律诗　押侵韵	淡烟斜月惬幽寻，丛菊疏篁转径深。巷僻风镫悬竹户，夜寒霜磬落松林。闲收菰米同僧饭，坐拥琴书静客心。逆旅故人频契阔，旧游回首一沾襟。
