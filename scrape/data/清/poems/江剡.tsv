新燕（清·江剡）　　五言律诗　押阳韵	年年逢社日，燕燕到江乡。门巷谁芳草，人家自夕阳。花翻珠箔雨，泥认画梁香。无限重来感，关心谢与王。
秋草（清·江剡）　　五言律诗　押支韵	众芳向衰歇，小草亦凄其。人老西堂候，香销南国时。感恩空辇道，伤逝旧庭墀。凭仗寒松柏，冰霜好自持。
残书（清·江剡）　　七言律诗　押歌韵	宛委嫏嬛竟若何，一编零落自吟哦。卷中芸叶香销久，纸上神仙字失多。尘箧丹黄先泽在，破窗镫火壮心磨。等闲邺架藏偏富，万轴如新手未摩。
