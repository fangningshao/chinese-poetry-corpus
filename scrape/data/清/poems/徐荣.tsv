清远峡（清·徐荣）　　五言律诗　押元韵	陡觉云当面，不知山到门。山飞一水出，水挟两山奔。石气青天上，风帆碧树根。无穷今古意，来问白头猿。
徽江水（清·徐荣）　　五言律诗　押尤韵	常怪徽江水，回环曲似钩。几疑山四合，不放水东流。更遣千林石，来迎一叶舟。天涯行役苦，说与鹧鸪愁。
温口泊（清·徐荣）　　七言绝句　押先韵	画里青山伴客眠，刁骚篷背散寒烟。夜来领略诗人味，凉雨孤舟入楚天。
九日闭户独对菊花（清·徐荣）　　押尤韵	无人来伴赋《登楼》，负手荒篱当出游。万里山川重九节，一枝风雨故乡秋。秘钱古有苏司农，作宦今惭马少游。歌舞冈头今日酒，几人欢笑数觥筹。
梓树滩（清·徐荣）　　押曷韵	榆溪缭而深，樟滩直而豁。地偏乱石据，门险众流夺。未到声先闻，滔滔殷天末。高云惊忽濆，老叶危已脱。青山如痴聋，终古遭恫喝。滩旁有寒鹭，久立不嫌聒。急流安得鱼，愚哉此生活。
拗岭（清·徐荣）　　押遇韵	积翠远成岭，瞻高近无路。蚁穿方右旋，螺盘忽左顾。层冰惨不春，亭午冻犹冱。倚天石僵立，拂地云暗度。溪深下闻声，竹密上防露。三休惜双屐，一让枉百步。平生与世拗，兹行若予悟。江湖胡不归，戎马正多故。
