即景感怀构成七律录呈陈泮渔夫子（清·陈宗赋）　　七言律诗　押阳韵	离乡去井景凄凉，鹭岛侨居暗自伤。亲近九旬亏子职，家无一物贮奚囊。首阳凭吊空流涕，伯道追维枉断肠①。但愿秋风消息好，扫平倭寇快归航②。
寄陈培三王铭臣两茂才（清·陈宗赋）　　七言律诗　押先韵	一闻消息最堪怜，附骥风流醉数年。只望探花推巨手，还思舞柳倚齐肩。未成儒雅歌诗债，几费君家买笑钱。倘得攀龙他日展，夺标归后续前缘。
丁酉1897秋闱步林仲衡游鼓山原韵（清·陈宗赋）　　七言律诗　押先韵	鼓山闽峤最危巅①，几欲登临竟不然。历尽风霜无避地，望施云②雨可回天。关心松柏坚多节，转瞬桑田已变迁。试罢归期原未定，平安两字篆香烟。
闰花朝（清·陈宗赋）　　七言绝句　押虞韵	百花两度庆悬弧，扑蝶重开兴不孤。况复清明同此日，春光岂减旧时乎。
步陈泮渔夫子原韵（清·陈宗赋）	秦政苛残此更兼，归与定省懒开帘。问天剋日机谁转，避地经年叹久淹。岁晚松筠坚自守，门多桃李盛何嫌。淡中滋味殊难得，从古和羹岂外盐。叨陪鲤对学庭趋，一字师资当一珠。家有含饴期子述，廪无继粟忍庚呼。唐诗雅爱吟风杜，汉节坚持嚼雪苏。乐育寿宁门下士，斯文能不在兹乎。
祝郭春秧先生六十晋一荣庆（清·陈宗赋）　　押支韵	原是汾阳驸马支，家声寿考累荣施。生尘八载莱芜甑，继晷十年苏子锥。群季相亲谐雁序，两帏终养报乌私。精通殖传宗司马，巨富成名轶范蠡。恒作枌乡贻麦者，曾为萱室窃桃儿。垄川商会画团扇，嵩屿学堂买绣丝。旭日颁章身上爵，义风锡匾口中碑。乐交满座金兰簿，挺秀盈阶玉树芝。华夏咸钦三反我，蓬瀛争颂九如诗。庚申①称兕逢还历，甲子悬弧愧失时②。四十年前才弱冠，四十岁后过期颐。天缘未假韩荆识，也望横洋诵介眉。
