寄白浦二十二叔（清·郑大谟）　　五言律诗　押先韵	薄宦分南北，关河隔五千。乡心归落雁，客梦到秋天。海国沧波外，梁园战伐边。君恩浩无极，两地叹风烟。
宿大河屯（清·郑大谟）　　五言律诗　押元韵	行行六十里，夜宿大河屯。霁瀑长新水，秋声撼近村。镫摇双剑影，月露一弓痕。鼙鼓朅天动，沙场劳梦魂。
登新野城（清·郑大谟）　　五言律诗　押尤韵	登陴南纵目，雉堞瞰龙沟。夕照千村暮，阴风万木秋。地通淮水曲，天入楚江头。莫道无烽火，兵戈尚未休。
晚过黑石关（清·郑大谟）　　七言律诗　押寒韵	向晚牙樯下急湍，雄关屹立石巑岏。乱山鸦影晴川夕，昏树乌啼故垒寒。北去遥连千尺岸，东风漫道一泥丸。谁能望气全军墨，岸帻斜阳指点看。
丛台（清·郑大谟）　　七言律诗	百尺丛台杳霭间，行人指点赵江山。吕妃一去不归国，和璧他时亦入关。月洞千年秋草长，眉池终古碧苔斑。沧桑几变余陈迹，并作卢生一梦看。
