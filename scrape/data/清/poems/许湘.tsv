重阳（清·许湘）　　七言律诗　押阳韵	年华弹指又重阳，此日登临兴倍长。风急雁行频聚散，霜高树色杂青黄。林閒夕照明如画，篱下幽花晚更香。几度阑干凭眺望，暮云秋景太苍苍。
瓶山（清·许湘）　　押侵韵	瓶山虽小山，寄迹聊高吟。清风徐徐来，一枕长松林。有时北窗下，悠然复鸣琴。惜无钟期遇，奏此《流水》音。怪哉褦襶客，溽暑犹招寻。不知静者意，有傲羲皇心。流光亦何速，绿树皆成阴。寄言林宗子，就我来登临。
十月十日与频伽丹叔退庵霁青诸君驯鹿庄看菊（清·许湘）	城中二郭颇閒放，骚坛久已推飞将。今晨一纸偶然来，约我清游共酬唱。小舟低著六幅篷，打桨竟过东城东。水花溅衣凫鸭乱，一篙刺入芦花中。晚来舍舟急登岸，寒花正值开其半。主人好事正候客，篱角柴门启一扇。欣然置酒命开筵，挥毫觅句争留连。待得明春好风月，再赏梅花歌《白雪》。
