草地人（清·李乔）	台阳膏腴地，一岁或三熟。可怜草地人，不得饱糜粥。里正催租吏①捉人，投林有洞幸②藏身。昼伏夜归饥不忍，归来惟对甑中尘。曩从③城中来，曾见城中客。峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎，坠茵坠溷不可知，飞絮飞花岂有择。君不见，石濠别，幽怨声，流民图，凄凉色（施懿琳编校）。
乌烟鬼（清·李乔）	乌烟鬼，少年状貌真魁伟。如何转盼须臾耳，竟①化魌魑难向迩。可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青燐犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯（施懿琳编校）。
