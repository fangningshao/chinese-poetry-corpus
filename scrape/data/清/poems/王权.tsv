早发后河堤（清·王权）　　五言律诗　押庚韵	禹迹知何处，空留鸟鼠名。乱山迎马首，残月堕鸡声。客路盘云上，人烟隔涧生。谁家小儿女，酣睡失天明。
初抵延长（清·王权）　　五言律诗　押真韵	百里剩荆榛，荒城塞水滨。饥乌还槁骨，怪兽诧生人。驿路芜难辨，边氛煽太频。嗟嗟卢与扁，无术起青磷。
大散关（清·王权）　　七言律诗　押东韵	千盘磴道入云中，秦塞严关此最雄。捍水南来常带怒，武乡北度竟无功。松根尚閟前朝雪，石洞时穿隔岭风。叹息宋人轻弃险，赵兴原上韔交弓。
题滕王阁图（清·王权）	章江浩浩挟风走，江上栏杆碍星斗。水耶云耶相与深，笔势已吞彭蠡口。主人披图催进觞，指点景物呼滕王。吴头楚尾几灵境，收入轩槛青茫茫。昌黎作记子安序，鸿文杰阁争矞皇。我闻滕王纨绔耳，辇麻作缗冷人齿。椎剥脂髓穷豪华，彩壁雕甍照江渚。王郎序宴多矜夸，杜老哦诗亦诬美。竟托土木垂千秋，姓名长伴洪州水。吁嗟乎！当世荣，身后名，古来何事非幸成。矧今烽火逼梅岭，腥风远扑南昌城。谁能鼓楫访名胜，且上文台飞巨觥。手斟一盏荐西伯，酒阑更听松涛声。
暑夕谭西屏刘梦星见过（清·王权）　　押漾韵	世情喜贡谀，涂泽成风尚。颂德皆渊骞，褒才尽奭望。笔舌争揄扬，赍鸩以相饷。遂令当世贤，功行两颓丧。我谓虚誉加，惨于得奇谤。千里求友生，可依惟直谅。勖哉同心人，规过勿谦让。恶盐湛洗铜，药石益腑脏。阿世非吾能，自行意所向。
述怀（清·王权）	法令纷牛毛，故牍积充栋。欲涉苦无涯，迷茫堕烟蒙。譬如夜行岐，指导赖仆从。猾胥缘以张，放手恣操纵。巍巍平章权，乃与滑涣共。岂无经世才，俯首听牵控。申韩犹逡巡，《诗》《书》复安用。
初抵延长 其二（清·王权）　　押先韵	耆老几人在，逡巡诉马前。各言轻战伐，不自识园田。转徙来千里，儿孙半九泉。皇恩非不渥，大赍已三年。
