龙泉关（清·严遂成）　　五言律诗　押尤韵	燕晋分疆处，雄关控上游。地寒峰障日，天近鹗横秋。虎护千年树，人披六月裘。夜来风不止，严鼓出谯楼。
渡鄱阳（清·严遂成）　　五言律诗　押青韵	烟与水无际，迷茫小洞庭。潮回三楚白，山压五湖青。苇折雁声苦，风多鱼气腥。扬舲一极目，何处吊湘灵？
海潮寺（清·严遂成）　　五言律诗　押微韵	树压鸟声死，绿垂山势围。漏云双塔过，病雨一花飞。鱼薧摊僧饭，蜗涎蔓佛衣。无风空外响，人说夜潮归。
曲峪镇远眺（清·严遂成）　　七言律诗　押庚韵	地近边墙画角鸣，朔风割面冻痕生。雕盘大漠寒无影，冰裂长河夜月声。新鬼或传归远戍，黑云浑欲压空城。凭高差喜狼烟息，铙吹飞来列校营。
书明俺答叹塞事后（清·严遂成）　　七言律诗　押东韵	一线黄墙障朔风，腾骧铁马溃云中。骨堆石勒沤麻岭，血浴高欢避暑宫。栖亩粮增三日灶，乘城卒卧六钧弓。汉家别有遮拦法，贡市年年货币通。
为姚玉裁题莲花庄图（清·严遂成）　　七言绝句　押先韵	浮霞墩后月湖前，只合君来占数椽。如此荷花云锦地，可无书画米家船。
白水岩瀑布（清·严遂成）	万里水汇一水大，訇訇声闻十里外。岩口逼仄势更凶，夺门而出悬白龙。龙须带雨浴日红，金光玉色相荡舂。雪净鲛绡落刀尺，大珠小珠飘随风。风折叠之绘变相，三降三升石不让。有如长竿倒拍肉飞仙，中绝援绳跃复上。伏犀埋头不敢出，怀宝安眠遮步障。我欲割取此水置袖中，曰恒燠若书乾封。叩门絜瓶滴马鬃，搞苗平地青芃芃。岂不贤于谷泉之在香炉峰，坐享大名而无功。
砥柱峰（清·严遂成）	河从受降城，北折径南注。万山束缚之，龙性驯不怒。及兹下三门，喷礴流悬布。砥柱屹当冲，四傍绝依附。何所恃而傲，力与河伯忤？摧刚终成柔，条分左右去。卷土趋向东，昏垫逮徐豫。神禹无治法，计穷吁天助。铲除昆仑山，绝河之来路。西海为尾闾，是龙安身处。
题桃源图（清·严遂成）	师来先生生清门，胜国遗老中丞孙。灵宝夙经龙汉劫，义熙私记柴桑村。问问庵中门两版，白云留住心难转。生涯三绝画书诗，踏破当时铁门限。流传一幅《桃源图》，茅屋禾田路超远。汉魏茫茫那可追，依稀犹认秦鸡犬。想其下笔寓深意，剩水残山到双眼。洞口扁舟归去来，猿啼鹤怨吾知免。吁嗟乎！平原花木摧为薪，葛帔流离感路人。茂先机杼魏公笏，长埋黑土生丹磷。此本弆藏幸无恙，后贤购以双乌银。浴手令我肃展视，如获剑履思先民。夜深风雨起寒籁，墨痕中湿西台泪。
