舟次严陵滩（清·章烜）　　七言律诗　押寒韵	秋江遥望势瀰漫，百丈荒堤卧远澜。平地拓开三面水，宿云放出几重峦。风高鸟爱搏霄易，滩急船怀退步难。为有披裘人坐钓，至今五月尚馀寒。
秋日西湖即景（清·章烜）　　七言律诗　押庚韵	独自寻诗趁野晴，断桥南去路平平。四分台榭六分水，三面湖山一面城。沽酒市藏枫叶暗，打鱼灯逐蓼花明。高林忽隔犹回首，指点归途带月行。
题沈亭丈画竹二首（清·章烜）　　七言绝句	三竿两竿墨画竹，腕底飕飕泻寒绿。浑然见竹不见人，满腹烟云起崖谷。
题闺秀邹蕊珠慎馀斋诗集二首（清·章烜）　　七言绝句　押寒韵	瑶池仙子早骖鸾，剩有诗篇下界看。一样春晖慈荫好，拂云新拓碧琅玕①。
谒岳武穆墓（清·章烜）	晨兴泛舟游，朝暾在林杪。白露溥未收，禽声破清晓。言寻精忠墓，众山争缭绕。表柱带潮痕，松楸杂丛筱。遐哉古英雄，丹心何皎皎。铜驼感荆棘，挥戈期直捣。犁庭事不成，虏气已全扫。岂非偏安局，犹藉公力保。回首北邙山，墟墓知多少。珠襦并玉柙，零落竟无考。兹坟独巍然，生气淩八表。不死在人心，何忧天地槁。我来瞻眺间，挥泪拜秋草。
重过西安陈吟樵（清·章烜）	昔日别君花欲坠，今日逢君花正媚。花开花谢倏三年，共喜音容未憔悴。青青草色满长堤，客子天涯路不迷。携得瓮头新酿酒，乱香深处听莺啼。
