初至山中作（清·宋赫）　　五言律诗　押元韵	振衣寻鸟道，高步蹑云根。松隐来时路，溪流转处村。草痕青到寺，山色碧侵门。不尽登临兴，开轩对酒尊。
建昌郭外（清·宋赫）　　七言绝句　押删韵	嫩柳垂垂照客颜，风光淡沲最相关。不知射雁村边草，绿过溪桥第几湾。
双凤山寺（清·宋赫）　　七言绝句　押微韵	闲来暂许叩岩扉，楼阁云深接翠微。三面青山一面水，隔林隐隐见僧归。
