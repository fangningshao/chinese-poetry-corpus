答詹柔尊（清·刘子壮）　　五言律诗　押真韵	醉君江上阁，风雨闇然春。忽作十年别，几成异世人。得书如面见，赠句以情申。遥羡湖烟里，能于鱼鸟亲。
送别次侯学士（清·刘子壮）　　七言律诗　押支韵	风静天高落木悲，轻车羸马望南驰。愧深玉署曾联辔，夕照师门忆共卮。近日文章谁与语，别来期许慎相思。经过傥遇真英俊，莫惜音书报我知。
秋怀（清·刘子壮）　　七言律诗　押微韵	大河以北近京畿，昨岁荒凉客解衣。疲骑穿城白昼静，春林巢鸟路人稀。黄沙古道吹风雪，蔓草寒庐闭棘扉。汉帝于今尊卜式，柏梁应笑露台非。
富池口（清·刘子壮）　　七言绝句　押青韵	初日沧江宿雨醒，乱山无数一峰青。锦帆宫馆灰飞尽，几点寒鸦送客舲。
