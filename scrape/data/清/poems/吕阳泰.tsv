白鱼得蟫字七排（清·吕阳泰）　　七言排律　押侵韵	白鱼生长傍书林，尔雅虫名亦纪蟫。几许词源供活泼，都将学海任浮沉。餐馀六籍肠回乙，饱尽千章腹有壬。青简穿来污不染，缁帷走去涅难侵。银钩篆古吞应惯，铁网诗工漏岂禁。或跃或潜文浪阔，以游以泳墨池深。编依蒲碧疑芹藻，焚借芸香代釜鬵。修到神仙凡骨换，嫏嬛福地恣研寻（施懿琳编校）。
