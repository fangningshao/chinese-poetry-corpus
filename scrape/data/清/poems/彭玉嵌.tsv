秋夜怀梅谷客越（清·彭玉嵌）　　七言律诗　押尤韵	真向山阴道上游，曰归何日咏刀头。吴歌听彻烟江月，楚簟凉生水阁秋。嵊县东回难著屐，剡溪南下不通舟。尺书未寄寒衣薄，莫眺天边风露楼。
春夜琴兴（清·彭玉嵌）　　七言绝句　押元韵	杜鹃声里一镫昏，感旧思乡不可论。独取焦桐横膝上，夜寒弹月下花村。
杪春（清·彭玉嵌）　　七言绝句　押支韵	又是新篁解箨时，东风二十四番吹。碧纱窗展看春雨，剩有残花一两枝。
虹屏夜临欧书镫烬落成烧痕以诗志之（清·彭玉嵌）　　七言绝句　押尤韵	秋风瑟瑟夜悠悠，翠袖天寒尚写欧。忽听莺声呼可惜，镫花小烬落银钩。
和虹屏秋感绝句（清·彭玉嵌）　　七言绝句　押虞韵	秋气无端入骨苏，清愁自省亦模糊。丹青只有骚人手，画出伤心一片图。
