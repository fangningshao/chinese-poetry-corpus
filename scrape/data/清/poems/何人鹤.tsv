龙州山家（清·何人鹤）　　五言律诗　押先韵	听说山中景，人间别有天。熊眠深箐雪，虎啸暮崖烟。关闭铁龙堡，蛮分白草川。地硗征赋少，荍麦代输钱。
与刘芳皋昆仲出齐化门放舟二闸（清·何人鹤）　　押铣韵	积闷久不舒，今乃得纵遣。蒹葭引之去，水与秋空浅。极意恣幽探，心开目愈展。树老一蝉鸣，舟轻平浪软。鸥鹭淡忘机，飞飞时复转。逸兴豁天怀，吟情推妙选。我本恋渔樵，君亦忘轩冕。九衢车马客，得此亦云鲜。拾句付奚囊，归途泠然善。
