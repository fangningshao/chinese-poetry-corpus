山中夜宿（清·王霖）　　五言律诗　押齐韵	雨歇林光黑，山深夜色凄。哀伥穿径过，怪鸟瞰镫啼。贫女寒机急，愁吟独客低。老衰眼较少，复此感羁栖。
杨花（清·王霖）　　七言律诗　押微韵	才看飞雪杨花似，又见杨花似雪飞。总与白头相映发，可怜老眼只依稀。乱随行迹铺苔径，故傍吟身透薄帏。念汝无情尚漂泊，天涯羁宦几时归。
望金山（清·王霖）　　七言律诗　押侵韵	乾坤放眼昔登临，坐阅东流赴海深。千古江山风月我，百年身世去来今。波涛卷尽英雄恨，樯橹摧残老病心。输与住庵元长老，妙高台上听潮音。
南海子（清·王霖）　　七言律诗　押先韵	野水环流禁苑前，缭垣百丈走平田。风毛雨血呼鹰地，雪暗云黄杀虎天。盛世词章夸羽猎，健儿身手数幽燕。雄文谁道相如似，不献《长杨》又几年。
归田诗为后翁作（清·王霖）	杜鹃催归我不听，布谷催耕君不辞。朝来忽听布谷语，为君演作归田诗。归田路出青门道，高柳半天青若扫。杏花开落菖叶齐，江北江南插秧早。君家旧业剡溪边，十年作宦殊可怜。栖栖食禄难称意，收身还种南山田。南山芜秽理初毕，半种香粳半种秫。烹葵煮笋饷东皋。朝看村童驱犊出，暮看田叟荷锄还。暮暮朝朝十亩间，课雨量晴聚邻里。黄鸡白酒开心颜，不稼不穑风所刺。吾独何为久淹滞，篝车自笑愿空奢。珠桂人言居不易，君今归田弗复疑。千载沮溺遥相期，我亦行寻耦耕侣，逝将与国充耘耔。布谷布谷弗尔欺，杜鹃会有催归时。
