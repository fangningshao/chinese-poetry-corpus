华岳（清·吴镇）　　五言排律　押萧韵	二华雄关右，三峰插斗杓。弹冠司寇肃，抵掌巨灵骄。日月相遮隐，风雷自泬寥。金神秋执钺，玉女夜吹箫。帝座钓梯接，天门箭括遥。船开花十丈，雪挂瀑千条。客偶谈禽向，予因访偓乔。苍龙森欲动，白鹤似曾邀。仙酝留人醉，云衣作蝶飘。携诗惭谢朓，作雾哂张超。山鬼投秦璧，村巫忆汉燎。宁知王景略，弦诵杂渔樵。
葛衣公祠（清·吴镇）　　押屑韵	江南杜宇影飘瞥，万里滇蜀啼不绝。群鸟相从羽毛折，夜夜三更口流血。葛衣老子尔何人，十年饱啖松山雪。问之不答姓与名，仰天长啸中如结。乞食来往金城市，补锅锯筒手皴裂。相逢河西鲁朱家，杵臼订交讵亲切。堂上击筑堂下吟，矐目佣人泣幽咽。遗骨不归中原土，西南风至烟灰灭。允吾古祠荐松肪，铁面梗裔陪俎列。吊客莫叹葛衣单，海枯石烂臣心热。
题哥舒翰纪功碑（清·吴镇）　　押有韵	李唐重防秋，哥舒节陇右。浩气扶西倾，英名壮北斗。带刀夜夜行，牧马潜遁走。至今西陲人，歌咏偏童叟。渔阳烽火来，关门竟不守。惜哉百战雄，奸相坐掣肘。平生视禄山，不值一鸡狗。伏地呼圣人，兹颜一何厚。毋乃贼妄传，借以威其丑。不然效李陵，屈身为图后。英雄值老悖，天道遘阳九。终焉死偃师，曾作司空否。轰轰大道碑，湛湛边城酒。长剑倚崆峒，永与乾坤久。
候马亭歌（清·吴镇）	汉武望马如望仙，恨无桂馆通祁连。汗血千载化龙去，至今候马空亭传。空亭一望连沙草，极目长天但飞鸟。君不见子卿憔悴少卿愁，英雄尽向盐车老。
范烈女歌（清·吴镇）	范烈女，生何许？乃在嵯峨之南，泾川之浒。天不可移父难忤，曲池水清儿心苦。白莲夜深作人语，下有鸳鸯啸匹侣，吁嗟女兮哀千古。
昭陵怀古（清·吴镇）　　押质韵	大风起九峻，惨澹昭陵日。黄土閟元宫，内有龙凤质。伊昔隋氏乱，文皇乘时出。挥剑扫浮云，有如鹰隼疾。论功褒鄂小，造意刘裴失。惜哉更衣孽，仙李几不实。么么崔乾祐，敢当黄衣叱。阴兵鞭石马，汗血书流溢。茫茫升遐地，俯仰意萧瑟。何世无英卫，白头卧蓬筚。
鞠歌行（清·吴镇）	倚剑望八荒，不知何故忽悲伤。黄云万里无断续，中有古时争战场。英雄一去不复返，摧颓白骨归山冈。而我徒为生六翮，憔悴不复能飞扬。君不见流光迅速如惊电，壮士一夕毛发变。
