月夜偕高寄泉访树君先生不遇（清·徐大镛）　　五言律诗　押虞韵	满地月明夜，携行高达夫。幽人不可即，顾影生踟蹰。霜鹤一声唳，寒梅花著芜。归来眠未稳，梦已到林逋。
寄和梅树君先生见怀原韵（清·徐大镛）　　五言律诗　押文韵	吟到怀人句，怜才独有君。光阴残岭雪，心思乱山云。浪迹成何事，羁愁不可闻。北风吹断梦，离绪触缤纷。
闭户（清·徐大镛）　　五言律诗　押支韵	闭户少人到，相依有影随。却愁惟醉好，多病与间宜。边迥秋来早，山高月上迟。一声长笛起，吹动故园思。
山居漫兴（清·徐大镛）　　五言律诗　押豪韵	山色空濛里，风寒古木号。云遮残岭断，石激怒泉高。到此心如寄，直教影亦韬。间居何所事，终日读《离骚》。
秋日漫兴（清·徐大镛）　　七言律诗　押删韵	频年偃蹇走荒山，老去谁知遇更悭。人以苦吟防早睡，天缘好懒与长间。凉生断角残钟里，秋在层峦叠嶂间。历尽风霜蓦回首，几行乡泪背人潸。
塞上曲（清·徐大镛）　　七言律诗　押先韵	肠断龙堆马邑前，胡笳一曲最凄然。云横玉垒千盘岭，雪压雕鞍六月天。寄远窦家新织锦，投荒苏武久餐毡。逐臣放士知何限，青鬓来时白发还。
挽张船山太守（清·徐大镛）　　七言律诗　押鱼韵	天遣蓬莱作谪居，陶山转世定非虚。英年射策科名早，中岁辞官宦兴疏。足迹几穷天下路，眼光不泥古人书。诗坛酒垒坚无敌，一气如云自卷舒。
过洛阳留别汪东初（清·徐大镛）　　七言律诗　押寒韵	三月春光信欲残，雨余犹怯晓来寒。轻装重整归原易，好友初逢别转难。伊阙林峦诗境远，香山烟雨画图宽。洛阳纸价从今贵，博得公卿刮目看。
老病（清·徐大镛）　　七言律诗　押支韵	老去原非与病期，病来偏觉老堪欺。恐将损肺先停酒，怕欲呕心渐废诗。独醒最难销永夜，两餐已是减平时。衰躯应似霜前草，眠食分明报与知。
壬戌五月初三夜忽中风痹之疾香山所谓体瘝目眩左足不支与有同病焉昔苻坚得习凿齿于汉南因其蹇疾裁堪半丁香山诗云汉上羸残号半人是也余年已七十可以称翁因自号半翁纪之以诗（清·徐大镛）　　七言绝句　押删韵	半翁肢体已冥顽，诗酒间情未忍删。卅载心倾《长庆集》，谁知病亦学香山。
见燕营巢感而有作（清·徐大镛）	檐前紫燕双飞鸣，衔泥啄草经且营，自晨至午巢已成。燕燕成功何其速，千里关山聊托足，瞻乌知是谁之屋。旧时栖息王谢堂，珠帘画栋春风香，喃喃絮语心悲伤。
放歌（清·徐大镛）	唐衢痛哭清猿哀，孙登大笑山花开。至情流露出肺腑，一哭一笑真千古。世事悠悠良可嗔，常垂青白眼看人。人心不同如其面，可怜哭笑皆非真。君不见，羊志负眼泪，双双岂为贵妃坠。又不见，太傅读仪文，冷笑难逃国士刺。三代直道不可留，我今闭户谢交游。无端晚岁投荒壤，霜雪欺人半白头。白头不用伤迟暮，庐山真面独如故。
游仙曲（清·徐大镛）	仙人所居在蓬岛，门前一色金明草。玲珑楼阁十二层，层层但见绿云绕。中有雪肤花貌人，手把芙蓉掩翠颦。玉女侍妆环晓镜，青童持帚扫香尘。银屏迤逦开双扇，传声将赴瑶池宴。排空五色驾云车，短尾青龙奔似电。九天謦咳落珠玑，偷看群仙笑语嬉。群仙齐唱春归曲，惊醒游人尚未归。《子夜》清歌歌且舞，天公亦解别离苦。溪头开尽白菊花，春浅春深寂无语。
读白乐天览镜喜老诗欣然有作（清·徐大镛）	行年六十四，衰羸已如此。心为境所役，多忧少欢喜。如木已成灰，焦劳伊胡底。忽读乐天诗，不觉恍然矣。硁硁小人哉，所见何其鄙。试观同气中，皆无逾我齿。地下已三人，生存仅半耳。更观同游辈，不必远为指。即以今年论，两作故人诔。春日亦吾亡，夏月虞卿死。年皆少于我，忽焉成新鬼。彼独胡为然，我又何所恃。略无灾害侵，岁岁筹增纪。所以白乐天，恬然安杖履。无恋亦无厌，知足乃知止。览镜自喜老，胸襟此何似。一编《长庆集》，吟玩日无已。可化褊急心，可悟盈虚理。始知我一生，亦既受帝祉。自问何德能，恐尚不称是。行将开七秩，未尝勤四体。不用守庚申，又免呼庚癸。虽无少傅尊，亦曾忝禄仕。虽无履道居，亦粗营宅第。乐天况无儿，我已有孙子。当喜不当叹，欢娱从此始。
锦屏山歌（清·徐大镛）	叠翠苍苍密无缝，老龙气夺丹山凤。杏花橘柳无一株，万千松柏排岩洞。后凋但觉四时青，武后临轩始得名。七襄织出天孙锦，百宝装成云母屏。游人先自西麓上，香山寺宇何清爽。红阑干倚碧嵯峨，表里山河犹运掌。召伯留侯思叔祠，三祠各占一峰奇。巍然鼎峙白云里，蜡屐未登齿折矣。东峰绝顶洞宾楼，楼在老君堂上头。陶公洞又居其下，烟霞亭是仙游者。仙人踪，造化工，看来都在此山中。不然万千松柏灵气钟，何以前山后山无一丛。
挽张船山太守 其三（清·徐大镛）　　押庚韵	出山泉似在山清，入世入多避世情。穷到昌黎文送鬼，痛深工部笔谈兵。万千著作传须福，五十年华梦太轻。料得西方千佛引，止余魂途锦官城。
读香山送愁还闹处移老入间中句深有味乎其言因赋此诗（清·徐大镛）	愁本生于闹，老须偿以间。不难移以入，所赖送之还。为此诗者其知道，我今读之恨不早。可以大欢喜，无地著烦恼。可作小神仙，有生博寿考。君不见市上红尘热于火，炙手焚身无处躲。山中白云懒欲眠，栖松巢鹤皆千年。
和自解原韵（清·徐大镛）　　押支韵	自学诗来五十载，久将白傅奉为师。一千年后怜同病，病里依然日咏诗。有句直须早倾吐，夕阳红影不多时。
九日作（清·徐大镛）	忽忽又重阳，急景乃如许。清爽满城秋，无风亦无雨。犹忆八月中，水深没阶碍。靡日不淫霖，匝地无乾土。岂独辱泥涂，兼亦倾环堵。晴来近两日，篱菊花全吐。莫放晚节过，好把中秋补。煮酒复题糕，谋欢恣笑语。某寺及某墟，楼台心暗数。相约共登高，先期命俦侣。跛鳖足不支，伤禽徒自苦。向往岂无心，心雄趾难举。平地尚趑趄，陟级尤艰阻。暮齿病缠绵，摧颓固其所。笑谢众宾朋，逡巡仍独处。萧然斗室中，一身对二竖。
偶感（清·徐大镛）	牡丹倾国色，幽兰众香祖。人间极品花，凡卉非其伍。我为长太息，位置不得所。牡丹蒙秽尘，幽兰插粪土。空负此美名，无人争快睹。天意茫茫不可窥，后先矛盾乃如许。既予之以色与香，胡又令其遭际苦。不受沈香亭北风，不沾空谷丛中雨。可怜憔悴过一生，不及群花随意吐。乃知秽尘粪土中，埋没英才不可数。吁嗟乎！此恨同今古。
