宿青溪（清·高咏）　　五言律诗　押歌韵	青溪独宿处，远火出江波。醒酒思残梦，归渔闻夜歌。月斜人语定，舟晓棹声多。九子烟霄外，劳生只暂过①。
游青原山寺（清·高咏）　　五言律诗　押元韵	青原山半寺，积雨长苔痕。路转遥闻水，峰回青到门。云林清磬落，岩屋影堂存。欲问无生偈，孤云起石根。
过谢皋羽墓（清·高咏）　　七言律诗　押尤韵	许剑曾传此地游，丰碑遗墓尚荒丘。龙髯堕海三宫泪，马鬣封山万古愁。处士宅边寒雨夜，严陵滩下暮江流。当年恸哭声如①在，听罢③西台桧柏秋②。
归舟作（清·高咏）　　七言律诗　押歌韵	江上郡山拥髻螺，楚王台畔榜人歌。白蘋风里暮愁重，红藕香中秋梦多。渔火夜残收别浦，水禽月出叫寒莎。频年踯躅孤舟客，回首平生空浙波。
临江中秋同诸公慧力寺泛舟回遂集愚楼玩月分体各赋（清·高咏）	丁丁莲漏秋宵短，银屏华烛明高馆。瑶席清尊坐不迟，芳洲画楫归何缓。入窗花雾香蓊蒙，珠帘四角垂玲珑。桂花扶疏玉除冷，菡萏披折金塘空。千家罗幕兰灯淡，明月正过寒江东。群山寂寂锁苍翠，碧汉金波光泻地。挥杯夜醉使君楼，题诗晚出城南寺。美人接座气堂堂，骐驎騕袅争腾骧。雄剑刜钟烁紫电，北斗挂户森长芒。二十五声何太早，胡床坐啸重倾倒。朱栋华榱倚半空，凤丝雁柱愁清晓。霓裳仙子归海宫，沾衣凉露回天风。桃笙醉卧不知处，东方叠浪朝霞红①。
