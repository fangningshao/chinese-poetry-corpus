汉宫春 风雨不寐有作（清·吕承婍）	底事抛人，看锦帆瞥过横塘。侬是萱帏作伴，雁序成行。团圞坐话，算原来、未解凄凉。遥怜有、青衫倦客，今番怎奈昏黄。何况萧萧暮雨，恁无情做作，急洒春江。几曾拥衾，独自消受银缸。可能成梦，梦成时、定绕红窗。好分付、浓云淡日，晓来放点晴光。
瑶花 雾淞（清·吕承婍）	吹帘风峭，树树玲珑，搅絮痕多少。曈曈日上，薄雾捲、放出碧天晴皎。黏枝缀叶，认玉蕊、珠光相照。算等闲、妆点园林，便做花看都好。凌寒瘦影亭亭，想冷绝青娥，描来粉稿。梅花香沁，隐约处、自有仙灵飘渺。争禁摇落，似镜里、春人易老。恰惜他、不耐东风，一霎和云收了。
