芊子戈续歌（清·冯云鹏）	芊子名婴见《汉志》，一十八篇成往事。儒家者流书不传，得此一歌犹快意。内业六韬名目连，想见谈兵铸兵器。造字古文书作造，《说文》可证神通寺。楚王授师不到鲁，鲁亦无闻羊舌至。芊子七十子之徒，宁无手泽存遗地。周公庙侧土花香，宵光尚带英雄气。此戈不与正师同，二千年上贤人制。内倍胡三援四之，考工尺寸无殊异。好与周公负扆图，精灵永寿人间世。
魏景初帐边构铜歌酬张文麓孝廉（清·冯云鹏）	余阅《金石记》，两记广构铜。此名边构尤罕见，赤金幻作朱砂红。尚方密镂景初字，三十二言真魏隶。蜀帝取销寒俭甚，何不当年取大器。幸此未铸五铢钱，入土出土苔花鲜。流苏灰灭朱竿坠，消沈儿女英雄泪。张君获此费搜寻，贻我绝胜千黄金。入手才盈握，可作花金屋。对此如对素心人，宜供幽兰与幽鞠。砖偕宝鼎传，碑共黄初古。漫夸樊榭咏西畴，我有奇珍得东鲁。
武周长安造像石刻歌赠颜鹿门（清·冯云鹏）	明空伪号周长安，镂石造象如雕龛。中有古佛如华鬘，莲台趺坐仪容端。台底狮子蹲而安，蛮奴承台气力殚。𠥱𡆠字异右侧刊，惜其左侧已凋残。当时佞佛崇旃檀，天堂明堂金碧丹。纷纷投龙登泰山，鸳鸯碑上字屈盘。一时风气开乡关，此造象者姓名剜。但见凹凸苔痕斑，乐圃寺𨺱多古翰。竹叶碑侧寻且看，鹿门赠予投予欢。何以报之双齐纨，取供斋头石骨寒。兜罗雪氎香漫漫，奉请拈花微破颜。
后梁招讨王彦章铁鞭歌呈景缦楼太守（清·冯云鹏）　　押阳韵	王铁枪，威名扬，十荡九决人莫当。斗鸡小儿视晋王，斩其来使如犬羊。末帝昏乱枭鸱张，屡建奇勋匿不彰。老臣冤愤摧忠肠，授以劣卒驱沙场。失守中都败递坊，招讨一死梁即亡。谁拾此鞭犹收藏，赤心报国金煌煌。中都在注西南乡，递坊之镇不能详。荒祠古墓风悲凉，嗟哉梁亡，招讨不亡，人死留名鞭亦香。令我拂拭心徬徨。凛凛犹见王铁枪。
题桂未谷明府戴花骑象图赠桂生朴堂（清·冯云鹏）	桂氏之祖秦博士，先生乃更穷经史。一官万里赴滇南，十载永平贫且死。经济以外惟著书，神冷风凄余故纸。对此插花骑象图，先生未死精神舒。高踞象背花满鬓，蛮女拥仗行吹竽。两峤说鬼画鬼趣，此更奇丽人间无。嗟哉先生嗜金石，予愧同心未相识。展卷不厌反覆看，似共老菭对晨夕。读君札朴诵君诗，汉魏六朝争雄奇。东晋直寻爨君墓，南诏亲模德化碑。温经揽古俱超绝，幸有慈孙光阀阅。迩来负笈从予游，摛藻扬华艳云月。先生骑象尔乘骢，后先相逐遥相从。他日扬鞭归阙里，顾影犹传乃祖风。
