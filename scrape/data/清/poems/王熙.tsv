夏日柬章紫仪（清·王熙）　　五言律诗　押侵韵	思君好亭子，闭户即山林。绕屋清光回，盈阶碧草深。素琴宜静夜，凉月发高吟。此地疑无暑，微风起夕阴。
春日扈从南海子观大蒐（清·王熙）　　五言律诗　押灰韵	上苑回春驭，传呼夜漏催。六龙云里下，八阵日边开。细草鸣鸾地，雄风买骏台。应如宸算远，不为诘戎来。
少楼冬月（清·王熙）　　七言律诗　押庚韵	向夕烟消大地平，海洋扶月上瑶京。山河影射千门静，城阙光涵太液清。霜静高旻流素籁，风微小阁敞新晴。邻钟欲动光初满，萧瑟还惊离别情。
紫竹院（清·王熙）　　押先韵	紫竹禅关迥，虚亭老树前。槛低花影静，林密鸟声传。钟梵闲清书，池塘遍野泉。夕阳楼影下，归骑破春烟。
