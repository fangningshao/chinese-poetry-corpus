薄暮（清·金德嘉）　　五言律诗　押元韵	薄暮何人到，喧呼江上村。发仓逢谒者，图绘得监门。已到颠危极，犹蕲覆露恩。刍尧如可献，民瘼尽堪论。
辰溪县（清·金德嘉）　　七言律诗　押庚韵	临溪斗大一孤城，复嶂曾崖路不平。委巷逢人多鴂舌，莱田极目少牛耕。官程空有停骖馆，诏使曾无负弩迎。漠漠荒烟豺虎窟，天寒日暮客心惊。
南征写怀（清·金德嘉）　　七言律诗　押豪韵	尘容瘦骨转江皋，梦里惊心马首劳。无复振衣临广武，祇须痛饮读《离骚》。衡山采药神犹往，《秋水》名篇兴自豪。老向丹铅过岁月，肯将姓字没蓬蒿。
丁丑除夕（清·金德嘉）　　七言律诗　押支韵	捃拾瓢中今岁诗，衡门缓步向江湄。贫应同谷搜黄独，老合商颜拾紫芝。带索自成高士传，买山谁乞故人资。焚鱼学士书床在，一字何曾可救饥。
检山雨堂遗集（清·金德嘉）　　七言律诗　押支韵	结客天涯书卷随，名场才老数偏奇。心劳元结当官牒，泪尽刘蕡下第诗。自哂诸艰缘骨相，人言万古足襟期。蛮烟瘴雨肠堪断，最是荒郊送子时。
得张师石书却寄（清·金德嘉）　　七言律诗　押微韵	杜门久与故人违，忽有音书到竹扉。过眼物华双鸟翼，惊心风雨一牛衣。春云江树黄泥坂，秋水渔灯赤鼻矶。日暮狂歌当浊酒，不禁西望思依依。
舒二过饮江斋（清·金德嘉）　　押陌韵	郁郁园中花，粼粼水底石。秋风吹夕阳，照此邂逅客。草阁步徘徊，佳期良不易。矫首望青冥，眷言怀曩昔。悠悠千载间，寂寥扬子宅。俯听寒螀声，仰视浮云白。清尊琥珀光，且当共今夕。
读方合山所刻古今释疑书（清·金德嘉）	万卷书中老此身，楼居岁月岂全贫。过江苦忆东京事，览古偏伤北望神。野外白衣存信史，山中万汗简识先民。萧萧暮雨班荆地，分手长怀折角巾。合山云：先人藏书家楼尚有五卷。
望小孤山（清·金德嘉）　　押麌韵	沧江涌拳石，何山作鼻祖。长风万里浪，漰湃自今古。飞鸟动云根，悬崖垂线缕。其阴凝积雪，其阳溜花雨。帆景入嵌空，烝岚相吞吐。三面阻跻攀，嶙峋无寸土。独立天使然，岌岌绝俦伍。
