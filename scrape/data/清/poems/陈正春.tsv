挽王烈女（清·陈正春）　　七言律诗　押尤韵	王家少妇擅英流，义烈殉夫孰与俦。连理愿生交树冢，杜鹃泣尽五更秋。纲常一系寒金泐①，冰雪双清碎玉楼。贞烈犹凄风雨泪，荒凉寥落耐人愁②。
书院即景（清·陈正春）　　七言律诗　押寒韵	半亩宫墙布席坛，烟光云影绕干阑。岩蒸云气晴能雨，树挟风声夏欲寒。隐几亦山青未了，开窗满目界真宽。蹊间有客徘徊处，好把心茅仔细看①。
书院即景（清·陈正春）　　七言律诗　押鱼韵	苍翠层层画不如，主人枯坐小亭虚。微阴旄旖绿飙度，疏影横斜淡月初。花似解人频揖客，鸟如知趣欲窥书。东风不管愁人倦，叶落阶前未扫除①。
书院即景（清·陈正春）　　七言律诗	紫燕珊珊落故轩，讲堂听罢自翩翩。双飞未忍留仙去，栖僻还宜处士门。秋客重来殷款款，主人惜未解炎炎。一生巧计输黄雀，饮啄官仓长子孙①。
红毛城（清·陈正春）　　七言律诗　押庚韵	红毛回棹剩孤城，一隶皇图海宇清。映日蜃楼开宿雾，乘风雀舫泛沧瀛。涛翻鹿耳千层碧，波涨鲲身半夜声。壁垒森严凭锁钥，金汤巩固颂安平①。
