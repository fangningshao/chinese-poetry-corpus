独对（清·朱珔）　　七言律诗　押侵韵	独对疏窗暝色侵，幽居况味岁寒心。井泉近户邀停骑，街树过檐送噪禽。把镜渐看双鬓短，抛书空坐一镫深。不忘薮泽雕笼里，庄舄由来总越吟。
次韵陶宫保偕同人登东海云台山之作（清·朱珔）　　七言律诗　押灰韵	夙闻海上郁洲胜，呼吸真能通帝台。三岛有人同望去，九峰何日果飞来。嵯峨叠磴云中屩，澒洞回潮地底雷。一自岘山临叔子，横挥椽笔亦雄哉。
石将军教场歌（清·朱珔）	将军昔日巡团营，登坛誓众三军惊。戈鋋耀雪甲光动，萧萧万马屯无声。阉奴致衅招边寇，土木蒙尘竟北狩。九将分兵列九门，机宜悉本尚书授。尚书是古鹰扬才，横空杀气轰如雷。呼君拔戟速先出，斫敌不异芟蒿莱。紫荆关前静烽火，免将马革残尸裹。上皇法驾居庸回，铁券藩封恩独荷。麒麟阁上开新图，公等合次于尚书。郊丘夜宿受嘉命，此意良足沾肌肤。无端忽启南宫闭，夜辇遄行代舆卫。谋事仓皇傥不成，不知置主当何地。中官武士贪大功，首论复辟旌其忠。焦头烂额争上坐，朝衣西市生悲风。呜呼萧何雅意曾推毂，燕颔居然飞食肉。廷议早遣金缯几，徽钦恐遂终沙陀。君王一例修私憾，钟室鞶缨服长剑。从兹跋扈谁与伦，锦袍玉带徒纷纭。朱三千，龙八百，半属平原门下客。至尊朝上翔凤楼，眼见峥嵘五侯宅。乌台霜简弹未休，失势今忽成累囚。偏裨漠视老兵笑，圜扉草长中宵愁。当时亦有杨宗道，褒鄂齐名奋牙瓜。匑匑臣节知自持，带砺勋猷永相保。将军将军胡不去，南山边，西湖壖，骑驴射虎消余年。盛衰倚伏古所叹，噬脐虽悔空尔怜。一介之夫何足怪，守正文臣复同耿。归途太息时掷鞭，将星犹喜临吴会。沈吟往事沦沧桑，俯拾断镞寻遗枪，严飙淅沥氛埃黄。居民指点斜阳外，谩说将军旧教场。
过石龙沟（清·朱珔）	侧径缘孤绳，山容忽破碎。片石势飞动，层云起其内。崭绝两壁立，崔嵬土恒戴。鬼神守阴崖，终古不敢败。陂陀凹复凸，转入井陉隘。马力亦告乏，懦若蛇倒退。尘世多险途，鼓勇老行迈。但作平等想，万事总无碍。出谷天朗开，划然分两戒。四顾迷人踪，瑶琴泻寒濑。
山中杂诗（清·朱珔）	螺鬟何窈窕，晓雾遮其容。如见李夫人，深坐绡帐中。又若腾骏马，蹴踏迷风騣。真面自可寻，毋畏群阴攻。天光夙变幻，顷刻朝暾红。目翳亦豁然，了了金芙蓉。
