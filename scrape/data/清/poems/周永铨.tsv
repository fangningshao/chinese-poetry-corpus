关山月（清·周永铨）　　七言律诗　押先韵	一片关山接塞天，愁看白月迥临边。寒侵古戍秦城远，晕逐连营汉阵圆。少妇楼头鸾镜合，将军账外玉弓悬。金波尽入征人泪，回照乡园路十千。
京口闻雁（清·周永铨）　　五言绝句　押真韵	楚雨迷红树，吴霜老白蘋。一声京口雁，愁杀渡江人①。
拟唐人边庭四时怨（清·周永铨）　　七言绝句　押删韵	望断阳和到雪山，故园花月楚刀环。汉家雨露提封外，春色遥应度玉关①。
捣衣曲（清·周永铨）　　七言绝句　押微韵	一夕凉生秦女机，砧声不待雁南飞。谁知万里黄云戍，已有新霜上铁衣①。
西崦舟夜（清·周永铨）　　押屑韵	疏星缀林端，残月悬峰缺。环岭抱回溪，岩灯远明灭。身落五湖滨，孤舟梦松雪。
义卒行（清·周永铨）	惨惨堂前紫荆，飞飞原上脊令。桓山之鸟，欲去而哀鸣。苦哉远征人，陟山望亲还望兄，嗟嗟行役万古情（一解）。彼少年者，色何黯然。娶妇未三月，昨来黄纸到官，行将出戍南滇。归告阿母，阿母叫天。新妇口噤目眵，伥伥不能前（二解）。小弟前致辞，母兄且勿悲。阿母生我二人，兄今有嫂未有儿。何得远去，存没未可知。弟当代兄役，门户兄自主之（三解）。阿母兄嫂，闻言泪下如绠縻。大兄前致谢，此事甚非宜。感君区区怀，我心已再思。熟知此别异苦乐，何乃反累吾弟为？切切相劝止，但言兄嫂勿复疑（四解）。翻然出门去，意气何慨慷。别我先人墓，办我行子装。佩刀三尺馀，挽弓三石强。弓刀及戎服，罗列东西厢。亲戚走相送，酌酒歌同裳（五解）。晨兴拜堂上，骨从相悲切。临行嘱兄嫂，欲语复呜咽。但得兄嫂一心善事阿母常喜悦，万里羁人慰愁绝（六解）。收泪就长道，关山别思重。白日结愁云，至情感苍穹。之子识大义，行当早立功。归报皇帝陛下，无烦远顾蛮中，扬名史册垂无穷①。
䱐溪吟赠归愚子（清·周永铨）	䱐溪浮水清且涟，䱐溪水与吴淞连。吴淞片帆挂云树，直到䱐溪屋边住。君家在溪侧，我家在江边。溪光江色两潇洒，往往相思乘钓船。自从我卜城东宅，送君翻作朱方客。君去几开溪畔花，君归还卧溪边石。我来访君溪上行，溪水迎人如有情。门前问字多俊英，堂上论文皆老成。高斋学士定谁属，被褐先生方自名。只今五十斗未白，闭户著书声籍籍。生徒自重沈云祯，时俗那知王彦伯。愧我与子称莫逆，濩落相看感今昔。空怜早岁误儒冠，徒尔穷年抱遗册。君不见鱄䱐门外水绕村，田居蚕室好称尊。与君一咏《沧浪曲》，世事悠悠何足论①！
