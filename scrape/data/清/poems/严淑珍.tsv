唐多令（清·严淑珍）	九十半过春。名山绕梦魂。喜芳游、伴结红裙。蜿蜒九龙峰秀绝，真妒煞、黛眉痕。穿磴拂松云。清吟坐夕曛。看香闺、多少才人。惟我倚声惭击节，须满酌、慧泉吞。
东风第一枝 咏梅（清·严淑珍）	岭上愁苏，溪边睡醒，一枝早逗春意。暗香微送霜中，瘦影小横雪里。凄迷冻蝶，似不许、绕丛游戏。想此时、做梦群花，那晓玉妃先起。遥傍水、芳心孤寄。低映月、粉姿斜倚。观来东阁逡巡，折向西洲迢递。幽芳冷艳，索笑处、开非容易。看李桃、乱嫁东风，怎得比伊林婿。
