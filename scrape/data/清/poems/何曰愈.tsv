晚过慧师（清·何曰愈）　　五言律诗　押先韵	慧公栖隐处，结屋白云巅。门冷无过客，山空闻暮蝉。烹茶扫落叶，接竹引流泉。乘月来相访，冲残半岭烟。
夏日题署斋壁（清·何曰愈）　　七言律诗　押咸韵	垫角乌巾紫葛衫，不妨狂客署头衔。十年射鸭称中隐，五亩蹲鸱饱老馋。兴到援琴弹古调，时还拄笏上层岩。东园种得半畦菊，野苋芜莱手自芟。
古树道中登山绝顶望西南诸峰（清·何曰愈）	嶕峣摩苍天，万壑泻激濑。古木猿狖啼，阴崖鬼神会。四顾何茫茫，始讶坤舆大。群山皆俯伏，迤逦如积块。侧听河汉流，俯视飞鸟背。举手扪日车，乃知天在外。常恐地维薄，兼愁星辰碍。更喜西南峰，巘崿逞奇怪。森然芒角出，罗列悉下拜。云海荡心胸，天风吹衣带。览兹销烦忧，下山日正亥。
