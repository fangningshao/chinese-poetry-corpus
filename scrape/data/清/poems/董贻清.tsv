资州题壁（清·董贻清）　　七言绝句　押文韵	当年叱咤走风云，废垒江头尚夕曛。傥向灞陵逢醉尉，夜行休说故将军。
眉州道中望峨眉山（清·董贻清）	平生雅识看山趣，十丈红尘苦缚住。峨眉山下宦经年，未到峨眉最高处。朅来仍走眉州道，山容如旧人容老。山神怜我梦魂劳，特开一角浮云晓。初如旭日悬层光，金轮五色阳乌翔。继疑蜃气现楼阁，玉女面面开晴窗。我欲从之朝帝阙，天门轶荡群仙揖。左驾青虬石凤皇，半途横被罡风折。纱縠溪流纱觳纹，苏家故宅今犹存。独惜坡公富笠屐，黄州雨雪登州云。判杭知颍琼儋谪，海外犹留鸿爪迹。咫尺家山竟未登，千古峨眉笑岑寂。乃知山水平生缘，一游一览非偶然。公如魂魄犹恋此，与公芒鞋竹杖跻其巅。
