雨中花 客夜不寐（清·俞士彪）	淅淅风吹窗上纸。断送得、羁人无寐。叹一盏残灯，半床孤影，归路三千里。枕边落尽思乡泪。漏未歇、披衣重起。听倦马嘶寒，荒鸡唱晓，雨在疏林里（听字衬）。
应天长 疁城客夜（清·俞士彪）	疁城秋更苦，正枫染微霜，柳欹碧水。海国天寒，底事浪游到此。少年悲作客，叹今日、更增憔悴。魂断处、冷雨疏钟，凄凉萧寺。离恨怕提起。笑依刘王粲，登楼何意。几盏村醪，不是中山沉醉。漏声无赖甚，偏只向、客中迢递。算此际、惟有青灯，照人垂泪。
一斛珠 同沈去矜夫子、恽正叔、诸虎男、洪昉思湖上小集（清·俞士彪）	湖楼笑倚。六桥千古惟烟水。相将共惜登临意。衰柳斜阳，趱出伤秋泪。佳会人生知有几。湖山况复都如此。西风吹绽黄花蕊。愁欲来时，好趁垆头醉。
烛影摇红（清·俞士彪）	万里春风，不知何处无离别。灯残孤馆正凄凉，空对溶溶月。枕上离魂欲绝。更声声、杜鹃啼血。病中寒食，恕里清明，总成虚设。流滞经年，异乡言语差能说。繁弦急管故撩人，听着肠如割。千缕垂杨摇曳。记河桥、那时攀折。可怜年少，青镜无情，顿生华发。
昼夜乐 夏思（清·俞士彪）	别来不道流华换。火云飞、南风扇。抛他水阁幽欢，博得炎途离怨。万水千山迢迢远。难与你题诗罗扇。多少好风情，付异乡莺燕。浮瓜沉李冰盘献。未同尝、怎生咽。晚来试着轻衫，还是绿窗针线。墙外枣花黄纂纂。更忆着、手中金钏。懒去揭纱橱，任斗横星乱。
解连环（清·俞士彪）	春愁易惹。叹少年碌碌，韶华难借。又况是、孤旅天涯，对溪柳参差，山桃艳冶。疏雨潇潇，才晴了、片时还下。恨王孙流滞，芳草没情，绿遍平野。小庭日长閒暇。检旧时纨素，独坐重写。早自闭却重门，但花照孤眠，慵拨香灺。弦冷尊空，更说甚、春宵无价。恁凄凉、谁念此情，不如归也。
浣溪沙（清·俞士彪）	肠断人来天一涯。东风容易送年华。驿亭谁伴酌流霞。愁里逢春浑似梦，客中多病转思家。况看江上落梅花。
长相思 客中送春（清·俞士彪）　　押尤韵	花东流。水东流。薄倖春光不暂留。人来天尽头。暮云收。暮山稠。满眼云山不尽愁。如何独倚楼。
东风齐著力 秋杪谒周公庙（清·俞士彪）	市酒难醺，客衣长薄，天气初寒。閒寻鲁甸，城郭已荒残。满眼离离禾黍，听不尽、暮鸟秋蝉。荒原外，灵光古殿，历几千年。木主几沦湮。问公孙、赤舄治绩谁传。萧条钟鼓，松桧袅寒烟。费尽当年制作，谁堪睹、囗囗衣冠。伤情也，临风勒马，泪溅雕鞍。
汉宫春（清·俞士彪）	匹马天涯。渐看看日暮，投宿谁家。荒原数行衰柳，几缕残霞。金风萧飒，叫寒云、雁阵横斜。有谁见，病躯劳瘁，帽檐积满尘沙。自念奔驰南北，把玉颜已缁，难换乌纱。堪悲弃繻投笔，事事都差。山村水驿，赚征人、送了年华。抬望眼，仰天悲啸，剑镡冷浸霜花。
贺新郎 读洪昉思纪行诸诗（清·俞士彪）	年少襟怀旷。似茫茫、置身天际，裂云高唱。马上千行奚囊句，写尽长途行况。应胜却、梦游神往。易水秋风千年冷，绕燕台、夜夜哀笳响。望诸墓，果无恙。淋漓激楚人争赏。羡毫端、长江巨飓，大河奔浪。醉按玉龙悲歌罢，霹雳一声纸上。方信是、搏狮缚象。多少风尘长安客，怎洪生、独自牢骚状。应费我，百日想。
鹊桥仙 初至兖州报家大人（清·俞士彪）	黄花老却，丹枫落尽，寒气渐侵衣袂。秋风病子落天涯，料岂是、亲心得已。岁华荏苒，故人零落，千古泗桥流水。荒烟白草兖州城，但日暮、哀笳竞起。
柳梢青（清·俞士彪）	小雨初收。残灯复亮，孤馆清幽。怪杀他乡，夜长如岁，春冷如秋。故园归梦悠悠。待拍碎、珊瑚枕头。鸡欲啼时，月将落也，谁伴侬愁。
水调歌头 登杜子美诗台（清·俞士彪）	乘兴蹑轻屩，登此少陵台。台上犹存残碣，碣上半苍苔。追忆先生去后，屈指千馀年矣，今日我重来。敛袖一长揖，古意动人怀。眺荒城，瞻孤嶂，独徘徊。秦碑鲁殿，可怜烟草尽沉埋。惟有南楼遗句，赢得骚人吟咏，千古重奇才。方信不朽业，多半属吾侪。
兰陵王 秋感（清·俞士彪）	纸窗黑。草际寒螀唧唧。东城路、淡月暝烟，丛木黄芦弄秋色。閒情自脉脉。怕听一声邻笛。长吟罢、散步小桥，远水遥天互凝碧。三年倦游客。但舟舣江亭，马系山驿。征衫怕杀西风急。拚万种离恨，五更幽梦，空囊短剑返故国。早年少头白。萧瑟。暗悲戚。睹旧菊新松，犹自相识。病中岁月成虚掷。怅曲巷蓬户，依然岑寂。牢愁无限，问此际，怎忘得。
满江红 兖州道中怀洪茂公昉思（清·俞士彪）	黯淡平原，搔首处、顿惊客眼。秋阴里、几行榆柳，倒垂沙岸。歇马亭荒征骑少，新嘉驿冷人烟断。夕阳中、隐隐见荒城，哀笳乱。东山上，浮云散。泗水际，飞鸿唤。但寒萝蔓草，兔狐相伴。黄土埋残帝子骨，西风吹裂行人面。想洪生、兄弟旧经过，愁何限。
二郎神 辛亥秋妓馆感赋（清·俞士彪）	西风飒飒，叹楚客、顿添悲思。看丛桂都开，紫蒪渐老，促我故国归计。冶叶倡条都相识，似成了、天涯浪子。又谁晓疏狂，羁怀无限，暗中牵系。何事萍根蓬梗，经年流滞。怕白发相催，青云难必，徒向风尘憔悴。宝剑韬光，神驹伏枥，今古大都如此。唤尊前姝丽，且须劝我，笑歌沉醉。
玉楼春 谒颜子庙感赋（清·俞士彪）	人生寿夭原无着。我待我躬宁肯薄。固穷原是士之常，岂必箪瓢才好学。千秋俎豆偿藜藿。烈烈芳型垂渺邈。而今陋巷岂无人，谁个肯寻颜子乐。
沁园春 恭谒阙里（清·俞士彪）　　押阳韵	东鲁名区，昌平旧里，恭谒素王。看云生古柱，蛟龙欲舞，苔封危碣，蝌蚪成行。日月仪容，尧汤宇度，有六艺群贤列座傍。谁窥见，这百王礼乐，千仞官墙。我来亦敢升堂。但仰止、高山愧未遑。羡彤墀尘净，玉麟宵卧，雕檐日暖，紫凤朝翔。俎豆陈筵，弦歌在耳，想天地，才能共久长。年年也有，杏花春雨，桧叶秋霜。
虞美人 案《西陵词选》题作「客思」。（清·俞士彪）	来时行乐邯郸道。着意誇年少。酒酣耳热袒貂裘。华烛娇娥扶我上高楼。而今客久思归去。独走天涯路。征衫薄薄泪重重。衰草原头病马逐秋风。
