省邸思家（清·李望洋）　　七言律诗　押鱼韵	极目天涯万里馀，谁教塞雁为传书。乡心日逐河流远，宦迹时随柳影疏。瓦鹊有情应语汝，野花虽艳岂芳予①。鹓班散后閒无事，静坐窗前想③故居②。
七月五日阅邸抄知闽马尾基隆有警（清·李望洋）　　七言律诗　押先韵	海外音书断几年，南天①又报起烽烟。彼苍偏抑英雄志，吾道难期遇合缘。北斗七星光渐动，东瀛一岛势孤悬。自来中外皆遵约，何意西人启衅先。
寄吾庐（清·李望洋）　　七言律诗　押鱼韵	解组归来瞬①岁馀，宜兰城北寄吾庐。时邀明月为知己，幸有清风不弃余。朋辈喜逢今日面，閒中补读少年书。茫茫世局谁能识，人事沧桑迭③乘除②。
庆飨老典 （清·李望洋）　　七言律诗　押东韵	召伯循行属我公，优优布政到台中。依然飨老施恩典，又设华筵醉老翁。黄发共沾新雨露，白头如坐旧春风。将军节钺遥临处，夹道欢呼万岁同。
