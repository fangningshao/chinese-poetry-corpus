春愁（清·白衣保）　　五言律诗　押先韵	不解因何事，当春倍黯然。野棠孤冢月，芳草暮村烟。许国心犹壮，怀人梦可怜。无聊频唤酒，费尽买花钱。
渡黄河（清·白衣保）　　五言律诗　押灰韵	击楫金堤下，中流望眼开。水从天上落，人自日边来。废垒寒烟白，荒墩画角哀。夷门知不远，吊古独徘徊。
秋日晚归（清·白衣保）　　七言律诗　押阳韵	林外红霞拂女墙，征衫初换爱新凉。板桥柳色经残雨，山店鸦声报夕阳。久客不妨甘寂寞，微官何必卜行藏。萧萧鞍马秋风里，又见梧桐几叶黄。
山僧吟赠青眉道人（清·白衣保）　　押侵韵	夕阳落幽涧，风泉鸣疏林。泉声泻涧影，不乱山僧心。山僧久面壁，坐处寒云深。哀猿与孤鹤，相伴山僧吟。
