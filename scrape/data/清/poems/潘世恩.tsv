和刘春舲（荣黼）游法源寺观海棠有怀胡其园之作（清·潘世恩）　　五言律诗　押先韵	探幽乘暇日，小立伫花前。人去已千里，春归又一年。柳含香雨重，松抱法云圆。半晌增惆怅，重来翠接天。
三月十九日同人集花之寺看海棠（清·潘世恩）　　五言律诗　押先韵	花事今如许，春光又一年。恰逢新雨后，难得薄寒天。宿酒朝犹殢，轻阴昼欲眠。最宜文字饮，此地况幽偏。
将赴都门率莹绶两儿至吾与庵遍游白云法螺藕花诸精舍（清·潘世恩）　　七言律诗　押元韵	胜游极目向郊原，厌说骊驹已在门。客似闲云慵出岫，僧如野鹤喜乘轩。偶随犬吠寻花径，直送泉声到水源。留得四山新记好，他年重认雪泥痕。
中秋对月有怀（清·潘世恩）　　七言律诗　押青韵	退直萧间昼掩扃，晚来步屟向中庭。秋高但觉星辰近，人定微闻风露馨。三五夜看金镜满，八千里望白云停。奎垣坐对冰心印，应念寒窗镫火青。
诗冢歌（清·潘世恩）	九龙之麓梁溪旁，诗骨乃有名山藏。文字精灵一点埋不得，熊熊奕奕万丈腾光芒。古今诗人代有几，大抵苍蝇附骥尾。啾啾啼出鲍家坟，至今寂寞荒烟里。晴沙先生选诗一千一百有十人，残编断简堆积高于身。何来贾生出奇计，瘗之石穴千载留其真。君不见，伯鸾不作长康死，名士风流长已矣。白杨树下冢累累，地角天涯竟何是。精魂寄与残诗俱，萍聚沙抟偶然耳。朽壤谁争牛耳盟，故鬼豪吟新鬼喜。我思英雄事业才人诗，一例皆欲流传之。选家意见各区别，沧海岂必无珠遗。傥使欂栌杗桷供博采，安在单词只句不与风雅相扶持。藓合苔封付岩薮，姓名零落知谁某。得无地下修文广额收，光怪不许人间有。呜呼冢中诗魂兮听我歌，笔将汝扫墨汝磨，生前曷不驱吟魔。龙蛇蚯蚓一抔土，贤愚同尽将如何。
阳明山人铜印歌和石庵师元韵（清·潘世恩）	读书学道不适用，一腐儒耳非英雄。先生少负经世略，骐骥一出凡马空。批鳞折角遭谴责，只手欲捧榑桑红。龙场兀坐素患难，生徒壁立和春风。豁然中夜有心得，直如天地开屯蒙。擒贼擒王一举手，叱嗟呼啸风雷从。良弓善藏飞鸟尽，上追濂洛传心宗。晚年再出平诸寨，秋鹰凛凛当霄翀。功大德修世所忌，谁与前席陈深宫。先生出处自了了，当时谣诼何其工。岂知正学在宇宙，皎若日月行天中。龙蛇尺蠖会屈蛰，鼷鼠之技惭终穷。先生寿世三不朽，理学经济文章通。摩挲遗印倍珍重，为想品诣千秋隆。
六月二十四日钟仰山侍郎（昌）黄树斋太史招同吴兰雪刺史张亨甫明经净业湖观荷（清·潘世恩）	寒蝉先秋鸣，凉意在树杪。卧闻檐雨止，起视琐窗晓。清风来不速，引我至琼岛。中央一水亭，四面万花绕。主人两宗匠，仙葩入品藻。坐我香世界，烟波凌浩渺。同游皆俊才，吴质本诗老。为言卅年前，此地留鸿爪。风流感晨星，陈迹忽已杳。及兹花生朝，一壶共倾倒。珠露舞翠盘，游鱼跃文沼。飞来双白鹭，顾影斗清好。一官挂朝簿，世事常扰扰。所欣半日闲，心迹冰壶皎。归来枕簟清，香风满怀抱。
赠朱酉生孝廉（绶）（清·潘世恩）	去年花时我入闱，琳琅万卷手自披。拟收珊瑚归铁网，岂知沧海明珠遗。暗中何必无朱衣，五色到眼终迷离。但凭玉尺定去取，得者固喜失者悲。劝君酒酣且莫悲，蛟龙腾跃会有时。东坡偶然失李廌，永叔毕竟成刘几。我今奉使日鞅掌，黄金台畔驰征騑。闻君挟策来京师，一时声誉满帝畿。又闻试官得宗匠，骏马惟有孙阳知。如磁引铁珀拾芥，好与风雅作总持。道逢九烈不我欺，已将柳汁染子衣。绿肥红瘦吾当归，读君杏苑看花诗。
