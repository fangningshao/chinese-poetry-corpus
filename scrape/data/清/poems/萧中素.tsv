柬胡玉如（清·萧中素）　　五言律诗　押虞韵	十年招隐士，杖策走荒芜。我癖将无偶，君来始不孤。于陵还织屦，南郭耻吹竽。莫为浮名误，低眉向畏途。
题徐湘波俨然屋（清·萧中素）　　七言律诗　押真韵	杜曲桑麻旧隐沦，草堂深掩落花津。平桥古树浮村午，宿雨荒烟故国春。一榻久县频岁月，十年高蹈隔风尘。吾侪拟泛仙源棹，携手殷勤说避秦。
己酉除夕（清·萧中素）　　七言律诗　押东韵	寒烟漠漠雨濛濛，万井千村暮霭中。尽道岁除残历改，因嗟身老壮图空。辛盘佐酒犹存古，草阁题诗不送穷。回忆共游频屈指，白头能有几人同。
秋居杂兴 其二（清·萧中素）　　七言律诗　押萧韵	千门柳色近萧条，白下楼台矗绛霄。江口舳舻连铁瓮，月中弦管乱铜刁。高牙大纛将军幕，碧草黄云帝子朝。欲向雨花参半偈，片帆无计渡金焦。
述怀寄佘峰董得仲先生（清·萧中素）　　押真韵	南村有遗叟，寂寞居河滨。一褐常见肘，数椽聊寄身。所志在不苟，食力甘苦辛。闲来把直钓，终日无纤鳞。晴霞映眉宇，野水光粼粼。坐久发清啸，怡然全我真。古树落高荫，远水怀故人。于此颇有得，毋谓于陵贫。
秋居杂兴 其一（清·萧中素）　　押东韵	云树依然渤海东，短墙蓬尸怯秋风。波涛乱涌旌旂合，禾黍荒凉第宅空。曲径晚香存野菊，长天寒影见征鸿。郊原独步新愁满，一杖低回夕炤中。
