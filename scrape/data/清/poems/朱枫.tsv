游杜曲李氏桃溪村庄（清·朱枫）　　五言律诗　押寒韵	高下悬崖寺，萦纡乱水滩。疏钟云共远，积雪暮增寒。二寸鱼偏美，三蕉酒自宽。川原饶野色，带月倚门看。
游皋亭山（清·朱枫）　　五言律诗　押萧韵	忆别皋亭去，游踪久寂寥。十年孤艇子，又泊半山桥。坞竹寒逾翠，崖霜晓未消。闲心皆可乐，木叶下萧萧。
过灵隐寺至石人岭有怀钝丁借秋阁礼九莲观音之约（清·朱枫）　　七言律诗　押真韵	花飞欲尽奈何春，赖此扶筇自在身。涧水有香松粉落，寺门无路蕨拳新。深林数笋频留步，远壑寻源屡问人。回首借秋高阁上，隔年尚滞九莲因。
