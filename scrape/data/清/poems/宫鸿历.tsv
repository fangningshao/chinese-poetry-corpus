长安午日（清·宫鸿历）　　七言律诗　押虞韵	生事都如缚粽菰，千缠万裹滞长途。高门敢望齐丞相，醒眼真怜屈大夫。彩结灵符聊辟鬼，盘堆昌歜故愁吾。南州五月鲥鱼美，未买烟蓑棹五湖①。
削平魏珰墓为张蘧若侍御赋（清·宫鸿历）　　五言排律　押尤韵	龟鼎龙蛇岁，貂珰虺蜮俦。奸能迷鹿马，心肯混铃驺。稂莠真非类，沟涔止下流。初为中谒者，旋典大长秋。保母黄罗服，监奴绿臂鞲。高明侯览宅，臲卼李膺舟。遂丧澄清志，谁怜草莽忧。艰危逢夏馥，仓卒问朱游。北寺关三木，西园拜五侯。刊章收月旦，投匦犯星邮。钩党秋茶似，爰书夏日侔。瞰人韩凤惯，阶乱竖刁优。左仗无甘露，南牙有败莸。刀锤凭颊舌，搒楚代虔刘。桎梏甘陵学，锒铛楚国囚。摧残登鬼录，殄瘁尽人谋。笑看三台坼，心甘万姓仇。不知百年后，何意一抔留。马鬣西山麓，龟趺大道周。胡为乱胜国，竟得首高丘。白日张星耀，青春御史游。乃心存义愤，抗志见风猷。伐恶追千劫，诛奸到九幽。丰碑立掊击，狐冢旋锄耰。骨朽犹堪戮，魂飘不敢啾。当年六君子，一笑掷吴钩。
小忽雷歌（清·宫鸿历）	文梓巧琢张鹍弦，凤皇曲项宫锦缠。紫绦葳蕤搭左肩，大音函胡小折廉。发响倏忽雷阗阗，韩公进自兴元年。玉钗红袖人五千，忽雷入队乐部全。兴元天子方播迁，琼林大盈流布泉。有司随例进羡钱，长蛇封豕横八埏。犹敕大官开玳筵，文孙累叶更葸然。巨珰次第司天权，太和岁终何颠连。紫宸班定臣约前，奏曰左仗丹榴然。甘露凝结如珠圆，臣训鞠𦜕拜舞虔。幕兵未出户已穿，软舆六尺诸珰牵。臣行余璠节钺专，将士喘缩尻脊卷。宫门飞埃横紫烟，女官执乐清泪涟。忽雷寂莫归市廛，一千年后谁留传。秘器真赝空覃研，无乃燕石夸瑶璿。我时力耕研北田，癖古炙毂谈夷坚，泚笔聊赋忽雷篇。
秀野堂宴集时侠君止酒以诗先之（清·宫鸿历）	手持秀野一帙诗，读之我犹屡解颐。而况握手共君语，绝口不饮安以为。君心玉节贯霜立，君诗铁骑空壁驰。长安与君隔巷住，横行阔视谁能羁。纵不车前戴畚锸，亦要车后悬鸱夷。手挥群豕举大杓，上顿入务尤恢奇。朅来相戒欲止酒，云此作病非所宜。美疢岂因浊醪剧，长身或恐书淫羸。君钩物情亦太尽，更缘绮语雕肝脾。好辞工书子厚癖，易去二病真良规。脱君不辍洛不咏，亦勿遽怒杯中螭。明朝酒星聚南国，待君手搴弧蝥旗。我观酒人百态出，意行投足无津涯。笑视座中不饮客，反用醉语相嘲诋。正如狂泉饮狂国，都不自觉形支离。其君不饮得无恙，转被炙灼求瘢胝。座中主客尽龙虎，千钟百榼宁忍辞。我今兴阑若脱发，满梳不复能收持。久判酒徒嘲小户，聊用壮语前致师。
过德州作（清·宫鸿历）　　押尤韵	清河三日暂淹留，又曳柴车向贝州。一路黍禾迷泽雉，半林桑枯翳山鸠。马头北走邯郸道，鹢首南通汉沔舟。厌次祠堂千古在，当年金马只俳优。
龙游徐偃王庙（清·宫鸿历）　　押宥韵	拘儒谈往事，百鸟同一咮。尽信则无书，故牒何足究。穆满方耄荒，四海茕在疚。累囚盈犴狴，飞龙跃天厩。当时徐偃王，坎阱引手救。诸侯尽东来，玉帛已辐辏。德化亦既阐，大业偶不就。后儒肆刻论，竟遗万年臭。昔人更有说，要足订差谬。殷扈以义亡，徐偃以仁覆。此论吾所凭，名实正相副。周宣詟淮夷，自将耀戈胄。当时岂乏材，不敢任指嗾。可知徐方民，历久不忘旧。功罪三古前，是非千䙫后。聃、董异见闻，竹册有遗漏。子长生未晚，文献有所授。世家编田齐，犹有宰我陋。何况今之人，毁誉迭相构。
李木庵先生壁上观李松岚画松歌（清·宫鸿历）	松岚画松谁与匹，毕宏以来推劲敌。数尺根株一百盘，惯将拗笔摹高格。学士壁间画五松，高枝樛结如苍龙。苍龙夜挟雷雨至，五松岳立争豪雄。瘦蛟蟠纸多棱节，虎脊熊腰姿态绝。老干常捎三峡云，新枝已屈千钧铁。风条露叶故依然，化工入手天无权。水墨经营极意匠，晴烟不断青𧐖蜷。噫嘻艳蕊浓花世所尚，吾徒冷落知谁向？无用霜皮四十围，有时白发三千丈。愿君宝此后凋心，桃李春风莫惆怅。
