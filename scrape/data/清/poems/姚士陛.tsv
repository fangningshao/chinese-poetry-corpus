月夜泊慈水（清·姚士陛）　　五言律诗　押豪韵	舟泊闻宵柝，乡心正郁陶。岸虫秋老急，江月夜深高。儿女悬双泪，年华送二毛。嗟余悲失所，踪迹独劳劳。
送五弟（清·姚士陛）　　七言律诗　押先韵	宦游记汝悬弧日，一瞬沧桑十八年。早岁负薪廉吏后，重来衣葛故人前。出门含泪离慈母，长路冲寒值雪天。好认荒祠拜先子，江郎桥畔古坛边①。
有怀（清·姚士陛）　　七言绝句　押麻韵	但分离处即天涯，若个离家不忆家。自笑欲归归未得，也将归信卜灯花。
