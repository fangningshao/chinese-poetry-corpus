送人之楚（清·郑典）　　五言律诗　押元韵	愁眼看君发，荒村野水昏。独惭花置驿，相送月侵门。楚雨关情思，湘波总泪痕。由来惟此地，迁客易销魂。
张山人画松歌（清·郑典）	高堂云气昼漠漠，四壁阴森满丘壑。知是山人十八公，苍鳞紫甲纷披落。一株如屈铁，瘦骨崚嶒藓皮裂。两株如老龙，尺幅飞腾雷电掣。朱明赤帝烜南讹，烈日未得鞭羲和。耳边恍有翠涛出，置身忽在嵩山阿。观者无言俱动色，绢素淋漓满烟墨。羡君腕底有徂徕，那数秦封与汉植。吾闻古来画古松，能者无过偃与宏。精神入微妙，化夺天地工。后来好手谁可比，雄姿崷崒将毋同。千年茯苓下结实，此图莫放仙人入。神物由来鬼欲偷，玉轴金箱好收拾。
