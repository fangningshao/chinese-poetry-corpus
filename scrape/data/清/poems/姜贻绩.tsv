眉月（清·姜贻绩）　　五言律诗　押真韵	盈手方惊错，如眉细逼真。二分明未彀，一曲画初新。有态堪描额，无心不带颦。几回楼上望，愁杀卷帘人。
梳妆楼（清·姜贻绩）	山名以象或以形，不闻山以楼为名。楼或在山山得名，斯何为以梳妆称。山头众峰呈象巧，奁匣窗台启清晓。方疑布盝圆镜磨，钗股牙梳横列好。山前一峰尤争妍，长肩秀削姑射仙。得非神女行云偶过此，抑或望夫来登久不还。寻碑剥藓空山空，凿斧岂有神鬼工。因象为名本形似，循名责实其安庸。世间名实类如此，耳食目论真儿童。
