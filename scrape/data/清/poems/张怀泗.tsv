开元寺晚眺（清·张怀泗）　　五言律诗　押真韵	夕阳沈古寺，清净悟前因。钟版迦难意，香炉庆历春。僧官不让客，野马常骄人。兴替成何事，冰蟾又涌轮。
陈紫林以所画一鱼一刘海戏蟾寄赠兼索书匆匆作此答（清·张怀泗）　　七言绝句　押虞韵	松江曾记四腮鲈，万里归来老钓徒。三十六陂烟水阔，藤笺一幅墨痕孤。
雨后由西郊至龙居寺（清·张怀泗）　　七言绝句　押先韵	梅雨连宵立夏前，鳞鳞细縠漾春田。秧针刺水青如沐，好是新晴卓午天。
读杨蓉裳先生芙蓉山馆诗用集中李墨庄诗韵 其二（清·张怀泗）　　五言排律　押屑韵	踏遍好山水，奇光惬清节。饱饫烟霞气，溶溶一腔雪。摩挲三尺剑，尚带焉耆血。回首誓师时，浩歌声激烈。迸入五色肠，翻觉八叉拙。迩来染翰余，泊然味禅悦。
九藤杖（清·张怀泗）	沧江龙子卓水立，飞上青天爪甲湿。壶公伸手攫龙回，云归雨歇千山碧。昔日为竹骑长房，今日为藤扶颠张。是杖是龙那可测，精光炯炯千夫强。归来行脚半天下。倦卧匡床保婴姹。有客肩藤款筚门，健仆依依随长者。青城大峨花冥冥，五岳四镇苍然青。便欲登峰观日出，径跨长虬横海溟。游山有福未易得，到处且寻诗酒客。黄发友人今在无，绰约仙娥方食息。与君邂逅亦前缘，慎勿奔腾思舍旃。杖乡杖国知何似，试量佛顶谁媸妍。
读杨蓉裳先生芙蓉山馆诗用集中李墨庄诗韵 其一（清·张怀泗）　　押寘韵	达不悔出山，穷不悔识字。诅祝且由人，饥饱行吾志。古今数君子，天与好才智。驭气如驭龙，按节如按骥。偶然脱羁勒，亦自有遐致。生平结古欢，不洒素丝泪。
