祁门舟中（清·冯询）　　七言律诗　押先韵	一脱官衫百体便，卧游虽暂亦缠绵。树知尘世百年事，花送春人十里船。白日纵歌宜放鹤，青山埋骨有啼鹃。不知寒食清明过，只觉韶华在眼前。
罗浮子日亭观日歌（清·冯询）	东海浮山并浮日，日光射空海底出。浮山日涌罗山来，两峰摇摇势欲失。铁桥互天天汉低，天风浩荡云凄迷。淋漓元气渺不测，忽惊天外鸣天鸡。乾坤草庐半空起，四百峰头一亭峙。中有苍茫独立人，元精耿耿双眸视。本来南国占离明，文章天上摇火精。收拾蛮烟炙炎海，海市忽散鲛人惊。珊瑚万树若列炬，照见山河了如许。蓬莱并入金镜中，一角分明失左股。黄尘更变水浅清，劫灰飞尽玻璃明。何时晞发最高处，顾盼目极东南溟。
长新店题壁上画马（清·冯询）	买骏无人入燕市，一片雄心为谁死。精神满腹气压纸，壁间飒飒风尘起。主人待汝恩不轻，购汝饲汝绘汝形。龙骨先摹神气力，兔毛更染好颜色。晶莹夹镜参差钱，羁金络玉装宝鞯。势欲飞腾却不去，回头似待王良御。至今落拓犹英豪，雄姿卓荦顾视高。主人挂向长安道，相看共叹风尘老。年深墨汁还淋漓，按图试问画者谁。名姓不遣俗人识，英雄埋没胡可知。却看图形感沙漠，马闲亦是麒麟阁。
