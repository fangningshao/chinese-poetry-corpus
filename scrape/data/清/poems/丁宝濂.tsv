纪念银瓶赠与式当日赋呈鹤亭社长（清·丁宝濂）　　七言律诗　押庚韵	领袖群英属老成，徵诗言志作长城。羡君风义师兼友，愧我荒芜学不耕。世路茫茫随骥尾，词场衮衮缔鸥盟。自从劫后天将压，尚赖先生一柱擎。
追怀刘壮肃公（清·丁宝濂）　　七言律诗　押庚韵	海氛骚动寇东瀛，诏起将军斧钺征。柱可擎天悲末劫，戈难返日坏长城。六年未了生前事，三郡空传身后名。惆怅大潜山下路，英魂①凭吊不胜情。
中秋赏月（清·丁宝濂）　　七言律诗　押尤韵	三分明月二分秋，处处画①帘半上钩。人比袁宏思泛渚，我非庾亮懒登楼。广庭且作霓裳舞，圆魄无劳玉斧修。占尽一年惟此夕，兴酣恐报五更筹。
贺吴上花表弟举子（清·丁宝濂）　　七言律诗　押真韵	是真天上玉麒麟，来与延陵作替人。摩顶早知非俗器，试声当可并儒珍。一枝丹桂经秋茁，五色明珠入掌新。岳降有灵应未已，他年生甫更生申。
放鸭（清·丁宝濂）　　七言绝句　押青韵	斗鸭栏空水半萍，绿头蹴起浪花腥。数声唼喋穿波去，日逐群鸥傍蓼汀。
