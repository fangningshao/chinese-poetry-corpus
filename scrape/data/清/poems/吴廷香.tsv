题张氏山居（清·吴廷香）　　五言律诗　押元韵	烽火惊春老，劳生此避喧。那知乱山谷，中有小桃源。新笋迸出土，清泉流到门。杯盘真率处，犹有古风存。
棒檄桥观打鱼用杜公观打鱼韵（清·吴廷香）	庐江近水非通津，山梁涨雪堆如银。冶父瀑下黄陂满，泼剌时复来游鳞。居民大罾船户网，圜桥观者争凝神。老饕得鱼且佐酒，雨余几研无纤尘。王家铁枪哥舒刀，江南烽火连在高。武昌松江尽肥美，乱流一网无遁逃。须知鱼亦我所欲，玉箸金盘总萧瑟。长鲸鼓浪何时休，底事吞舟坐相失。
