题历友伯父昆仑山房（清·张元）　　五言律诗　押麻韵	小结横山麓，清知处士家。秋风三径竹，春雨一庭花。跌宕新诗句，萧间老岁华。苍茫时极目，岸帻数啼鸦。
山行（清·张元）　　七言律诗　押灰韵	石路逶迤更几回，马蹄蹀躞翠岚堆。青山缺处闲云度，红树丛边返照来。远水苍茫帆影没，长天历落雁声哀。旗亭遥指荒村近，旅邸秋风更酒杯。
带存以同公舒游阳丘别业诗见示赋赠（清·张元）　　七言律诗　押删韵	幽寻昨日失追攀，喜对新诗为解颜。画舸丹枫绣江水，白云红叶女郎山。松陵唱和谁高下，谢客风流亦等闲。自是阳丘秋色好，清吟满贮一囊还。
彝存招同诸子游明湖（清·张元）　　七言律诗　押阳韵	移棹晚分菱荇香，波澄鸭绿月如霜。平湖倒影沈星汉，列嶂临城压女墙。断续渔歌回浦溆，苍凉云水落潇湘。清光是处留人住，拂晓迟归亦不妨。
