杨芝林刺史息园（清·邹湘倜）	宦海已倦游，言归谢华膴。投簪返故园，经营成别墅。依冈构丘壑，高低辟花圃。涉趣有余欢，亭轩便容与。林野娱清旷，看云倚杖拄。虑澹轻外萦，山居胜绾组。往时牧巴中，廉能用勤补。兹脱世网羁，恬适情无岨。我钦芝林翁，肥遁完出处。游赏戾息园，佳景凭挹抒。培植缅旧德，慈孙能述祖。进退获居安，结庐爰得所。
虞坂行（清·邹湘倜）	凉秋八月风卷沙，骅骝伏枥随盐车。不立天闲行地上，迁延虞坂深咨嗟。崎岖坂路艰前进，执辔乖逢徒辇躏。忍屈气骨还清奇，休期支遁称神骏。长嘶却立平原道，逐队驽骀龁枯草。皮毛相士千古同，英雄塞上风尘老。冀野纷腾望若云，孙阳未遇难空群。顾盼据鞍犹示用，数奇谁识李将军。
