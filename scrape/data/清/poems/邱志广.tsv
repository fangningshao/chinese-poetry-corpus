行野（清·邱志广）　　五言律诗　押庚韵	率尔携筇去，无端遍野行。晚虫喧叶急，远树入云轻。日与寒花淡，风从衰草生。年年容色改，延眺暮秋晴。
少年游（清·邱志广）　　五言律诗　押支韵	轻风薰细草，寒夜暮春时。玉勒紫骝马，罗衣白面儿。骄行杨柳陌，喜折杏花枝。归向青楼饮，阑珊斗柄移。
次单拙庵司成归山（清·邱志广）　　七言律诗　押微韵	梦醒今朝悟昨非，回头往事与心违。云间谒帝星初曙，花底朝天露未晞。不为从王忧寤寐，敢将报母换轻肥。君恩已许烟霞懒，好把鱼竿问钓矶。
