次韵答文访□呈季丞（清末民国初·苏镜潭）　　七言律诗　押尤韵	六载饥驱雪打头，故乡乱讯入羁愁。便违叔度易生吝，未信杜康能解忧。世事危于军背水，客心忙似壑藏舟。异时瀛海编诗话，一集荆溪旧唱酬。
赠魏润庵（清末民国初·苏镜潭）　　七言律诗　押青韵	青山无恙水泠泠，文酒风流海上萍。终古才人原妩媚，若论我辈太娉姈。六年旧雨盟莲社①，三度秋霜醉洞庭②。除是身穷诗便好，只怜乾死案头萤。
留别陈蛰公先生（清末民国初·苏镜潭）　　七言律诗　押阳韵	数从羁馆接清扬，招饮时过绿野堂。庑下相庄梁妇案，橐中深愧陆生装。家贫计岂佣书拙，时乱身偏作客强。凄绝当年王谢燕，春归犹自恋雕梁。
别郭春丈（清末民国初·苏镜潭）　　七言律诗　押覃韵	邮亭弱柳碧毵毵，六载羁栖共岭南。岂有遗书追范蠡，忍教挥手谢何戡。棋兵甘让三齐霸，麈柄时亲两晋谭。此后相思渺何处，桃花千尺忆汪潭。
寄雅堂（清末民国初·苏镜潭）　　七言律诗　押尤韵	别后玉山似旧不，待君商订选诗楼。猖狂有意讥黄祖，落拓何人识马周。拚作英雄甘一死，已教贫士占千秋。暮云最是无情物，勾起羁肠片片愁。
读魏公子列传（清末民国初·苏镜潭）　　七言律诗　押寒韵	天下无双魏公子，监门上客敝衣冠。合符一战成功易，纵间万金解毁难。肝胆酬思屠肆侠，英雄求死酒杯阑。史公健笔精华甚，莫抵三君例传看。
登废城吊沈文肃公（清末民国初·苏镜潭）　　七言律诗	汉朝杨仆事专征，铜柱巍巍旧勒铭。上将楼船下沧海，中兴郡县堕金城。赂秦几辈签降表①，责楚于今罢请盟。地下橐弓应有恨，怒潮呜咽打荒营。
台南谒延平王祠（清末民国初·苏镜潭）　　七言律诗　押庚韵	英雄立马拥专征，故垒萧萧赤嵌城。招讨已颁唐印绶，旌旗犹是鲁诸生。浯州一旅擎铜柱，东海何年走大鲸。回首扶桑孤岛在，茫茫无地哭田横。
绝句（清末民国初·苏镜潭）　　五言绝句　押遇韵	平子工四愁，乃著定情赋。我辈本多情，笔端偶流露。
再集款月楼醉后走笔（清末民国初·苏镜潭）　　七言绝句　押真韵	有酒但学刘伶醉，有花休作陈陶嗔。江湖落魄寻常事，例有新诗赠美人。
南普陀题壁（清末民国初·苏镜潭）　　七言绝句　押支韵	靖海当年此驻师，斜阳劫火纪功碑。我来独下新亭泪，把酒临风尚论之。
歌妓阿三家题壁（清末民国初·苏镜潭）　　七言绝句　押麻韵	当筵一曲曲尘纱，十里珠帘月半斜。枨触江州旧时恨，青衫团扇阿三家。
次韵答兵爪词长（清末民国初·苏镜潭）　　七言绝句　押萧韵	鞭丝鬓影去来潮，东国莺啼客路遥。一事最堪惆怅处，樱花憔悴月无聊。
东宁百咏（清末民国初·苏镜潭）	朝天埋没土花斑，龙种东都去不还。寂寞秋深铜辇路，茂陵金碗出人间①。飒爽英姿在眼前，昭陵茧纸几何年。流传墨宝人间少，恐有风雷护笔巅②。舟师北伐下瓜州，黄叶西风片片愁。一例长城诗律壮，岘山名句足千秋③。花开花落送前朝，玉笛江城咽暮潮。二百五年鸿指地，将军大树尚飘萧④。东宁二世嗣王贤，坠地金瓯竟不全。绝徼苦无唐印绶，五铢先复汉家钱⑤。慷慨临戎一纸书，仲坚无意霸扶馀。天教两岛沦金厦，忍见儿曹走传车⑥。旧事开皇或创闻，蓬莱弱水此中分。东流门户澎湖险，吊古无人说虎贲⑦。猿臂将军右北平，遁荒海外了馀生。可怜三尺孤坟上，古藓残碑没姓名⑧。宏农得宝事荒唐，谶纬流传太不祥。片碣凤山镌八字，山明水秀启遐荒⑨。匣中霜雪映银绦，劫后模糊战血臊。道是元胡遗寸铁，吐蕃争拜赫连刀⑩。山川草昧记巢居，化鹿浮牛半子虚。亘古洪荒山海志，传闻华佑有遗⑿书⑾。獞⒀乡斜日草离离，巴老臣寮访岛夷。螭首不刊金石略，唐碑两字尚传疑⒁。大海鱼龙战血腥，楼船戈甲阻重溟。千寻铁锁空遗恨，奇策何人塞井陉⒂。泥马江荒事可哀，临安遗址旧楼台。而今香火琳宫盛，无复当年翠盖来⒃。披发大荒去帝阍，三山祠宇配师门。吾家碑记分明在，重过潮州拭泪痕⒄。牛皮席⒅地拓鲲身，故垒荷兰碧草新。赤瓮沦沉三百载，女墙万瓦更粼粼⒆。甲帐楼台迥日非，降旗西去失重围。秋风一夕槺榔死，赤嵌城头蝙蝠飞⒇。罗峨百雉付邱墟，斗大孤城苦战馀。抗手龟崙山上望，狼烽日夜失居胥(21)。莽莽平沙万灶烟，将军缺嘴故依然。怒涛呜咽沉天堑，鹿耳门荒锁暮烟(22)。灵旗杂遝海门东，千古君臣俎豆同。伏腊醉归桑柘晚，神弦犹唱大王风(23)。北园亭榭已苍凉，莫问榴环选佛场。一井何关兴废事，老僧犹说延平王(24)。北港溪头国姓庄，野花流水枕斜阳。摩挲一段燕然石，曾是征南旧战场(25)。海外扶馀正朔存，延秋城下泣王孙。秋来禾黍临官道，不见先朝桔柣门(26)。群壑千山东北走，诸罗突兀玉山高。扶摇一万三千尺，天遣禺疆负巨鳌(27)。孤屿沙浮落日昏，万流东去似云奔。不知何代将军庙，废瓦寒鸦啄寝门(28)。空濛岛屿拥烟鬟，北望孤城尚苦寒。千古隆冬长积雪，直同太华作奇观(29)。旧题剥蚀几星霜，黄檗萧条野芷香。垂老屠黎谙故事，为余流涕说沧桑(30)。岗山树色腻似油，清水春光浓于酒。平揖岳阳拓万千，横揽云梦吞八九(31)。烟霞突兀耸中峰，罗列诸山似附庸。依旧反经留片石，西云岩畔水淙淙(32)。古寺杉松万影蓝，驱车路过县门南。登临不觉西天小，直上香林叩佛龛(33)。剑潭潭水冷千秋，剑气光芒射斗牛。只恐化龙沧海去，閒云潭影日悠悠(34)。安禅初地辟孤峰，持钵东来咒毒龙。遥指浮图枫树杪，碧云深处一声钟(35)。胜地林泉拓一弓，巍巍曾是梵王宫。南园试较参军记，白璧终当累放翁(36)。西定坊前水一涯，游人争拜水仙祠。古今祀典歧讹甚，冷笑人间杜十姨(37)。十里青畴鸠唤耕，李花无主梨花生。春雨草侵乌鬼井，晚潮沙接红毛城(38)。咬狗溪前野雀飞，卓猴溪畔夜乌归。停鞭一路看鱼塭，小艇无人系落晖(39)。大冈小冈山矹硉，东螺西螺水汩没。一邱一壑费平章，归来驴背鞭残月(40)。清溪九重十八重，回环九十有九峰。朝来爽气扑眉宇，人立烟峦倚古松(41)。千里流沙一线通，丹枫渔火满江红。夜深帆动春潮入，估客移船泊海翁(42)。春水粼粼瘦影支，閒花落地燕来迟。空潭半夜鸳鸯梦，双宿双飞傍月眉(43)。温泉水滑乱云焦，故迹荒芜考古獠(44)。到此例应三洗髓，胸中垒块已全消(45)。青山削断太嶒崚，急溜奔雷唤欲应。一道长虹亘天半，龙蛇深夜忽飞腾(46)。回廊曲榭翠微间，觞咏流风若可攀。无奈八公风鹤急，不容安石恋东山(47)。百口流离瘴海波，文章一第重元和。瀛壖异日编诗史，合似辽城祀老坡(48)。死生蛮徼忍伶俜，书币犹徵大府庭。一代洪荒文字祖，丛丛收拾鲒埼亭(49)。才名几社定无虚，海上未忘属国车。忍说夜郎真盛事，不堪身世比相如(50)。残旗海角叹栖栖，绝好江山忍再提。太息中原方逐鹿，全师无意更征西(51)。大厦真难一木支，望山事去感流离。孤臣力竭身先死，洒泪亲题十字碑(52)。卢前王后久齐名，四载樽前涕泪倾。沦落江南老词客，白头愁杀庾兰成(53)。铁马金戈动地来，家山残破付寒灰。桃花零落无颜色，寒食山头战鬼哀(54)。大泽茫茫混钓鱼，一身沦落故人疏。剖肝刳腹寻常事，千古犹留却聘书(55)。崎岖薄宦(56)渡层冰，遗爱滇南说故丞。老去不禁亡国恨，宰官无奈去为僧(57)。誓扫狼烽愿已乖，冷灰碧血槁残骸。一门理学兼忠荩，妇孺家家祀石斋(58)。扁舟南望阻家乡，薇蕨西山恋首阳。天意尚怜两遗老，高年留作鲁灵光(59)。昆明回首劫灰红，飘泊天南哭寓公。终是幼安甘蹈海，一楼皂帽老辽东(60)。鱼水君臣重托孤，三分龙卧起雄图。艰难手创偏安局，直把东都作帝都(61)。大将南征壁垒新，目中今日已无秦。会须痛饮黄龙酒，讵料妖星照渭(63)滨(62)。仓皇万马正临江，慷慨甘为子姓降。胜败莫论兴与废，古来国士本无双(64)。靖海舟师破百蛮，功成陈币泪潸潸。入吴本为封侯计，一剑恩仇亦等閒(65)。使君来暮起讴思，旧种甘棠发几枝。朱邑桐乡称报最，弦歌今已遍生祠(66)。蛮儿结屋小于箱，林黑山青乱犬羊。此日重经他里雾，新诗七字吊孙郎(67)。橐笔曾轻万里行，堂堂经济出诸生。纪游稗海流传日，合与东征并擅名(68)。短衣匹马去骎骎，盾鼻书成动禁林。蹭蹬一官如传舍，老来著作岂初心(69)。太宗纵囚庐陵讥，朱山为治其庶几。无端六月忽飞雪，万民卧辙泪沾衣(70)。弹丸喋血抗雄州，百战诸罗废垒秋。万里长城甘坏汝，伤心忍唱白扶鸠(71)。汉朝策士重专经，异兆科名柳汁青。平地一雷荒忽破，文章鸾掖启东溟(72)。桐城旧治通州继，干济文章擅美誉。君看去思官道石，遗黎尚自说姚徐(73)。五裤曾歌太守廉，异材循绩一身兼。柳州谁继河东起，又见州人誉二髯(74)。楼船横海拥专征，绝岛洪涛拜表行。郡国中兴新创业，巍巍铜柱勒金城(75)。高牙大纛下苍崖，上策真能众议排。回首扶桑吊孤岛，中兴将略起临淮(76)。轮台诏下拓穷边，马邑龙堆凯奏还。自是汉家勤远略，翁孙一疏许屯田(77)。江东子弟旧知名，年少终童誓请缨。凄绝瑞香亭下路，将星黯淡阵云横(78)。莱园亭榭擅清幽，燕子新翻鞠部头。见说安仁归洛涘，板舆佳日足优游(79)。书生戎马是奇儿，誓死曾当十万师。更有琴馀诗一卷，本来名将半能诗(80)。閒曹冷系一官匏，归老亲营太古巢。迂谷声名动闽海，尚书风义缔新交(81)。文心六代称都丽，诗律三唐有正宗。直把心肝都呕尽，万篇太富一身穷(82)。一官岭峤泣穷猿，瘴疠山川接九原。赖有爱才韩十八，诔词亲为妥诗魂(83)。草泽椎埋亦足豪，胭脂坡下拥檀槽。英雄不会诗书意，郭解朱家岂若曹(84)。伤心家国泣离鸾，尽室仓皇死节难。谁道和戎真下策，汉宫尚有嫁呼韩(85)。宝镜分飞玉匣尘，黑冤三字竟长沦。凄凉东市招魂日，忍展君侯旧绣巾(86)。宫庭巫蛊亦何凭，佩玦东山事可徵。妾自殉夫夫殉国，留将双泪哭兰陵(87)。黄初七子擅风流，携手吹台荐客愁。日暮孤鸿天外寄，乱云无数落荒洲(88)。香米新登菉豆肥，曼声蛮舞短青衣。木瓢瓮口开春酿，伏腊鸡豚带醉归(89)。番儿初拥卓戈纹，番女双趺露桶裙。头上野花名蛤网，螺钱一串各平分(90)。小姑结屋傍溪林，惹得阿郎逗嘴琴。欲解佩环太羞涩，纱巾乌合订同心(91)。猩唇初绽玉脂香，理鬓薰衣卸晚妆。嫁得弄潮好夫婿，归来团坐吃槟榔(92)。姊妹相逢唤拣茶，靓妆新样髻盘蛇。低头各诉心头事，一朵星星茉莉花(93)。十五盈盈窈窕娘，閒时亲制靓衣裳。问娘年纪刚花信，较长儿家数岁强(94)。楼头春醉起笙歌，艳迹苏台吊苧萝。谁续澹心新杂志，秦淮风月客愁多(95)。鬓丝禅榻感前游，载酒江湖一叶秋。赢得诗人称薄倖，空教小杜梦扬州(96)。殷殷动地走雷车，撼岳摇山一震馀。开辟倘编灾异志，防他史笔不胜书(97)。梅子黄时天烂夏，菊英餐候雨骑秋。平生庾信真萧瑟，长笛江空正倚楼(98)。平畴如沃遍桑麻，屿辟基隆杂港叉。造物偶然施狡狯，顿教两地雨晴差(99)。七月八月飓风来，破帆屈鲎似轰雷。排裂西南陷东北，舟人解缆心胆摧(100)。如此江山餍绮罗，天香吹散绛云窝。桃花开尽樱花丽，应比刘郎艳福多(101)。西柑风味胜家乡，十月新黄透甲香。昨夜乌鱼初佐酒，此行端不负诗肠(102)。采茶歌里上茶山，采得新茶带雨还。商人重利官徵税，千艘万舶出台湾(103)。山柑红艳味新腴，陌上累累似贯珠。胜说浓香闻七里，惹他蝴蝶醉魂扶(104)。刺桐花开绛雀啼，刺桐花落彩囊栖。嫣红三月春如锦，半月城头日欲西(105)。街头唤卖国姓饼，番社犹称皇帝鱼。名物东宁重品第，故人遗我比琼琚(106)。
观日本绳妓跑马歌（清末民国初·苏镜潭）	铜环络鼓声鼕鼕，斜街列幕千炬红。有美一人短妆束，蛮靴秃袖娇玲珑。五花璀璨红丝绦，欻然崷崒胡青骢。万人空巷神色竦，绝技远致东海东。矫如公孙舞剑器，疾如越女刺猿公。侧如大漠盘饥隼，回似洛浦翩惊鸿。霜蹄蹴蹋乱寒雾，玉佩叮当来天风。冰肌腻粉益妩媚，盈盈秋水回双瞳。须臾忽作散花舞，使我神眩心忧忡。筝琶幽调一时寂，屹立不动如山容。参鸾驾虬何足数，湘灵凝怨云和降。古来木兰从军曲，千里明驼汗血功。隐娘黑卫迢迢去，挟弹夫婿真乘龙。美人名马俱卓越，巾帼乃有此英雄。长歌为我一纵辔，入门吐气如长虹。
答林小眉表弟（清末民国初·苏镜潭）	金人十二祖龙死，竖儒无用坑杀耳。孱唐腐①宋纷蚯螬，君亦何心至于此。迷魂苍苍那得招，被发大荒下九霄。男儿三十不称意，鞭挞玉虬恣游戏。君看刘毅信可儿，手掷万千等閒②事。南穷巫③岛狼须胡，北上金台马骨枯。悲歌感叹溷④屠沽，兴酣击缶更呜呜。一朝掉头不肯顾，弃冠投笔⑤忽云徂。归来驴背风雪寒，耸⑥身依旧入诗坛。三年已灭才人刺，尺剑空羞壮士颜。相逢快赌⑦鲲溟酒，高李吹台共携手。且趿⑨朱履掣⑧长鲸，莫管白衣幻苍狗。无端吊古发牢骚，笑傲瀛壖诗百首。遂令朽拙穷枯腔，褰裳跨卫从君后。天生我辈浪得名，古来才大忍⑩相轻。长身寿骨博名句，德孺为弟坡为兄。汉东之国水如渑⑾，时⑿闻人语说苏程。
送林四季丞之英伦（清末民国初·苏镜潭）	大风漭漭海西头，大鲸一去海门秋。鲛儿捧泪贝女愁，诗人摇笔凌沧洲。洪涛连天天壁立，明朝挂席此登楼。读书万卷行万里，丈夫四方志弧矢。为君慷慨歌西凉，西凉葡萄倾夜光。翩翩浊世平原君，哑哑娵隅蛮参军。六年客舍忘晨夕，千秋选楼待平分。吾闻海西爱兰岛，江山岸兀拥左纛。又闻海峡千艨艟，当年一炬定东风。恨不手持白玉杖，相从遍踏仙人掌。徒学少文耽卧游，胸罗邱壑纷摩荡。期君快著豫州鞭，别君直上鸱夷船。青鞋布袜吾已矣，拔剑斫地心茫然。此行倘遇鸡林贾，定乞诗篇购洛社。担簦跨马幸未凉，他日从容为君下。归来若问芦中人，依然寒杀孟东野。
船中作（清末民国初·苏镜潭）	暝合海天宽，令我诗胆小。狂饮读九歌，东南云绕绕。轮行天泱泱，碾碎秋蟾影。蛟龙避三舍，浪逆不敢逞。
醉歌（清末民国初·苏镜潭）	隋珠莫邪争辉光，美人珊珊来明珰。五陵走马事任侠，貂裘醉卧黄金床。浮云须臾变苍狗，朱颜镜里不相守。雍门鼓瑟孟尝愁，高台曲沼已千秋。千秋万岁且醉歌，醉歌一曲泪滂沱。白日不向西方升，沧海无端忽三变。夸父去后何时回，麻姑狡狯几经见。神仙不老亦不死，千年不见赤松子。天崩地坼亦何凭，古今事例复相仍。万事无如且醉歌，醉歌一曲奈愁何。结客不羡郑当时，结客只羡高渐离。相逢痛饮为击筑，屠沽市上酣淋漓。昨日经过延秋门，门上乌啼泣王孙。百年富贵如朝露，列戟貂蝉不知数。快意当前且醉歌，醉歌一曲莫蹉跎。诗人自古号多穷，四海不闻罗江东。苦吟呕尽心肝血，忽得奇句排鸿濛。高山流水海上琴，子期已死无知音。身后传名亦仅耳，此中得失知寸心。寸心有酒且醉歌，醉歌一曲悲凤多。
送同社陈髯僧吴顽陀归里（清末民国初·苏镜潭）	送君东海上，泪溢东海水。此际最销魂，黯然别而已。古人重风义，投桃而报李。落落两晨星，况同为①客里。虬髯湖海士，少小耽经史。六体探其微，运笔奔雷使。琴操致②翩翩，净皈参寥子。江关足萧瑟，君胡至于此。觥觥吴元礼，门第纡金紫。特科辟公车，岭峤初筮仕。足迹历九州，高文肆雄诡。一朝朝市改，结束去③乡里。同泛海上槎，同醉海上酏。同辔安平游，同棹木兰舣。吊古登金城，夺诗摩坚垒。吟社托寄鸿，下惭雕虫技。有时杂诙谑，雄辩挺而起。赌酒唱旗亭，徵歌画声伎。穷冬朔风严，年光疾如驶。轻舟天际来，风涛震人耳。烽火遍闽中，君去复何倚。长夜役梦魂，思君从此始。
