点绛唇 对灯（清·蔡婉罗）	帘外无风，芭蕉尚滴朝来雨。寒生金缕。灯欲和人语。剔去灯花，红泪休教觑。还留住。影儿相顾。同在屏山路。
临江仙（清·蔡婉罗）	飞尽流萤无兴扑，扇儿闲却秋风。远山夜半又闻钟。解衣斜对影，欲寝恨床空。凄断银缸浑欲灭，数声窗外孤鸿。夜凉如水出帘栊。微云淡河汉，疏雨滴梧桐。
满江红 咏扇（清·蔡婉罗）	似雪齐纨，初裁就、一轮明月。堪爱处，合欢新样，笑遮双靥。遣兴试描秦女凤，添愁扑散庄生蝶。羡团圆，素影伴佳人，终朝夕。湘枕畔，纱橱侧。纤手玩，香难歇。想班姬幽怨，倩伊曾说。漫恃君恩怀袖里，每嗟秋至春风发。最伤情、时节易炎凉，轻抛撇。
