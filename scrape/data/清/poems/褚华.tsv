月麓和尚碑（清·褚华）	北军夜拥都督行，帐前奇士哭失声。勤王义旅檄难起，白首眼见沧桑更。闭门懒埽空廊雪，自忆兴亡梦中说。学仙学佛两无心，此身但与尘缘绝。君不见，临安台殿荒梧楸，六皇龙种编九流。钵盛脱粟甘独茹，弗骑款段西可游。一抔遗塔青苔古，骨化王孙节弥苦。行人若吊宋遗民，岂止西台谢皋羽。
青溪栅晋尚书卞忠贞战处也上海人褚华吊而哀之为赋青溪曲（清·褚华）	历阳马肥怒龁刍，一夕卷甲军长驱。江头烽火寂不举，元戎安在乌毕逋。手无斧柯奈贼何，仰天自誓七尺躯。青溪有栅势亦孤，贼攻以火栅焦枯。阖门巷战死白刃，死时犹闻振臂呼。青溪栅，水瀰漫，石头城，山历乱，前有卞壶后袁粲。
奔牛古树诗（清·褚华）	奔牛四树大廿围，昔曾化龙身欲飞。雷公急击一株死，三株慑伏藏僧扉。枝叶婆娑广庭里，怒吼终宵声未已。每因风雨满空时，昂首墙头望江水。浓阴六月生凉秋，中间千人坐可留。邻翁白发莫言老，见翁远祖来牧牛。五季兵戈此错处，樵斧何缘独宽汝。我来问树树应知，翠碧森森却无语。
洪武钟在西郊静安寺上有题识曰洪武二年铸祝皇太子千秋（清·褚华）	黄头监，下殿呼。白足僧，上阶趋。愿祝太子千万岁，归来铸钟大如五石瓠，燕尾延延柰何许。兵入金川门，守城无一旅。宫中钟，断其虡，寺里钟，寂无语。天狗入太微，太微不犯犯前星。佛力广大，何不寿商太丁。木颠巢鸱鸮，鸱鸮不死死凤凰。佛力广大，何不庇周成王。
张白云先生祠（清·褚华）	道人买山无一钱，今留祠宇苍松前。起家入直羽林卫，挂冠归隐知何年。甲申都城危不守，公卿迎贼拜马首。虎狼分踞九殿喧，鞭扑当阶佐行酒。尸䭾广柳贼醉歌，笑顾黄金高北斗。囊空官小公莫苦，脱身间关到乡土。栖霞寺古白云多，犹许孤臣作庵主。登州海远煤山青，君亲生死一梦醒。南都将相非我顾，后庭歌吹难为听。临春结绮倚娇娥，防江策尽唤柰何。道人自抱白云卧，世上一度沧桑过。我来吊古伞山曲，雨歇颓垣秋草绿。当时剪烛夜窗人，想见哀吟声断续。
兰花咏（清·褚华）	苍烟漠漠松篁径，万朵瑶花破春冷。月明老鹤飞上天，美人下山踏花影。晓露洗，东风吹，香雾湿衣君不知。心含幽怨立许久，修蛾绿过湘江湄。
