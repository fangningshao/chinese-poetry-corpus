送董雨若西征（清·潘淳）　　五言律诗　押阳韵	笔砚宜焚久，虬髯铁裲裆。几年空作客，一醉即为乡。攀折官桥柳，悲歌古战场。回头尘滚滚，谁剧爱清狂。
入关呈党二依草（清·潘淳）　　五言律诗　押麻韵	往事浑如梦，浮生亦有涯。不堪频记忆，且自惜年华。梁燕分明语，山桃次第花。春光无限好，都付阿谁家。
寄答田端云（清·潘淳）　　五言律诗　押阳韵	天边一雁过，仿佛入沅湘。霜雪榆关满，风烟楚塞长。故人经岁别，远道数行将。酒泠花寒日，离忧不暂忘。
赠杨朗溪（清·潘淳）　　五言律诗　押真韵	廿载神相接，方壶步后尘。人间云物变，我辈性情真。渌酒频烧烛，青山许卜邻。明年重问渡，不复叹迷津。
遗兴（清·潘淳）　　五言律诗　押真韵	万事束高阁，关心现在身。何人光汗简，几辈没风尘。晚食无须肉，高歌信有神。乾坤容啸傲，谁道老夫贫。
书碧山堂稿后（清·潘淳）　　七言绝句　押支韵	性癖耽寻老古锥，岩中宴坐已多时。忽惊片片花沾袂，又读田郎一卷诗。
山途（清·潘淳）　　七言绝句　押支韵	一峰回处小桥崎，风磴松枝亚竹枝。溪水拖蓝山扑翠，大痴图画右丞诗。
赠元允修观察（清·潘淳）	君才十时流，名场累侘傺。夜光暗投人，鲜不按剑视。夙具礌砢节，怀中甘灭刺。放棹游山阴，新诗秋鹤唳。千岩与万壑，笔底纷然会①。归来举似我，此宁毕君事。时乎难再来，幸睹雍熙世。
商丘访宋五西珝（清·潘淳）	荻花如雪雁来天，重过西州泪尽然。把袂乍惊千里外，题襟却忆十年前。场登秫稻新篘酒，地近陂塘旋击鲜。相对莫愁人渐老，嵇康懒慢合高眼。
