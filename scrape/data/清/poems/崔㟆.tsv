竹西亭（清·崔㟆）　　五言律诗　押麻韵	歌吹扬州路，西亭旧足夸。香风散罗绮，夜月写琵琶。画鹢停深柳，春城覆落花。追思全盛日，肠断玉钩斜。
毗陵道中（清·崔㟆）　　五言律诗　押尤韵	挂席当春杪，毗陵古岸舟。柳攀江雨细，亭没戍云浮。岁祲花空发，城荒麦未秋。东南财赋地，谁慰一人忧。
吴门道院弥罗阁（清·崔㟆）　　七言律诗　押删韵	飞阁层霄迥独攀，凌虚凭眺俯人寰。金铺昼暝栖云雾，碧落风轻礼佩环。槛外天低吴苑树，窗中人倚洞庭山。花洲锦缆知何处，千里毗陵一夜还。
山游纪胜（清·崔㟆）	冲襟蹑秋岑，日落千崖耸。孤啸临远风，势与江波动。轻策冠飞鸟，万象接幽踵。寒姿结霜标，阴泉澹云孔。横揽空濛表，不知烟霭重。拂石憩古苔，抚松托修竦。江色在衣带，寒涛坐来涌。
师子岩（清·崔㟆）　　押屋韵	崇岩吐青冥，光响限林谷。栖神迹未化，践幽境转肃。缘流乱木区，遵石入云族。忽与烟雾并，稍知日月伏。目恬天岭交，心霁风霄穆。江海有端倪，乾坤不盈掬。翛然叩虚抱，松风媚幽独。
合掌峰（清·崔㟆）	奇峰閟天经，合沓神化积。密石涓细流，阴霞荡虚壁。息心响空音，万象俱践夕。流景媚林姿，归禽度云隙。平挹遥海苍，俯眷双湖白。空水倒群峰，恍惚天地易。洪幽撰耳目，眺听理勿隔。永观元化初，于焉振霄翮。
越西行（清·崔㟆）	越西之疆古姑蔑，南走滇黔右两浙。万山回合抱孤城，一道金溪沸奔雪。狂氛一夜吹黑云，闽关以北无坚屯。国家承平三十载，卒见烽火皆崩奔。弹丸小邑千岩底，踣之直用靴尖耳。城存与存亡与亡，不死犹图报天子。奔走风尘万岭间，齧指血溅蟠桃山。浮图一矢贺兰志，誓不与贼生同天。仰天叩心天鉴此，收城岂雪生民耻。百里提封谢主恩，孤臣待罪甘心矣。十年长吏愧苍黎，乱后还惊有孑遗。君不见月波亭上清秋魄，依旧含情照越西。
