送紫玖丈归里同子屏韵（清·李龄寿）　　五言律诗　押微韵	身如辞树叶，风急各纷飞。客里还言别，君行我未归。井荒多冷灶，秋劲念单衣。盗贼何时息，重来款故扉。
清明（清·李龄寿）　　七言律诗　押元韵	禁烟时节野烟屯，恻恻寒多独掩门。入夜雨声偏破梦，一年花事暗惊魂。野坟处处逢春祭，孤子年年有泪痕。去岁玉峰曾记住，干戈回首怕重论。
吊江君虎溪（清·李龄寿）	风狂百岁中，起灭浮云变。往事足悲感，恻恻坠欢恋。茧园花乱飞，对语梁间燕。青盖卧空阶，苔迹不可践。流落故人手，犹剩一枝楝。楝花风起时，杯酒冷难咽。诗人屑卑官，敲扑尘埃贱。所慨卧治难，雨雪先集霰。魔女力欲降，浪蝶挟之战。水魅笑开口，土神惊视面。日月大圆镜，百怪烛若电。真灵位业图，神仙固未谴。当其杌𣕕时，思之有余颤。值此楝花开，目瞑竟若倦。人去楝犹花，忽忽六度见。丁令久已归，梅尉未成传。窈窕美人心，清诗百洗炼。生自祷泰山，殁或祀小县。荔丹蕉黄辞，侑此寒泉荐。
十月十七放翁生日同人集具足庵西岩上人房用放翁长歌行韵（清·李龄寿）	大星当空芒角生，誓扫欃枪屠鲵鲸。南渡诗人鸣不平，醉梦苦复思两京。年逾六百值今日，忧时感事犹此情。祖宗九庙思神灵，中天日月煌煌明。嗟翁间关梁益间，伏枥老骥余悲鸣。中原未复愤所切，焉能守口常如瓶。六十年中诗万首，肝胆欲向何人倾。昔读翁诗发长叹，况今烽火魂犹惊。北风萧萧来天际，空庭落叶寒有声。座上酒兵且指挥，相期一醉开愁城。
题钱松壶画（清·李龄寿）	钱老骀荡人，游迹满万里。此幅自题滇南作，三尺剡藤赠黄子。黄子亦是江南人，归梦迢迢逐江水。如皋江村有故居，游钓敢忘林壑美。梧桐百尺天冥冥，秋烟在树月在棂。古槐浓绿净于拭，芭蕉叶大风翻屏。出门看流水，坐石濯足清。泠泠孤琴偶一弄，时有沙鸟飞来听。人生得此亦自足，何必局促奔走罗膻腥。钱老写此岂无意，倦游白发伤伶俜。呜呼松壶古狂士，画意萧然谢尘滓。正从精密得微澹，艺成非儒亦非技。江山万里盘心胸，能事不数文五峰。江关倦后家山好，何日能还独客踪。
