晓行（清·陈沆）　　五言律诗　押青韵	破晓才分路，输啼响复停。大霜疑小雪，残月避高星。树影连村暗，鸡声带水听。谁家林馆静，幽梦未曾醒。
扬州城楼（清·陈沆）　　七言律诗　押虞韵	涛声寒泊一城孤，万瓦霜中听雁呼。曾是绿杨千树好，只今明月一分无。穹商日夜荒歌舞，乐岁东南困转输。道谊既经功利重，临风还忆董江都。
半山亭望武昌大江（清·陈沆）　　七言律诗　押江韵	醉影匆匆拜佛幢，下山已听暮钟撞。间凭曲磴当松半，坐见轻帆与雁双。百里苍烟浮远塔，孤城落日背寒江。英雄胜概销磨尽，满眼风波一钓艭。
万寿寺七松韵（清·陈沆）	不雨何为怒涛吼，绿云横铺三十亩。生平入寺不拜佛，兹乃绝倒支离叟。二松在左二松石，三松当中相配偶。旁一大榆羞老丑，掉头意欲墙外走。灵根日月照不到，元气自贯天地后。我疑七松皆老龙，七龙上天成一松。不然何故非枝叶，一一变化鳞鬣同。传闻寺建自珰宦，幸未刻画遭俗工。譬如高人寄庑下，俊骨肯受凡夫容。六时常觉声沸耳，一尘不生何处风。安得长欃白木柄，斸取琥珀千年红。不愿食之寿无穷，亦不愿作十八公。但愿骨节撑玲珑，春气不死冰雪胸。歌成似闻松太息，白鹤下来烟外立。
下风一首赠魏默深即题北道集后（清·陈沆）　　押真韵	直木无卑枝，清漪无杂鳞。君今甫二十，出语如有神。洒然风雨气，倾倒万斛尘。古风日芜秽，大道成迷津。各抱媕婀性，何以称诗人。遂如缁与素，渐染渐失真。贱子不量力，颓翮思一振。区区自怡悦，安计笑且嗔。把君北道集，怀抱生古春。流离浩满眼，凭车发哀呻。惜哉徒为尔，不救民苦辛。今当与子别，行矣各爱身。所期浮嚣尽，远与澹泊邻。
