燕（清·石岩）　　五言律诗　押文韵	满院晴光好，穿帘小燕纷。数声惊午梦，双剪碎春云。戏水香泥湿，冲烟夕照曛。参差频上下，红嘴掠青芹。
春夜与阆音师咏月（清·石岩）　　五言律诗　押麻韵	皓月轻飞处，经堂寂不哗。碎光穿竹罅，圆影架枝叉。露湿巢喧雀，风梳草乱蛙。与师清课后，相对理袈裟。
晓起遣兴（清·石岩）　　七言律诗　押灰韵	风扫云残霁色开，松根驯鹤舞苍苔。蚁拖榆荚缘墙去，蜂抱花须扑槛来。一雨绿盈分竹院，四山青压鼓琴台。悠然独立斜阳下，结阵乌鸢噪古槐。
忆梦（清·石岩）　　七言律诗　押先韵	蕉团稳坐好安禅，炯炯金镫法座燃。慧鸟鸣来深树里，乱山飞入小窗前。云镕碧海摩晴日，露洗空天散晓烟。记得梦中参我佛，色空空色悟真诠。
答蕊仙六姊（清·石岩）　　七言绝句　押萧韵	巫峡行云梦已遥，不须禅棒与诗瓢。白云深处青山里，一个蒲团万虑消。
题达摩像（清·石岩）　　七言绝句　押咸韵	折苇江流疾似帆，九年枯坐向寒岩。静中悟得言诠妄，笑把如来《大藏》缄。
