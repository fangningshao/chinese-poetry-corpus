次张耳黄元日韵（清·邵延龄）　　七言律诗　押先韵	拂拂春风到鬓边，星星偏不让人先。连朝客思浓于酒，十尺闲斋小似船。是处名流吟节序，谁家老妪解诗篇。劝君且袖祢衡刺，薄醉疏狂得少年。
送沈融谷之任来宾（清·邵延龄）　　押真韵	茶星大雅士，试县得来宾。来宾剧远道，象郡开自秦。炎方殊气候，服食慎风尘。故旧纷相慰，猺獞皆吾民。方今朔南暨，顽梗良以驯。君也勤抚字，礼让风俗醇。所负平生志，盘根才独伸。挥手勿复道，登车忘苦辛。
存诗稿用宛陵韵（清·邵延龄）　　押先韵	诗不可轻作，此论疑亦偏。不求文字名，何必责备全。禽虫有鸣窍，而人胡不然。喜怒一写之，何物更存焉。君子贵寓意，任情长短篇。不必笑梨枣，士无轻弃捐。嗟哉文章伯，刻苦穷岁年。纵有山水趣，仍为居食牵。自命颇不小，李杜相后先。诋毁中晚季，曾不及宋贤。我所阁笔者，名山与大川。
