丙子余摄迤东监司时连雨兼旬将伤秋稻七月八日诣城隍庙求晴用东坡卞山龙洞祷晴韵（清·何南钰）　　押麻韵	寻阳地洼湫，民庐如井蛙。况复淫雨涨，鱼鳖居其家。城市半行潦，山瀑奔谽谺。哀哉田中稻，夜霖伤胎花。父老吁诉我，乞电收金蛇。我来叩神庙，雨脚仍随车。檐滴作冰箸，黑云堆墨鸦。吾诚岂足感，惠我民师嘉。潭龙洞且睡，羲驭鞭其挝。愿借扶桑暾，照此恒河沙。秋成祝报赛，岂但操豚豭。归来坐待命，不敢道放衙。
