奉祝践祚大典（清·刘育英）　　五言律诗　押先韵	摄政旋亲政，乾纲秉独专。历绳皇统绪，出宰大和天。神器三承重，旭旗四照鲜。一阳方应运，宝祚兆绵绵。
次韵送林小眉内渡（清·刘育英）　　七言律诗　押先韵	神州莽莽正堪怜，何遽歌骊一再连。驿路别时伤碧草，骚坛到处选青钱。桃花水涨深仍浅，柳絮风翻散复牵。怅望浮云游子意，漫将握别问归年。
题雅堂大陆诗草（清·刘育英）　　七言律诗　押庚韵	历尽东南又北行，客途览胜宕诗情。关山寄迹频题咏，时事伤怀自品评。腹笥便从书里蓄，心花怒向笔头生。何堪满纸歌当哭，悽怆中原写不平。
次韵酬林小眉世兄（清·刘育英）　　七言绝句　押支韵	满腹牢骚不自持，东篱载酒恰当时。邀朋击钵吟成帙，好续菽庄三九诗。
百花生日（清·刘育英）　　七言绝句　押庚韵	众芳国里寿称觥，蝶板莺簧作贺声。好趁蟠桃春酒熟，为花岁岁祝长生。
