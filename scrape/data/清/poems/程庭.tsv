泊木渎镇（清·程庭）　　五言律诗　押先韵	小桥通野市，远岫入溪烟。僧磬夜初静，渔镫人未眠。长腰炊玉粒，缩顶煮银鳊。愿得携琴酒，牵萝葺一椽。
咏史（清·程庭）　　七言绝句　押支韵	山头冻雀语含凄，陵庙荒凉渡渭时。何负朱三还作贼，箕裘偏自五经儿。
无题效义山体（清·程庭）	幽兰咽露漂嫣紫，雌凤凄吟秋月死。富平年少娇无愁，一生玉软迷花底。十二峰头聚碧烟，弹破湘江五十弦。青陵台下双栖鸟，不化鸳鸯化杜鹃。无情网罥秋千索，行骢莫绾游丝弱。散云团雪不成声，银瓶绠断蛟龙攫。玉钩斜湿疏疏雨，笙囊绣袜埋香土。横塘西畔袅西风，莲花褪尽莲房苦。
