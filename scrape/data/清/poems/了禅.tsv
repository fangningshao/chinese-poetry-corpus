赠九华山几谷上人（清·了禅）　　五言律诗　押齐韵	上人高卧处，不与众山齐。庭树啼归鸟，岩花献野麛。泉从檐际落，月到榻前低。妙悟禅那意，青云自有梯。
再寄九华山几谷上人（清·了禅）　　五言律诗　押文韵	九子山头月，双峰顶上云。清芬同一派，孤静两无分。画笔超流俗，诗才迥不群。我来应下拜，古佛最能文。
感成（清·了禅）　　五言律诗　押庚韵	本是无心客，缘何百感生。不空人我见，难断俗凡情。旧雨愁中散，新诗梦里成。莫言书懒寄，十月未休兵。
客中寄本山诸友（清·了禅）　　七言律诗　押支韵	上方借得一枝栖，云自相依鹤自随。见月未忘禅在指，谈经想像佛低眉。骚坛白雪容赓和，故国黄花怨别离。参透乾坤同一粟，蒲团独坐夜深时。
小云山房与祇庵长老夜话（清·了禅）　　七言律诗　押歌韵	金镫一盏傍维摩，此夕欢迎老丈过。初地烟霞知己少，五更风雨落花多。江山如画诗难续，医药逢缘病可瘥。我是黄梅门下客，敢将衣钵问如何。
