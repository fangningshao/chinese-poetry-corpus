过蔡家庄（清·赵青藜）　　五言律诗　押尤韵	百里天津上，轻舠溯远流。行看青掠岸，静觉水争舟。树里人家少，池边饭磬幽。客心真汗漫，昧昧失更畴。
次御李韵（清·赵青藜）　　五言律诗　押阳韵	清幽蔡氏业，潇洒野人庄。树郁斜晖色，风浮细草香。高原宜黍稷，古渡下牛羊。日暮闲凝睇，微波接渺茫。
舟次淮阴用东坡淮韵（清·赵青藜）	混混河水黄，清清淮水碧。二水会山阳，蒸作城霞赤。城下远游子，暝烟趋水驿。家山日以远，雁字云中隔。朝来风力柔，未可发洪泽。人生秉素志，所贵能自适。有河恣长饮，满腹愿已毕。不见贪者劳，那知静者佚。王孙出裤下，名亦垂金石。学道胡不为，功成徒见疾。
梦王箬林先生（清·赵青藜）　　押鱼韵	束发识君名，少长识君书。识君官给谏，得罪江干居。江干日无事，愈复究虫鱼。人閒得片纸，珍似《兰亭》初。健笔既凌云，清肠甘野蔬。寂寞谢冠盖，潇洒理耕锄。我生实已晚，天涯窃绪余。忽得营营路，告我以君庐。扣门欣题鸟，转盼失庭除。邻鸡催月上，惆怅趣巾裾。
