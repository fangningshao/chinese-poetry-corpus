人日寄怀王小汀邗江（清·周天麟）　　五言律诗　押侵韵	何必梅花发，相思已不禁。每逢新岁浅，翻忆旧交深。腊酒瞢腾意，春盘冷淡心。遥知草堂上，忍冻亦孤吟。
天宇（清·周天麟）　　五言律诗　押豪韵	天宇真寥廓，宁辞目送劳。风鸦争独戍，霜隼下晴皋。远岫寒逾净，孤云懒更高。稻粱何处觅，吾亦等鸿嗷。
舟晚书怀（清·周天麟）　　七言律诗　押支韵	苍茫云水欲何之，又到移舟晚泊时。冷淡心情斜照在，艰难身世逆风知。破除积闷聊中酒，抒写离怀不废诗。却笑沙汀双白鹭，无愁胡亦满头丝。
寒夜喜邓献臣明府见过用东坡聚星堂雪诗韵（清·周天麟）　　押屑韵	宦海浮踪聚萍叶，与君同踏并门雪。未经识面心先倾，吏事诗才信双绝。忽闻剥啄喜过访，出晤那妨屐齿折。袖中示我诗一编，墨藻飞腾讵磨灭。韩苏大笔极奇矫，硬句盘空臂鹰掣。我诗肮脏百不工，十载愁吟鬓丝缬。围炉促膝谈夜深，万瓦霜华感骚屑。卷中风木吞声多，梦里梨云过眼瞥。平生甘苦应自知，除却高歌更何说。送君明日上长安，安有诗肠转轮铁。
