蛟川包节妇诗（清·费淳）	苍松摧劲枝，女萝失所托。憔悴当秋风，枯条自缠络。哀哀寡妇心，俯仰伤摇落。遗腹有孤儿，一线何单弱。贞心事鞠拊，逝者如可作。老翁况垂白，黾勉奉羹臛。何期天不吊，祝融复为虐。劬劳信备尝，谁能恤茕独。茕茕三十年，双泪血枯涸。慈乌毛羽丰，悲鸣动寥廓。恩晖荡白日，光明澈泉壑。苦节或可酬。绰楔双金雘。彫松有根荄，岂系老丛薄。
