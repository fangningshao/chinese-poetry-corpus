贵州省旅店题壁（清·严谨）　　七言律诗　押先韵	万里趋庭暂息肩，一檠孤坐思茫然。才辞水驿三湘路，又数山程五月天。书到途中慵检点，诗成客里倍缠绵。白云翘首原非远，翻恨春归在客先。
薄暮舟发常山（清·严谨）　　七言律诗　押侵韵	之江东去暮云深，到此清流惬素襟。叶叶轻帆随岸转，亭亭落日傍山沈。滩声呜咽流归梦，鸟语绵蛮和醉吟。今夜月明来故国，可堪胜景负登临。
芦溪舟中（清·严谨）	芦溪溪船小于叶，芦溪舟子猿猱捷。溪流直下不可前，短篙借作短兵接。𦫃间却受两三人，看山不分谁主宾。哑哑数声出芦去，濛濛烟霭迷溪滨。中无馀地不得卧，欠伸常自跏趺坐。沾衣欲湿雨忽来，篾帘半扇芦篷破。天低野旷邻钟急，争向村中买箬笠。舟子西笑指斜阳，顷刻阴霾尽收拾。候馆依稀在眼前，对床今夜任安眠。沿溪急棹二十里，回望芦丛何处边。
