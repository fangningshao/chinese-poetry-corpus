游蝙蝠洞（清·杨汝谐）　　五言律诗　押灰韵	层峦才及半，怪石划然开。乱瀑垂岩牖，流声到讲台。道心依湛寂，人语落崔嵬。日暮云归岫，纷纷蝙蝠来。
红修倏禊和卢运使（见曾）韵（清·杨汝谐）　　七言律诗　押尤韵	麴尘遥趁木兰舟，叠鼓鸣笳坐两头。胜事百年流曲水，春心三月满扬州。烟花南部凭料理，冠盖西园好唱酬。自是老臣多燕喜，清晖何限足句留。
龙井纪游（清·杨汝谐）　　押支韵	廿年梦想风篁岭，兹游方遂平生期。短筇扶我入深谷，龙泓水满山腰池。寻源直到碧厓顶，水帘十丈无人知。苔衣藓发翠欲滴，奔腾下注千顷陂。湖不可淫江不屈，比之有道非阿私。坐令辨才息行脚，况复二老多题诗。其中产茶甲众岭，明前雨后分枪旗。一碗乍辨色香味，泠然始信清心脾。我乡宗伯①剧好事，劖碑要并秦米垂。蚀余漶漫不可识，但觉古意饶幽姿。层梯曲折俯绝巘，湖光一罅闲中窥。山云变幻翳林木，野花红白纷交披。丛篁鸟拂新粉堕，落日渐与西峰离。徘徊窃恐山灵笑，登顿已足忘其疲。还须直诣远公宿，坐迟新月悬蛾眉。
