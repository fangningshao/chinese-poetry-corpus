夷陵晚泊（清·周煌）　　五言律诗　押先韵	巴猿啼不住，一艇下青天。远水沈寒景，高城起暮烟。虓亭嗟汉日，劫火忆秦年。江上湘弦动，愁余目渺然。
游辨岳（清·周煌）　　七言律诗　押尤韵	五岳何年到十洲①，试从望海海全收②。城标故国鼎三足，岛界诸蛮蜃一楼。古木带烟山阁晚，虚岩回日石坛秋。停车问俗徵荒记，说有丛祠祝祝留③。
谒岳庙（清·周煌）　　七言律诗　押阳韵	太华岧峣晓正苍，真源遥溯气灵长。五材并用知金肃，万宝初收识白藏。呼吸几人能入座，儿孙列岫尽成行。西南正有三年克，早晚欃枪扫鬼方。
斋敕出南台舟次恭纪 其二（清·周煌）　　七言律诗　押阳韵	鹢首双高俯大洋，遥知不日是扶桑。先安廉石争风力，总有恬波应国祥。耀远旌麾通浩淼，凌空笳吹起潜藏。明朝底物常相对，碧海青天日月光。
方正学先生祠（清·周煌）　　七言律诗　押支韵	一纸徵书降紫泥，奉天门下奏华芝。齐贤名噪才难老，贾谊年轻策已奇。高庙有灵储用日，微臣无命际危时。飞云落月皆成谶，千古春心望帝悲。
骊山怀古（清·周煌）　　七言律诗　押灰韵	十月骊山驾未回，龙鬐凫翼倚莲开。五王帐冷无同梦，三国车填有近陪。动地渔阳喧鼓角，造天汤殿锁莓苔。凄清阁道闻铃雨，可忆山泉喷薄来。
发渝州（清·周煌）　　七言绝句　押尤韵	朅来桑下亦淹留，去住无端不自由。讼阁一铃风试急，柘枝声里出渝州。
斋敕出南台舟次恭纪 其一（清·周煌）	入律蕤宾动琯灰，例以夏至后渡海。楼船帆正郁崔嵬。金章玉节海边出，鼍鼓龙旗山外开①。南国屏藩亲祖送，东方陪隶仰昭回。书生并有乘风愿，似此王程得几来。
