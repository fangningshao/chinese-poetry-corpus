鸡场别石昆圃（清·彭而述）　　五言律诗　押支韵	迟暮鸡为别，相看更一卮。他乡芳草路，瘴雨落花时。楚国军书满，昆明羽檄驰。可怜分手处，边月照罗施。
资孔驿（清·彭而述）　　五言律诗　押元韵	到此黔中尽，山巅两树存。香粳丛废寺，茅屋出孤村。人语华番杂，虫声远近喧。如何马太史，犹未识昆仑。
永宁州（清·彭而述）　　五言律诗　押庚韵	才过鸡公背，还从象鼻行。云根一寺出，石髓乱溪鸣。岁月金钱费，关河铁马情。似闻南诏使，庙算欲休兵。
靖州别高将军（清·彭而述）　　七言律诗　押庚韵	琥珀红灯醉眼明，两年把臂靖州城。天涯尊酒留书剑，海内烽尘老弟兄。万里旌旄犹在望，五溪风雨倍含情。东西咫尺苍梧水，握手还期在此行。
靖江废邸同诸君秋集（清·彭而述）　　七言律诗　押删韵	无情最是此中山，阅尽王孙只等闲。尚有高台堪命酒，兼逢胜侣一开颜。石鲸薜荔秋虫出，玉甃梧桐野鸟还。莫向西风增感慨，汉家楼阁暮云间。
王似鹤按察之中州（清·彭而述）　　七言律诗　押先韵	弓鸣落日帝城边，节镇旌旗出使年。雪苑寒云梁殿阙，朱仙父老宋山川。十年水旱褰帷里，八郡疮痍画戟前。闻说宣房烦璧马，好从河伯问桑田。
筇竹寺（清·彭而述）　　七言绝句　押阳韵	六诏彫残旧战场，青山无恙一松长。王孙老去荒祠在，颇耐兴亡是夕阳。
