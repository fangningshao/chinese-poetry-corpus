长相思（清·彭孙婧）	闷悠悠。恨悠悠。何日花间共笑游。携手不胜愁。那堪忧。最堪忧。多情无计问扁舟。空逐水东流。
长相思（清·彭孙婧）	漏沉沉。睡沉沉。相思欲寄断肠吟。寂寞暗伤心。卧松阴。伴花阴。扫石焚香理素琴。花间月满林。
醉蓬莱 苦雨，用叶少蕴上巳韵（清·彭孙婧）	问天公何故，皎皎清光，将云遮去。风鹤频传，奈魂惊逆旅。种种愁怀，重重离恨，况连宵风雨。檐滴难休，馀寒犹峭，拥衾无语。回忆当年，乡关乍别，世态炎凉，人情如絮。今日重来，叹故居何处。临流怅望，水泛平堤，更烟迷前浦。虚负春光，因循误却，赏梅新句。
