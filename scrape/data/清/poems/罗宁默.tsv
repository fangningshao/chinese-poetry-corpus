香山送万眉仙别（清·罗宁默）　　五言律诗　押支韵	君又不肯住，悠悠安所之？出门菊花发，前路霜风吹。别只写江赋，秋应学宋悲。我归期亦近，相去略参差。
二月十三夕月同李兴韬散步溪上（清·罗宁默）	怜兹寒光内，犹是汉时月。笼堤竹万梢，层影漾高洁。青溪澹欲无，坐久遥烟发。花香度平楚，人语出木末。斯时正洗心，选意别幽豁。
佘前民白衣庵置酒（清·罗宁默）　　押删韵	入林且缘径，不知身在山。豁然上空绿，一刹如云闲。万峰次其前，樵声相往还。折竹落霜粉，长萝垂烟鬟。故人肯相待，展席青葱间。高秋带静色，百虑早自删。我何欲为异，临风共颓颜。
