青山晚泊同晓溪云澜拈得微韵（清·赵帅）　　七言律诗　押微韵	倒卷长江白浪飞，幽岩钟磬静禅扉。秋风极浦雁初下，暮雨空山僧未归。汉上估樯千树密，洲前渔火一星微。与君更约齐安过，载酒题诗赤壁矶。
舟中作（清·赵帅）　　七言绝句　押齐韵	春风麦浪已盈堤，柳外昏鸦带月栖。夜半忽闻湍水响，扁舟知在练湖西。
宛陵杂诗（清·赵帅）　　七言绝句　押萧韵	估帆叶叶泊双桥，绿柳青帘槛外飘。隔岸人家歌《水调》，江楼向晚雨潇潇。
登金坛城望茅山（清·赵帅）　　七言绝句　押肴韵	闲上孤城眺远郊，云端翠巘列三茅。昨宵梦入华阳洞，白月松间照鹤巢。
