新雁（清·李宗祎）　　七言律诗　押真韵	秋信谁家先一旬，哀弦欲绝黯伤神。关山断梦初黄叶，时节惊心又白蘋。湘水浅寒无睡夜，衡阳凉月未归人。南来枉诉羁愁苦，我已天涯十载身。
读心史（清·李宗祎）　　七言律诗　押灰韵	匣铁沦精锈碧苔，黑阴天遣出尘来。毫端兰气含秋烈，梦里梅花冒劫开。卷土心灰悲北狩，礼魂声惨接西台。洪荒十点孤臣泪，莫误遗山野史才。
