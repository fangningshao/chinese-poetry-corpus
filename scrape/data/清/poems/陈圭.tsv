登拱极楼（清·陈圭）　　五言律诗	腾身飞鸟上，天影四围看。人语响空碧，江心生暮寒。云开三楚地，风扫五溪蛮。岁晏应闻捷，斜阳同倚栏。
官坡访刘居士（清·陈圭）　　七言律诗　押灰韵	天风吹我上崔嵬，花拥肩舆一径开。仙岭白云晴似絮，官陂春水绿于苔。高人恰听莺声去，好客才从鸟道来。吟倚夕阳亲剥啄，古香飞出乱书堆。
半截松为李𨧪岩居士作（清·陈圭）　　押屑韵	写松须纵笔，撑突见高节。兹谁老秃为，精色入砚铁。岂伊风轮过，忽施鬼斧截。虬髯半盘云，鹤盖全偃雪。屃赑元气缩，礌砢苍烟结。硕体百尺围，厚地一丈裂。猿猱枝上攫，貔虎根下抉。女萝不敢附，仙脂自可啜。独存正直操，老互风霜阅。雷雨时砰訇，鞭电欻闪掣。孤危世所忌，拥肿匠乃劣。和峤善养晦，陶潜讵藏拙。翛然三径中，腰脊肯一折。不露颠末材，斯真栋梁杰。画手蓄此意，偶向尺缣泄。静者乃得之，迎晞叹奇绝。
