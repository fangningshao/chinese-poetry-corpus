哭景棠墓（清·于祉燕）　　五言律诗　押尤韵	徂谢归丘陇，荒寒接道周。故人犹在此，春草不胜愁。半世无间日，中年已白头。九重泉路邈，万事竟悠悠。
晴沙（清·于祉燕）　　押侵韵	晴沙此遥瞩，烟渚翔水禽。观其自得意，颇似余初心。中年与世接，触物怀忧襟。因狂遂成谤，举踵多沈吟。有时吐奇气，蒿目对山林。汗漫九垓外，谁复论知音？
游道士谷（清·于祉燕）	入山若入瓮，石棱啮履敝。划然一壁开，青松蟠腹内。息足老子宫，啜茶文公地。鼓钟谢凡响，鸡犬含仟意。蹇裳清流中，抛杖白云外。绝顶长啸罢，一掷尘埃事。
