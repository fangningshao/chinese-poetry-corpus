过塘西（清·沈朝初）　　七言律诗　押阳韵	苏堤踏遍上吴航，萍末风生暮色黄。帆影带归湖墅月，衣裾留得芰荷香。采菱船过波纹碎，脱网鱼跳水气凉。行到小桥深柳处，人家烟火似横塘。
春兴（清·沈朝初）　　七言律诗　押歌韵	归来安稳卧烟萝，花信风柔春渐过。满径白云人迹少，一帘红雨鸟声多。闲来垂钓常忘饵，病后慵书不换鹅。除却浮家更无事，办装先去买青蓑。
