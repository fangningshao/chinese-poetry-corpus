晓发泰安（清·施何牧）　　七言律诗　押齐韵	客心晓逐五更鸡，马首东南月未西。峰逼天街星影动，岸崩河曲水声迷。枣花浥露垂荒井，麦穗临风压大堤。书剑飘零今五十，不如归钓老磻溪。
效诸将三首（清·施何牧）　　七言律诗　押庚韵	万叠云山山外城，登陴一望气峥嵘。渠搜西去新传箭，弱水东来尽列营。有俟弦歌工化俗，且将靴帕学论兵。鬼方亲见高宗伐，奇绩无须三载成。
九日放舟山塘（清·施何牧）　　七言律诗　押删韵	老去登临兴未删，便乘小艇放溪湾。高原水浅苗初出，密树霜浓叶渐斑。半世功名随旅雁，百年心迹对秋山。黄花此日何岑寂，一笑层台懒更攀。
赠焦山人（清·施何牧）　　七言律诗　押侵韵	泠泠秋阁大江临，中有幽人襺玉琴。一自《霓裳》檀板歇，几回铁瓮戟枝沈。孤钟断续迷寒雨，冷焰高低起暮阴。此日孝然如可作，白头肯负紫芝心①。
荼蘼叹（清·施何牧）	荼蘼枝亚牵成屋，荼蘼花满香浮谷。南邻西邻招不来，风落残花惊簌簌。蘋藻春芹竟川绿。
