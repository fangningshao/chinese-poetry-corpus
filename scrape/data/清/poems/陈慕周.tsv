赠陈毓瑞（清末民国初·陈慕周）　　押有韵	东皇不问车，澒洞风尘走。长夜恨漫漫，无复元黄剖。晨兴媚少年，入夕惊老丑。春来一舒顾，春去又搔首。百感胸臆填，吾衰信非偶。陈子中廓如，诸相等尘垢。卅载世网投，酸辛桓在口。君今年六十，往事尽刍狗。静理动中悟，物我两无有。易义在随时，苍精转新柳。和神为先驱，用作扫愁帚。烟景满郊坰，形骸放诗酒。吾欲从之游，日日携红友。理乱付空蒙，大块一培塿。
