鹿耳门即事（清·陈梦林）　　七言律诗　押歌韵	征帆摇曳海无波，回首沧桑一掷梭。前后三从此地入，安危几度险中过。顽民革面干戈戢，诸将承恩节钺多。独有书生仍故我，白头杖策待如何①。
檨圃（清·陈梦林）　　七言律诗　押东韵	小圃茅斋曲径通，参天老树郁青葱。地高不怕秋来雨①，暑极偏饶午后风。海外云山新画卷，窗间花草旧诗筒。莫愁纸尽无挥洒，才种芭蕉绿满丛②。
玉山歌（清·陈梦林）	须弥山北水晶宫，天开图画自璁①珑。不知何年飞海东，幻成三个玉芙蓉。庄严色相俨三公，皓白须眉冰雪容。夹辅日月拄穹窿，俯视众山皆群工。帝天不许俗尘通，四时长遣白云封。偶然一见杳难逢，唯有霜寒月在冬。灵光片刻曜虚空，万象清明旷发蒙。须臾云起碧纱笼，依旧虚无缥缈中。山下蚂蟥如蚁丛，蝮蛇如斗捷如风。婆娑大树老飞虫，攒肌吮血断人踪。自古未有登其峰，于戏，虽欲从之将焉从（黄美娥编校）。
丁酉1717正月初五夜罗山署中大风次早风歇饮酒纪之以诗（清·陈梦林）	海西蛰起蛟①龙怒，昨夜海吼风不住。风声入耳骇人闻，风势如痴复如飓。客子残灯半灭明，闭门欹枕空百虑。山房四柱柱影摇，有时风欲挟之去。万马蹄奔剑戟鸣，虎豹搏噬急雨②注。往来嘈杂不成眠，一夜梦魂无宿处。平明起视浮云决，风力渐微声渐歇。呼童煖酒赏春朝，似怯寒吹帘幔彻。因忆去年腊月初，番仔渡头朔风烈③。番社纷纷乱捲茅，竹树倒披梢半折。耳鼻填沙眼怕开，行人却走马蹩躠。山溪狂似海波潮，溪水冷于轴头铁。双犊乱流车苦迟，番儿强挽肤破裂。下马停车权④息肩，店舍无烟酒不热。番儿力尽冻且僵，呼起聊为哺与啜。可怜幅布半围身，青钱那惜恣饕餮。此时如我敢言寒，犹有敝裘重补缀。况复今朝风已春，窗明几净椒盘新。水仙香发绿尊满，春冷无眠奚足嚚⑤。风波自古仗⑥忠信，念尔孤篷海上人（黄美娥编校）。
