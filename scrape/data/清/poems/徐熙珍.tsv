归自鸿印轩（清·徐熙珍）　　七言律诗　押支韵	春暮池塘夕照时，峰环路转步迟迟。绿油晴泻三篙水，红杏香凝万斛脂。趁暖燕泥黏柳絮，怜芳蛛网罩花枝。兴阑归去篮舆速，刻烛联吟七字诗。
感怀（清·徐熙珍）　　七言律诗　押庚韵	平安淡泊足娱情，学问还从阅历生。暗卜鱼仙参仰覆，共猜瓜战判输赢。当车量力螳撑臂，未雨知机蚁罢兵。欲步性灵诗不易，摹唐仿宋两无成。
晚眺（清·徐熙珍）　　七言绝句　押麻韵	倦鸟飞还日已斜，残霞绮丽映窗纱。停针无事搴帘坐，閒看游鱼唼水花。
远眺（清·徐熙珍）　　七言绝句　押微韵	浮图高处望依稀，海阔天空兴欲飞。万顷稻田桑柘外，遥山遥水接烟霏。
题吟红阁诗钞（清·徐熙珍）　　七言绝句　押灰韵	泪洒优昙一现来，夜阑开卷几低徊。愧他裙屐诸年少，谁似西泠咏絮才。
