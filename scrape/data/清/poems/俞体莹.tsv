宿栖霞岭金鼓洞赠蔡尊师（清·俞体莹）　　五言律诗　押元韵	石洞最幽寂，从师养静根。清閒十二月，《道德》五千言。云懒长依岫，泉流自到门。山房客信宿，玄理共探论。
虎丘怀古（清·俞体莹）　　七言律诗　押文韵	花宫幽处阖闾坟，过客登临日半曛。宝气久消金虎穴，雄图空练水犀军。苔寒古甃深千尺，春老青山又十分。惟有高情王短薄，荒祠岑寂倚閒云。
山观即事（清·俞体莹）　　七言律诗　押先韵	落日空林散紫烟，满阶瑶草碧芊芊。梦回虚阁云侵榻，诗和高僧鹤寄笺。列岫当窗开画嶂，双流合涧奏冰弦。凭栏极目层峦外，采药馀风未渺然。
红梅（清·俞体莹）　　七言绝句　押支韵	不羡隋宫剪彩枝，丹砂变尽雪霜姿。罗浮仿佛桃源境，驴背诗人知未知。
送陈静岩师入都（清·俞体莹）　　七言绝句　押尤韵	空山无计挽君留，高挂云帆蓟北游。明日春寒江上路，满天风雨一扁舟。
豫让（清·俞体莹）　　七言绝句　押庚韵	知遇恩深一死轻，击衣溅血足心惊。龙门取合荆轲传，孤负千秋义士名。
