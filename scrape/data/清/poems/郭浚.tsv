舟发潭城（清·郭浚）　　五言律诗　押东韵	江色明如练，微云澹远空。县崖晴带雨，行棹水生风。岸草和烟绿，山花缀雨红。夕阳波浩浩，飞鸟自西东。
暮归（清·郭浚）　　七言律诗　押东韵	睡起看云又别峰，一年春事漫匆匆。墙桑叶密能催雨，溪柳花多不定风。伏枕故人来眼底，卷书余味在胸中。生涯未便空山了，闲倚村扉送远鸿。
襄樊书感（清·郭浚）　　七言律诗　押支韵	太平未复此陵迟，楚客临流极望悲。山雨后收羊叔泪，水云先谒米公祠。一围草树迷孤馆，四野蒿莱没断陂。我爱暮帆风色冷，满城镫火渡江时。
独立（清·郭浚）　　五言绝句　押齐韵	独立荒苔上，苍茫远树齐。白云飞不尽，零落数峰西。
同年舒伯董招至合水得绝句（清·郭浚）　　五言绝句　押哿韵	出门爱山翠，时对春风坐。多年老鹤声，忽向空中堕。
平林（清·郭浚）　　押阳韵	平林忽已暝，山山犹夕阳。闲从石桥西，迤逦春渡旁。长风送孤鸟，飞没遥天苍。樵子待船归，坐息偃树僵。落景入潭碧，天水相与忘。惊波忽荡漾，看人钓垂杨。
漂母祠（清·郭浚）	淮阴不侯母不祀，一饭王孙千万世。施不望报良独难，能哀王孙讵云易。英雄落魄何代无，往者子胥亡入吴。濑上之女还捐躯，邈然望古精魂俱。我来把棹凌珠湖，天风渺渺吹菰蒲，呜呼！英雄落魄何代无。
