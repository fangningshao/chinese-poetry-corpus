咏怀（清·张自超）　　押东韵	阮生何鄙固，往往泣途穷。途岂有穷时，毋乃太热中。学道无独识，举足迷西东。太虚亦寥阔，顾弗容其躬。能贵不能贱，遂为物所攻。时论于儒者，谓贫为素风。摇落感剩蒂，飘漾如飞蓬。愿为达观者，与世开鸿蒙①。
秋怀（清·张自超）　　押职韵	大道自坦夷，于中生荆棘。扩清有古人，所贵无遗力。尧舜至今存，孔孟教不熄。世运或迁移，日月亦食昃。遁非圣贤心，剥犹天地德。霜风洗长林，群木涵新色①。
桑（清·张自超）	老桑古怪大成围，秋风落叶著地飞。腹空皮裂干拳曲，霜雪历尽生意微。左边柔条犹自好，解向东方弄晴晖。我生骨瘦常苦寒，茧丝赖汝成冬衣，愿汝百年不戕贼。春日三眠蚕可食，半荣半枯生亦得①。
扫尘行（清·张自超）	扫尘练日腊三七，细竹长竿风卷疾。岁岁荒村守敝庐，家家净扫迎新吉。扫遍瓦椽及四围，甑中之尘凝不飞。朝来坐曝茅檐下，垢面相逢仍苦饥①。
