憔悴吟（清·嵇永仁）	余本抱犊人，东皋有荒田。荷锄将经营，课仆耕云烟。天南节度不肯放，聘书早到薜萝边。薜萝闲挂处士墙，处士一去令君伤。招携宾客置饯觞，吐词制调魂飞扬。有心负米恋草堂，堂上念旧催治装，可怜离别九回肠。陟岭逾滩跻险峻，一步一望吴天长。羁栖伏枕药炉间，海滨倦鸟思飞还。好音慰藉情凄婉，劝我停骖迟入山。好友掉臂行，病夫衔泪住。张罗设网日月昏，冥冥翔鸿去无路。雨雪从来霰集成，蓍龟四体先分明。自是愚忠被束缚，休嗤野客迷归程。吟来憔悴看双鬓，只恐秋添宋玉情。
颠倒歌（清·嵇永仁）	颠倒英雄熟是非，伯夷饿死盗蹠肥。太史著书发悲愤，问天不应增歔欷。寒士好古艰遇合，牢落科场遭践踏。肉眼岂识璞中玉，销魂还逐风前蜡。家徒四壁依傍人，巧者致富拙受贫。忧谗畏讥叹维谷，犹幸知己愁眉伸。道义相交澹如水，金多交深物所鄙。小人有母孰养之，千里轻身浪掷死。死忠死义原相成，惟有罔极魂萦萦。山鬼揶揄夸明哲，闾里温饱翻偷生。辜恩报恩□莫计，世上休轻天下士。金乌玉兔疾如梭，千秋难解颠倒意。请君熟读《颠倒歌》，英雄英雄可奈何！
拟古（清·嵇永仁）　　押文韵	常山舌既乾，两耳了不闻。声留白刃间，迟回遏阴云。首阳腹已馁，薇蕨徒芳芬。精气弥豪放，鼎食安足云。维彼苏属国，持节牧羌羵。十年如一日，冰雪嚼纷纭。求死既不得，坚志豺虎群。从容与激烈，大道原无分。上林□雁札，终得达圣君。愿言励忠悃，天心将罢军。
红桥庄歌（清·嵇永仁）	秋风荡漾扁舟早，双桨到门搅怀抱。薄雾笼烟水气蒸，鸡鸣桑树催晨兴。怀中洁白鹅湖绫，眼枯难拭泪痕凝。良人远游意飞腾，不知前路多寒冰。虽然弧矢分所应，临深履薄生战兢。上有高堂下乳稚，养亲教子将何凭。出门儿女愁葛藤，欲语不语长抚膺。矫情挥袂急解缆，蒹葭摇落凫雁升。野老涤场将打稻，渔翁拨剌亦开罾。惟有征夫舍耕钓，红桥庄上画栏凭。
