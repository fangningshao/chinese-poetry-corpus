赠于晦若（清·陈澧）　　五言律诗　押阳韵	桂海奇才出，英锋不可当。问年甫终机，读史似钱王。虎气必腾上，言谈宜善藏。参天二千尺，浑不露文章。
题潘鸿轩茂才百花卷（清·陈澧）　　五言律诗　押麻韵	拈出五色笔，齐开百种花。喧之沧海日，烂若赤城霞。草木谁能状，诗书信有华。骚坛推巨手，莫认画师家。
秋夜即事（清·陈澧）　　七言律诗　押支韵	中秋一醉不嫌迟，莫负今宵把酒卮。人有幽怀爱深夜，天将明月答新诗。四山雨气全成水，一桁楼阴倒入池。野鹤间鸥都睡了，此时清兴有谁知。
感旧（清·陈澧）	先师程侍郎，雄文兼硕儒。肯于侍坐间，问我读何书。我以《汉书》对，又问读何如。我言性善忘，读过几如无。师言不在记，记诵学乃粗。岂欲摘隽语，以资词赋欤。汉室之兴衰，班史之规模。读之能识此，乃为握其枢。廿年记师说，书以置座隅。
齐天乐 十八滩舟中夜雨（清·陈澧）	倦游谙尽江湖味，孤篷又眠秋雨。碎点飘镫，繁声落枕，乡梦更无寻处。幽蛩不语，只断苇荒芦，乱垂烟渚。一夜潇潇，恼人最是绕堤树。清吟此时正苦。渐寒生竹簟，秋意如许。古驿疏更，危滩急溜，并作天涯离绪。归期又误。望庾岭模糊，湿云无数。镜里明朝，定添霜几缕。
