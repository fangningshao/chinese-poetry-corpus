连理梧桐馆夜坐（清·严蘅）　　五言律诗　押庚韵	风露中宵冷，莓苔小院清。花魂扶月上，虫语叫秋生。身倦便湘簟，鬟低亸玉筝。碧天诗思远，情话欲初更。
侍子纤姑游葛岭小憩富春山馆（清·严蘅）　　七言律诗　押齐韵	画船斜倚画桥西，结伴寻幽手共携。小港绿摇春水乱，断碑红出野花低。赏心旧梦邀莺语，脱手新诗待燕赍。閒拔玉钗横槛畔，他时珍重记留题。
皋园即事（清·严蘅）　　七言律诗　押侵韵	湘波无语昼愔愔，倦梦如烟不可寻。奇石瘦于名士骨，落花红过美人心。隔帘燕影低窥镜，润槛苔痕远上琴。不是伤春情绪懒，年时多病到而今。
题画（清·严蘅）　　七言绝句　押咸韵	远山凝翠柳毵毵，小阁分明镜里嵌。三十六陂春水绿，不知何处是归帆。
赠春声阁主（清·严蘅）　　七言绝句　押真韵	乾坤清气自嶙峋，侥幸金闺窈窕身。颇有苍生歌哭想，被人错唤作诗人。
七夕和春声阁韵（清·严蘅）　　七言绝句　押萧韵	秋河如画碧迢迢，香冷云屏梦寂寥。花影低垂帘不卷，人閒天上可怜宵。
苏堤春泛（清·严蘅）　　七言绝句　押先韵	湖波窈窕镜中天，画楫横飞去似仙。两岸绿杨人不见，晓莺啼破一湖烟。
春声阁主集西洲曲云海水摇空绿莲心彻底红绣山明经属朱宝瑛夫人隶书寄自山左戏题断句（清·严蘅）　　押真韵	玉腕拈毫迥出尘，兰闺韵剧清新。陈琳毕竟输朱淑，不绣才人绣美人。
