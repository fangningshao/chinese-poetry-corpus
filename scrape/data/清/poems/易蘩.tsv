次夫子罢归原韵（清·易蘩）　　五言律诗　押鱼韵	大好怡情地，天然小隐居。山围陶令宅，树拥子云庐。薄醉孙扶杖，论交友寄书。归来梅鹤吏，相守复何如。
山居遣兴（清·易蘩）　　七言律诗　押齐韵	嚣境何如静境栖，长吟人坐小窗西。地偏时有閒车马，客至犹能具黍鸡。四面松疏蟾送影，半沟水浅燕衔泥。谁知领取幽居趣，合计诗坛细品题。
哭二弟信臣华臣（清·易蘩）　　七言律诗　押文韵	吾家近事不堪闻，雁序伤心两失群。白发孤镫悲寸草，青枫落日哭双坟。萱花冷淡怜亲老，菽水艰辛赖子勤。识破彭殇同一例，拭乾泪眼看龙文。
岢岚州署（清·易蘩）　　七言律诗　押灰韵	山为屏嶂石为台，活水都从云际来。万壑松涛清夏雨，一帘岚气暗春雷。寒鸦古树围官舍，澹月中庭老鹤胎。车马不喧城郭静，天教吏降占蓬莱。
梦中得四绝句醒后祇记其一（清·易蘩）　　七言绝句　押庚韵	庭花倚月落无声，澹澹秋云夜气清。一点诗心无管束，随风化作万松鸣。
