翟坝闻雁（清·吴棠）　　五言律诗　押微韵	北响闻南雁，依然结阵飞。初春横塞冷，晓月入云微。粱稻谋原悔，关山路岂违。莫嫌中泽苦，羡尔有家归。
堂堂（清·吴棠）　　七言律诗　押歌韵	堂堂白日去如何，搔首西风客感多。尺地寸天今版籍，披荆斩棘古关河。雪山轻重关严武，粤国兴衰问赵佗。莫漫请缨谈壮志，登坛三十已蹉跎。
留别王味兰学博（清·吴棠）	饥乌堕水寒雁飞，雪花冻涩游子衣。主人有约留十日，消寒高会红炉围。我思寒士之寒消不得，庆厦何处遮荆扉？高堂已极倚闾望，债帅况有旁人讥。猪肝那屑累安邑，湖风猎猎催人归。我归我贫岂能逐，菽水为乐亲心怡。男儿抑郁困乡里，有泪不肯穷途挥。高歌一曲谢知己，萧然补被行骖騑。
