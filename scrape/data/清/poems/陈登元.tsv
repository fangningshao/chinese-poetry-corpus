次邀陈迂谷山长程守山司马同游剑潭韵（清·陈登元）　　五言律诗　押蒸韵	掷剑寒潭里，蛟龙不敢腾。参禅惟有佛，入定已无僧。壁古诗留迹，碑荒笔①起棱。愿教霏②法雨，四海尽③清澄。
赋得城阙参差晓树中得门字五言八韵（清·陈登元）　　五言排律　押元韵	绕郭参差树，香山看晓暾。高城连凤阙，初日照龙门。杨柳藏官阁，芙蓉丽掖垣。千莺朱户曙，万雉綵①云屯。天半明霞倚，林梢落月浑。觚棱撑汉殿，彩翠荡梁园。寺据东京胜，楼凭北斗尊。洛阳誇辇邑，花木蔼春暄。
