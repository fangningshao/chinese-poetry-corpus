赠汪魏美徐兰生两隐者（清·王岱）　　五言律诗　押微韵	西山有灵隐，松桂生岩扉。二老采薇久，十年来市稀。驻颜留黑发，饮憾著麻衣。一倍悲歌发，斜阳恸哭归。
夜坐（清·王岱）　　五言律诗　押侵韵	虫语惊寒梦，飒然山夜深。遥镫隔溪隐，残月过庭阴。野哭多新感，林秋识旧音。年来风物异，不但客伤心。
永州道中示易无画（清·王岱）　　五言律诗	松影碧摇摇，无风亦自涛。寒花随涧落，细路入峰高。云动低依客，烟深远唱樵。岳青九面外，此地足诛茅。
寓刘储升江楼（清·王岱）　　七言律诗　押尤韵	出山犹胜住山幽，为爱君家江上楼。风送岸花粘客袂，雨来烟嶂压行舟。遥峰入幕青无已，野水平天稳不流。独有海翁机事绝，朝看沙鸟暮浮鸥。
游龙泉岩望海山达濠一带（清·王岱）　　七言律诗　押尤韵	地势垂穷巨海浮，尚横叠嶂截中流。悬岩忽辟奇峰腹，窄径斜穿乱石头。潮静兵艚犹设讯，烟清蜃气不生楼。何期令作余年日，得展乾坤万里眸。
