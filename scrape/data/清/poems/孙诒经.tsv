寄和张肖眉师黄河堤上作（清·孙诒经）　　五言律诗　押庚韵	旅况知何似，征途忆远行。河流千里曲，风饱一帆轻。落落曾吾素，劳劳感客程。天涯怀旧侣，今夜月同明。
题恭亲王歌唐集句图和原韵（清·孙诒经）　　七言律诗　押东韵	漫将得失论鸡虫，心醉三唐妙咏中。百衲琴弦清韵古，七襄云锦巧机同。雄才直欲兼群美，奇句谁携问太空。我亦梁园旧宾客，披图仿佛坐春风。
吊定海死事诸君子（清·孙诒经）　　七言律诗　押元韵	漠漠沙场百战尘，独留正气在乾坤。长埋碧血流余怨，剩有丹心报主恩。烽火孤城伤往事，江湖杯酒酹忠魂。问谁替作睢阳传，事迹分明待讨论。
黄孝侯少寇招饮（清·孙诒经）　　七言律诗　押豪韵	漫向军前讲六韬，流连诗酒属吾曹。馔间风味天厨贵，座右吟情大将豪。十载金銮惭素食，九秋飙馆壮挥毫。消闲赖有囊中句，回首秋峦月已高。
咏行帐和伯寅（清·孙诒经）　　七言律诗　押尤韵	橐笔行庐九月秋，依然香案近瀛洲。军声易搅梅花梦，诗兴还凭竹叶酬。幸许郗超同入幕，不须张彖叹低头。枕戈尚忆闻鸡舞，今傍和门听晓筹。
听雨（清·孙诒经）　　七言律诗　押先韵	玉漏频催客未眠，联床剪烛兴无边。推敲细律偿诗债，斟酌新图证画禅。古木寒声惊夜雨，平原秋色盼晴烟。何时同泛西溪棹，浅水芦花不系船。
南苑绝句（清·孙诒经）　　七言绝句　押庚韵	瑟瑟西风肃柳营，翠华南驻阅神兵。六军鼓舞天恩厚，共庆秋阳十日晴。
