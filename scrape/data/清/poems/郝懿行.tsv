至家（清·郝懿行）　　七言律诗　押真韵	乍远长安市上尘，故园风景喜相亲。青山有意迎归客，绿竹居然识主人。书味寻时还似旧，世情阅处更添新。牙笺未理须吾事，且养他年拜献身。
夏日口占（清·郝懿行）　　七言律诗　押阳韵	人言三伏暑天长，我有间中逃暑方。山气西来朝带爽，窗风北过午生凉。心清不借甘瓜镇，几静惟闻古墨香。更喜眠余湘簟冷，蝉声乱落读书床。
小园（清·郝懿行）　　七言律诗　押真韵	城市居然似隐沦，小园间涉趣偏真。花间徐步不惊鸟，竹里深藏如避人。冒雨寻畦蔬甲媆，随篱插树土痕新。蓬蒿满径荒芜久，芋栗全收复不贫。
青县盐河晓渡（清·郝懿行）　　五言绝句　押尤韵	帆驶下盐艘，晓风喧客舟。一篙点水过，错认是轻鸥。
拾海错（清·郝懿行）　　押纸韵	大化何奫沦，泱漭无停止。天地混沌日，沦海何时起。一碧浑涵间，今有太古水。潮汐割昏晓，如斯夫不已。月满鱼脑盈，月晦蚌胎死。渔父携筠篮，追随者稚子。逐虾寻海舌，淘泥拾鸭嘴。细不遗蟹奴，牵连及鱼婢。生物供人用，造化意如此。鲲鲸在其中，芥子须弥耳。圆䆸时一望，磨青几万里。
励志（清·郝懿行）　　押皓韵	五日不读书，筋力欲衰老。十日不作文，心思已枯槁。常恐名不立，青青去人早。铅椠无虚陈，经训恣蒐讨。况偕素心人，疑义相与考。偶然窥新境，郎若睹清昊。孜孜入编记，日久成初稿。敢云希古人，亦曰敦宿好。
