答杏飙简稿（清·王璐卿）　　七言律诗　押文韵	满囊文赋焕青雯，半欲珍藏半欲焚。宿有才名惊谢眺，岂非时数忌刘蕡。美人日暮怀香草，帝子中流倚碧云。翘首才知天自阔，沧浪歌罢酒初醺。
浣溪沙（清·王璐卿）	风落残红兰槛多。墙阴袅娜紫遛过。牡丹和露湿轻罗。闲把鸳针穿蝶翅，戏抛绳拂引狸奴。昼长挨得绣功夫。
柳含烟 本意（清·王璐卿）	容婀娜，意轻盈，一抹淡烟深锁。灞桥攀尽又还生。惹离情。东风吹得春无主，搅乱半天飞絮。王孙马上不思家。奈何他。
玉蝴蝶 咏梦（清·王璐卿）	怪尔庄生何事，勾人别思，惹我离魂。十二画栏深处，依旧黄昏。月溶溶、桃花满地，烟淡淡、柳絮盈身。正氤氲。香浮翠幕，雾锁重门。殷勤。忽听天际，数声横笛，一曲阳春。凝望琼楼素娥，如雪乱红云。似依稀、莺牵绣带，还缥缈、蝶绕罗裙。羡巫神。凌波来去，不动芳尘。
