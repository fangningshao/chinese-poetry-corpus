疏帘剩有玲珑月，曾照西江诗酒筵赠沈鲁瞻（清·柯煜）　　七言律诗　押侵韵	男儿踪迹误浮沉，把臂相于快入林。客馆因依同雁序，霜天酬唱作龙吟。一灯分照还家梦，千里谁明抱璞心？请念退之论驽骥，莫将高价索黄金。
题金绘友江声草堂图（清·柯煜）　　七言绝句　押齐韵	罗刹江边远树齐，松寮兰畹寄幽栖。世人不识枚乘笔，误指涛声在竹西。
朱竹垞师招同魏水村孙执升陆眉州集李云连书楼分得水字（清·柯煜）　　押纸韵	东风亦多情，吹涨一篙水。招邀虹月舟，竞向春波舣。振衣问书楼，登蹑跬步耳。恍从丹梯来，已入青霞里。我师玉局翁，音问违一纪。兹辰独何幸，乃获操杖几。主人营丘仙，矍铄殊自喜。目惟辨罍洗，腹惟贮图史。两翁互抵掌，谈笑忘彼是。妙析天地初，旁通百家旨。诸贤各潇洒，语不挂朝市。壶觞方递陈，竹肉亦清美。斟酌随浅深，应对见条理。向来文字饮，徵逐安足比。诗成识日月，后会良可俟。
古诗（清·柯煜）	小智欲求道，得失常相因。如镜不莹背，如烛不耀晨。镜烛岂不朗，操舍还由人。荡荡至人出，羲阳彻八坤。浮云绝蔽亏，万古光华新。总总六合间，万物各有我。臆见苟未除，名理动相左。譬彼迎嘉宾，重门反深锁。宕胸生虚明，灼然胜观火。
述怀（清·柯煜）　　押尤韵	仕宦已三世，我岂石隐流。高堂渐斑白，诚怀捧檄谋。三釜计不就，五亩遄归休。长跪谢阿母，阿母屡点头。折腰非尔愿，饮水非吾忧（是母是子）。
劝农（清·柯煜）　　押鱼韵	雨足秧针满，翠色迎衣裾。牛背一鸦立，夕阳人力锄。万物自闲暇，三农日勤渠。丰乐今伊始，勉旃事菑畬。
题浔阳送客图为宋兰挥检讨赋（清·柯煜）　　押先韵	梁园才子瀛洲仙，幕府读书方少年。浔阳楼高试骋望，雕阑一曲横江天。登临怀古意绵邈，生绡染出《琵琶篇》。当时白傅佐江郡，旷怀日习东林禅。无端送客成邂逅，京都音乐闻江边。青衫红袖两凄恻，千秋歌曲分流传。只今丹粉绚本事，水云仿佛鸣香弦。贞元朝士感沦落，善才弟子馀婵娟。《霓裳》《六么》疑可识，檀槽手抚神宛然。古来悲欢事何限，岂必同病才相怜。高歌妙绘恣挥洒，动荡胸臆开心田。乃知贤豪襟韵各有托，非同非异非言诠。奇章赞皇兼将相，岂岩香山佳句争流连。还君此画情悁悁，幽斋灯灺耿不眠。
