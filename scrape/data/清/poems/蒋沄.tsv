朱柜国大夫祠（清·蒋沄）　　五言律诗　押真韵	叠鼓喧村赛，迎神又送神。千秋留故里，三代本期民。燎火原头草，褰裳渡口人。我寻《循吏传》，再拜荐新蘋。
黄鹤楼（清·蒋沄）　　五言律诗　押尤韵	历尽千秋劫，巍然古鹤楼。澹烟浮汉市，残日见黄州。远树云中出，长江天际流。何人夜吹笛，望远不胜愁。
昆阳怀古（清·蒋沄）	乌鸦压阵阵云黑，百万雄师黯无色。昆阳城头大雷雨，神兵自天呼杀贼。虎豹股栗瓦砾飞，弥山蔽野飘降旂。汉家四七鼎再奠，不阶尺土开神畿。扫除井蛙驱穴蚁，白水真人赤龙子。渐台威斗狙诈穷，关中瑞符谶纬起。平沙废垒古战场，至今豪气犹飞扬。戍楼呜呜吹画角，夜半西风振林木。
十七日夜饮适竹西先生过访酒罢同登霭园山麓玩月即景有作（清·蒋沄）　　押梗韵	结庐傍崇冈，地僻万籁静。同好四五辈，杯酒消夜永。四座尘谈雄，百罚觞正猛。高人款柴扉，萧然骑从屏。洗盏乃更酌，拇战迭驰骋。狂客醉言归，清游兴重整。中天一轮月，普照下方境。缓步陪杖履，贾勇陟岫岭。连山浩无涯，横江微有影。是时夜将半，凛冽霜华冷。吠犬寒噤声，惊鸦飞缩颈。嗟彼尘事喧，更谁逸趣领。与公期后约，快意抉幽景。
