桐船行（清·萧纶）	永嘉城头角声咽，大星坠地光不灭。白头老母望儿归，不见桐船泪垂血。桐船轻疾如游龙，将军百战多威风。不知乃由阿母训，不杀贼归母须愠。桐船昨出时，别母换征衣。祇言儿向闽中去，那知陷入鲸鲲围。鲸鲲日伏台澎侧，闽中将吏谁敢击。幕府闻得桐船来，火急军书催赴敌。将军之来非出师，国家有事安得辞。贻书中丞誓必死，要令大节千秋知。天茫茫，波浩浩，吹桐船，落贼岛。矢石既尽壮士亡，将军挺立神不挠。大呼狂贼速杀我，群丑投戈拥公坐。抉伤且学鲁臧坚，捐躯夙志今朝果。圣主酬忠礼数全，可怜谰语尚纷然。果然不出将军料，诬作哥舒语浪传。有卒潜逃自贼垒，自言亲见将军死。话到蛟龙食魄时，阿母闻之悲不止。母勿哭，母教儿杀贼，儿死身不辱。桐船虽败鬼犹雄，森森直节谁能同，便是龙门百尺桐（吴福助撰）。
台湾三仁诗（清·萧纶）	台湾净扫无风尘，天子下诏褒三仁。三仁何姓氏，一为寿同春，淡水县丞老幕宾。丞亡摄官克复城，出兵剿贼死贼营。其一岭南客，国子生。寓彰化，纠义民，其姓李氏乔基名。守鹿仔港有成绩，战牛马庄终殒身。同时见此二义士，一弱女子尤绝伦。满姑年十七，父曰刘郡丞。贼先执丞次胁姑，姑不受辱泣且嗔。蹈河不死骂益烈，白璧虽碎声铮铮。是三人者微且轻，非将非吏非守臣。身虽死义，分甘沉沦。幸遇天子大圣明，幽遐必瞩，名教是敦，曰此三人纵疏贱，磊落大节宜吊旌。诏建祠宫，楹桷维新。有司岁时，祀以特牲。为问蚁贼起事辰，士民奔走，妇女被掠，何无一人能及此三人。吁嗟乎，人人且有忠孝情，盍至三仁祠下一听天子命祀之恩纶（吴福助撰）。
