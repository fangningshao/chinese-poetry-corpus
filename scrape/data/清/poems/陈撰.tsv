古荡归途（清·陈撰）　　五言律诗　押元韵	日暮东风急，归途雨正繁。泥深黏屐重，云湿带林昏。野水喧鱼艇，人家掩竹门。遥怜折梅处，回首更西村。
春尽（清·陈撰）　　五言律诗　押麻韵	为贫常作客，春尽未还家。故国重回首，江城正落花。屯云依树断，深柳趁风斜。寂寞年时意，劳劳空岁华。
寒食前五日蓉槎招同诸子泛舟红桥（清·陈撰）　　七言绝句　押麻韵	按歌画板檀双拍，卖酒青旗竹半叉。放艇石桥南畔去，傍篱吹尽野梅花。
