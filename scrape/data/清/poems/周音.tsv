别墅杂诗（清·周音）　　五言律诗　押支韵	多学身何得，躬耕亦未迟。世情劳者善，物态静中知。草露披晨耨，樵歌聚晚炊。连朝有营葺，眼底富茅茨。
敬题通甫师诗集后时师新自都归（清·周音）	昔我策马南山陲，天阴月黑惊奔雷。前临大溪阻绝壁，巉岩一木相撑持。电光下扫五千丈，仙人王母翻云旗。我行不语叹荒怪，喟然却悟先生诗。先生之才真屈宋，下笔羞论周鼎重。寒如西岳倚高秋，快如天马绝尘鞚。隆庆以来数作家，宫声嘈杂纷筝琶。袁赵横流六十载，啾啾儿女歌淫哇。先生知其困必反，矫以清奇极深稳。扶桑捧日海云开，鲸鱼挟浪江流转。是岂有笔如秋虹，化为剑锷藏霜锋。杜诗韩集分明在，千秋正气凌寒空。音也雕虫学小技，鸴鸠讵识鲲鹏意。前月闻自上京来，归鞍定带幽燕气。荆卿寒水去萧萧，郭隗荒台久寂寥。会从市上寻屠狗，便向山中逐射雕。
读清河吴明府檄书感赋（清·周音）	登坛顾盼浮云清，遥指天日告列城。心长语重三丁宁，使我悲愤交纵横。古称文章侔元气，武夫悍卒能挥涕。读公此书不堕泪，马牛衣裾神所弃。酒酣倚剑发冲冠，道旁筑室古所患。何当众志化磐石，莫令咫尺生波澜。
昔游（清·周音）	昔游朐山阳，东海看出日。空中金鸡鸣，红霞黯愁色。火轮忽飞耀，苍岩炫丹阙。半顶聆清风，波涛万里阔。水天霁景明，帆樯植如发。蓬莱露气深，浩荡潮头没。穷秋惜日短，万象助凄冽。归来倏三载，道路隔榛棘。官场万井灶，化为豺虎窟。巨鱼吼若雷，齿牙利金铁。青山虽在眼，难具浮海筏。药囊今已空，惆怅两鬓雪。
