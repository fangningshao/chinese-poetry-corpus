怀孙子稐（清·何允孝）　　五言律诗　押歌韵	凉秋瘦若此，之子意如何。愿附天边月，伴君应更多。乡心建业水，寒讯洞庭波。容易一年过，西风老薜萝。
和陈雨丈寂寞原韵（清·何允孝）　　七言律诗　押先韵	此老书篇结夙缘，幽斋蠹简苦回旋。昨宵微雨草初长，几日东风春弄权。广武原中观逐鹿，天津桥上听啼鹃。逍遥世外浑无与，名理清谈玄又玄。
夜坐（清·何允孝）　　七言律诗　押麻韵	儿添炉火女温茶，坐待三更月影斜。静夜耳鸣疑有雨，中年眼翳欲生花。身鳏到处皆如客，亲老无时不恋家。豪气元龙销几许，将寻野叟问桑麻。
