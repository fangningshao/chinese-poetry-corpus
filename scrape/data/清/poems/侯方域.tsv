何事（清·侯方域）　　五言律诗　押东韵	何事竟头白，青春一放翁。乾坤羞髀肉，日月误雕虫。藜杖侵苔润，药栏啄鸟红。经年常晏起，非是避墙东。
澄江过韩氏园亭（清·侯方域）　　五言律诗　押阳韵	不访幽人去，安知野兴长。江城连薜荔，秋色到衣裳。槛外收平楚，杯中落远樯。登楼一万里，醉眼即吾乡。
晚眺（清·侯方域）　　七言律诗　押齐韵	晚眺郊原接鼓鼙，春风春草暮萋萋。新田落照牛羊见，冥火穿林燕雀低。拾翠归人无意绪，吹箫客子怨羁栖。数逢耆老淹留问，指点当年说大堤。
寄泗上王二丈（清·侯方域）　　七言律诗　押庚韵	离离禾黍映周京，泗上英图问旧盟。岂负青鞋寻往约，为留黄发慰苍生。风雄二水江东戍，雨暗三陵日暮城。莫怪阿奴寄狂语，故人原自眷修名。
寄宋学使徵舆（清·侯方域）　　七言律诗　押灰韵	宦游直到越王台，始信艰难岭峤开。谁使无诸通汉礼，果然宋玉是《骚》才。文章自古销兵后，冠冕还从正朔来。北斗十年新气象，凭君南服一昭回。
寄贾三丈开宗（清·侯方域）　　七言律诗　押先韵	故人华发今如许，冉冉修名六十年。药饵须防身尚健，酒豪莫遣兴还颠。传经有子羞刘向，被褐一官笑郑虔。却寄先生珍重处，老饕不必更逃禅。
送顾副使礽入楚（清·侯方域）　　七言律诗　押东韵	旧京西去楚江东，万里长游感慨中。古月还窥神女庙，孤舟直破大王风。浮沉汉祚终刘表，伯仲周郎是吕蒙。回首故人劳望眼，莫迟佳信负春鸿。
家书附绝句（清·侯方域）　　七言绝句　押尤韵	送别西园翡翠楼，开帆十月到苏州。为君寄讯枫桥巷，邱嫂迎门已白头。
