同吴长庚太史谒柳祠次韵（清·蒋本生）　　七言律诗　押支韵	萧凉不异荔蕉词，岭外文章动古思。白石断烟人醉后，小溪寒岛雁来时。寺荒雨过栖磷火，树老秋深啸夜鸱。莫读残碑询往迹，南州太史有余悲。
买小舟来往湘上有作（清·蒋本生）　　七言律诗　押麻韵	油壁青帘在在家，垂杨曲曲带烟斜。未酬环海三山梦，先占闲鸥半席沙。忧患余生惟中酒，蹉跎晚岁只看花。从今不管浮沈事，坐送新虹断晚霞。
