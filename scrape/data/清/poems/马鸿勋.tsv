早发宁陵县（清·马鸿勋）　　五言律诗　押齐韵	长途劳客梦，旅馆候鸣鸡。鼓角临关壮，星河傍曙低。渔镫依水见，堤柳入烟迷。不计程多少，惟闻倦马嘶。
清明（清·马鸿勋）　　七言律诗　押庚韵	依依杨柳近清明，禁火初烟雨乍晴。芳草侵堤时过马，梨花满树不闻莺。云封翠壁平分岫，鸟带斜阳半入城。把酒莫辜风日好，远林愁听杜鹃声。
