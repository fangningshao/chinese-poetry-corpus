得彭宫保书见示六旬有作赋呈（清·方宗诚）　　押真韵	衡岳高巍峨，气象千年新。蜿蟺而磅礴，郁极斯降神。贤豪不世出，天命康时屯。翊赞中兴业，度越甫与申。忆昔文皇初，治极乱萌䟴。中原咸震慑，束手嗟朝绅。南山豹隐雾，洞庭龙潜鳞。忠义倏奋发，伊吕起渭莘。脱却方山冠，改服振振袀。纵横江海上，飞驶万千䑳。救民殷拯溺，逐贼如驱磷。刚大塞天地，奇气一朝伸。荩劳十六载，日月净无尘。尘净谢时去，浩浩心如奫。当其济物时，高情故绝人。万钟禄不受，在官类隐沦。先忧忘后乐，仲淹犹非伦。东山欣再起，位列要路津。辞荣受艰钜，义进利则逡。长江万里险，终岁勤周巡。思枯夜不寐，虑远眉常颦。人谓已治安，忧患独切身。竹柏耐冬寒，桂老性愈辛。贱子侍公久，见灼知尤真。疾恶如秋肃，嗜善温若春。世皆颂公义，而未悉公仁。与公十年别，迹疏情胥亲。爱我忘分位，书来何频频。贻我以诗句，语语肝膈陈。盛德若无有，休休一个臣。我愧非令器，苦窳空陶甄。谬膺贤相举，无术隆斯民。何当罢官去，随公山水濒。名篇歌反复，腹中如车轮。
