登昭阳拱极台（清·超源）　　五言律诗　押灰韵	寂寞昭阳客，时登拱极台。故山何处是，孤雁带霜来。羡彼收纶者，悠然鼓棹回。城头秋草路，蛩语为谁哀。
宿长安乾明寺（清·超源）　　五言律诗　押侵韵	湖村开晚霁，绀殿露秋林。鼓棹沧波远，到门黄叶深。茶烟禅榻静，松月客堂阴。一宿乾明寺，空诸万劫心。
友人枉过开化寺（清·超源）　　五言律诗　押尤韵	青眼多情客，携朋问暮秋。人同山共瘦，时与水俱流。黄叶迷村路，清风满寺楼。荒凉郊外景，肯向锦囊收。
题画（清·超源）　　七言绝句　押麻韵	春浦风生柳岸斜，好山何处著人家。白云遮断桥西路，不许渔郎问落花。
梦故友程风衣（清·超源）	春雨何淅淅，春云更沉沉。程君已隔世，宵梦来相寻。自言身朽心不朽，象外风月皆吾友。从前胶扰海天空，只是泉台无美酒。斜阳烟柳门前溪，欲别不别重牵衣。寄语淮阴小儿女，我今野鹤同翻飞。
题画（清·超源）　　押屋韵	溪口有亭，岩边有屋。不见人归，空留云宿。
