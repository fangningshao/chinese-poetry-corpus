枫岭道中（清·戴宽）　　五言律诗　押先韵	过岭人家近，村村绕石田。截流通野曲，架竹引山泉。鸟下冲寒霭，僧归破夕烟。梅化应似我，零乱灞桥边。
雨后东海道中（清·戴宽）　　七言律诗　押麻韵	泼墨云深雨脚斜，又添生意到桑麻。扑衣新绿低槐乳，夹道清香散枣花。古壁丹青寻野寺，疏篱烟火见人家。儿童指点东瀛路，碧落晴消万缕霞。
盐池（清·戴宽）	筑地作盐池，池光朝滟滟。不闻烟火声，天地自烹鍊。微风从南来，雪花积璀璨。上以充君疱，下以供征缮①。余波及闾阎，古制良甚善。不知自何年，招集来商贩。骄奢拟王侯，奴隶视州县。计口派食盐，锱铢入奇算。百钱不盈盎，况乃泥居半。哀哀墟里人，味不充藜苋。荷锸者谁子②，搰搰泥没骭。盐成不敢收，指挥听垄断。两间有美利，本为生民便。安知兼并徒，奇货思独擅。造物忌满盈，朝廷树纲宪。不见囹圄中，囚首发覆面。君子贵知足，小人戒无厌。寄语谢持筹，前车勿再践。
