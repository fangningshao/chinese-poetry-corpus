登昭州城楼即事（明末清初·吴光）　　五言律诗　押庚韵	两江穿石壁，叠嶂倚孤城。舟向猿边下，人于鸟上行。岩幽谷雾暝，野旷戍烟平。薄暮楼笳发，栖栖旅客清①。
晴川楼（明末清初·吴光）　　七言律诗　押尤韵	万古山楼对黄鹤，一身楚塞吟清秋。羲娥平向窗中过，江汉交回槛外流。深窟鼋鼍时隐见，盘涡鸥鹭静沉浮。祢衡李白今何处，日暮空悲芳草洲①。
泊湘口二妃庙是潇湘二水会处（明末清初·吴光）　　押支韵	泛楫楚江曲，辍棹潇湘涯。天水互澄廓，矧逢清秋时。霜明沙渚净，露寒岸草滋。芳蘅被长薄，修篁映素漪。月华临夜空，青山窈多姿。帝子渺何许，㛹娟远水湄。逶靡回翠旌，仿佛骖文狸。苍梧白云去，洞庭丹枫衰。美人期不还，日落愁参差。眷彼湘竹吟，踌躇有馀悲①。
游招隐山六洞（明末清初·吴光）　　押先韵	攀陟情忘疲，洞壑洵回邅。朝阳开霏微，夕景映澄鲜。菡萏不可见，白雀徒空传。窈窕北牖室，演漾南华泉。虚窦显向背，隐磴潜亘绵。蔽亏欺日月，藏纳杳云烟。削凿太华小，淡瀩神岛连。偶然二仪创，遂夺万古妍。寓真赏非一，寻异怀屡迁。浩荡观物化，聊谢区中缘①。
游虞山韶音洞（明末清初·吴光）	探奇寻古峤，巘窦临清濑。空谷响易奔，万窃感竽籁。苔藓映崩壁，竹柏翳丛荟。冬夏鸣瑟商，昏旦变明霭。眷邈苍梧巡，逶迟翠华迈。骖虬纷𡾰嵼，羽斿森晻蔼。揽袂南熏亭，天风动衣带。月皓清湘流，云空九疑外。抗缅千载前，踌躇发深概。
