渡江（清·沈懋华）　　五言律诗　押尤韵	路尽鸟飞外，微茫一叶舟。月斜江岸晓，潮落海门秋。山色南朝寺，钟声北固楼。寄奴城外草，隐隐入边愁。
秋夜东湖玩月（清·沈懋华）　　七言律诗　押鱼韵	洞庭木脱渺愁余，倚棹寒流挹望舒。笛里关山清夜怨，镜中楼阁美人居。天高风转依枝鹊，川静波腾纵壑鱼。直是乘槎度银汉，都看白露下前除。
泰和道中（清·沈懋华）　　押寒韵	行子易时序，但嗟江路难。孤帆转天际，遥出青林端。山影落空翠，涛声生夜寒。乡书犹未达，云海正漫漫。
