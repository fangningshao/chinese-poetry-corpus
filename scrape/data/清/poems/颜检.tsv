由蒲圻口晓发（清·颜检）　　五言律诗　押删韵	一舸凌江去，江潮汇百蛮①。初阳争晓树，宿雾失青山。风到帆欹侧，天空鸟往还。垂杨犹未老，秋色浅深间。
微雪得句（清·颜检）　　五言律诗　押灰韵	塔影依墙立，钟声入暮来。云飞高岭薄，鸟掠夕阳回。老眼惟余倦，闲心未尽灰。雪花飘不住，帘下好衔杯。
长流水（清·颜检）　　五言律诗　押尤韵	汉差人已往，唐镇迹仍留。不少去来客，都怀念古愁。三春惊半度，一水竟长流。好把轻瓢邑，烹泉酌茗瓯。
由色壁口至大石头（清·颜检）　　五言律诗　押蒸韵	又陟崎岖路，危坡逐渐登。车声闻历碌，石势竟崚嶒。山暖冰融涧，雪消水满塍。夕阳投旅店，岚影尚层层。
长流水二首（清·颜检）　　五言律诗　押尤韵	汉差人已往，唐镇迹仍留。不少去来客，都怀今古愁。三春惊半度，一水竟长流。好把轻瓢浥，烹泉酌茗瓯。
宿沙泉（清·颜检）　　五言律诗　押先韵	路上半沙碛，山中宁有泉？水悬车一篓，人憩屋三椽。墙角唤新鸟，几前寒旧毡。天涯不岑寂，展箧理诗篇。
巴里坤（清·颜检）　　五言律诗　押歌韵	背郭岭嵯峨，环城海不波。镇西新府治，拱北旧沙陀。事纪唐贞观，碑留汉永和。裴公遗迹在，悔未一摩挲。
格子烟墩旅舍和壁间韵（清·颜检）　　五言律诗　押东韵	君将西域景，领略客程中。影顾鸿惊塞，声闻鹤唳空。壮怀还说剑，浮迹远飘蓬。要识彼苍意，宁嗟吾道穷？
由松树塘至奎素（清·颜检）　　五言律诗　押寒韵	今朝辞谷口，又觉塞原宽。树色微茫辨，山容远近看。好风生野草，余雪勒春寒。鞭指前村路，夕阳还未残。
与同人由格子烟墩夜行，晓达苦水和壁间韵（清·颜检）　　五言律诗　押庚韵	挥鞭催去马，联骑共宵征。旷碛堆沙白，孤星入曙明。地荒村树断，天阔晓风清。戍客生还矣，凄迷塞外情。
宿星星峡（清·颜检）　　七言律诗　押冬韵	星星峡口雪不封，峡前怪石蟠虬龙。崖奔欲合水分界，径逼生寒人改容。高垒作峰列堠火，众山当户如垣墉。戍楼吹角日西坠，远寺一声闻暮钟。
由库舍图岭至南山口（清·颜检）　　七言律诗　押庚韵	叠嶂层峦百里程，草根怒茁树峥嵘。山开鸟道通车道，涛落松声和涧声。水石崎岖荒碛冷，村庄零落暮烟横。东回马首情何极，又望云边捍深城。
送酒至兴隆寺作歌柬树崖（清·颜检）	山云淰淰山风微，雪花点点如花飞。笑君无事抱膝坐，风生几席云生衣。豁达胸襟溢眉宇，皤皤其腹丰其颐。豪兴于此正不浅，何堪藜藿充朝饥。故人赠我春酿酒，烹鲜更佐冰鱼肥。吾侪山居任啸傲，还同野马无缰羁。好景在眼杯在手，酩酊痛饮复奚辞。命我仆，捧君卮。瓶已罄，再酌之。但期耳热情胥怡，此味何必他人知。雪如不止山路欹，君其醉矣无须归。
春雁（清·颜检）	春雨洒我庭，好风吹我衣。云影留微阴，日光澹余晖。雁阵来玉门，嘹唳长空飞。修翎度雪岭，回顾嗟天涯。同此声嗷嗷，遗音胡不悲。湘水非故土，良时早旋归。
晚秋词（清·颜检）	斜阳欲落犹未落，闲庭悄悄风吹幕。禽栖倦翼入疏林，菊写芳容剩残萼。深闺寂寞凉侵肌，秋怨秋愁将语谁。手执并刀共牙尺，亲裁长短寄寒衣。
过岳阳楼（清·颜检）	西湖湖水阔，东湖湖水长。东西同一湖，湖色争天光。我昔曾往东湖去，去时忝作潇湘主。我今复向西湖游，游踪重上岳阳楼。岳阳楼下多樯橹，天高秋朗澄沙渚。晨光暮霭气万千，日往月来人今古。古今作者皆登临，谁识先忧后乐心。山岳江湖自形胜，乾坤吴楚多胸襟。胸襟亦何托，古人不可作。先迹手摩挲，读罢泪并落。泪落不能收，霜露春复秋。回头已卅载，此日来孤舟。此日孤舟空往还，半年三度看君山。三度君山长不改，嗟我白发非故颜。
宿苦水（清·颜检）	昨日宿沙泉，今日宿苦水。沙泉泉不甘，苦水水非旨。水胡以苦名，事则以实记。以此例沙泉，纯盗虚声矣。日午闻村鸡，我车适至止。茶炉手自烹，松炭烟徐起。挹彼峡水来，悟彻清冷指。古琴和者希，独弹有妙理。澹味知者谁，交深莫与此。愔愔证素心，穆然思君子。
由长流水至黄芦冈（清·颜检）	东方欲明晓星起，晨鸡喔喔鸣不已。鞭丝遥指黄芦冈，一日征程八十里。马足蹴踏浮沙间，春风荡漾春光还。朝暾初射边方路，积雪微明塞外山。山色莽莽雪分界，我来看山如看画。白云当空如雪霏，白雪在山如云挂。云满山腹雪满巅，奇观还结域外缘。正若穷探香雪海，琼英玉屑堆青天。方今四海尽涵宥，准回诸部置亭堠。西缘葱岭北沙陀，重驿而来争辐辏。我从马上瞻遥峰，峰峰环列如附庸。诘朝行过南山口，涛声入耳闻青松。
由南山口至松树塘（清·颜检）	南山之南山岧峣，满山白雪堆琼瑶。我从山口入山去，直欲置身绝顶扪青霄。所在皓以洁，入目清无嚣。危峰互高下，怪石争硗礅。十里五里时有疏林相掩映，还听冰融春涧潺湲一水鸣轻涛。轻涛殊不恶，游禽亦共乐。几阵乌鸦绕树飞，忽闻雌雉山梁作。引领望山梁，高处生寒光。崩崖欲断不得断，冻云如卧还如僵。云接山峰峰积雪，混然一气含苍茫。山灵招我顾我笑，微风拂拂恍惚相引来天阊。乱山束车路，山鸟导先步。步步入崔嵬，一步一回顾。回顾已失岭下村，举头复见青松树。松树争茏苁，树树涵烟容。嗟我月余不及见，对之能勿开心胸。心胸开，坐莓苔，松风入耳声悠哉。风声松声相喧您，一鞭遥指顶上来。顶上真窅窱，崇高立孤庙。群山相与环，旭日临空照。观者于兹叹神奇，愧我尘踪今亦到。此山穹窿自古今，我来俯仰还凭吊。庙中却立循阶墀，庙外踯躅观唐碑。碑文漫漶字残蚀，碑石斑驳光陆离。匆匆拂拭不能尽其词，词中约略惟纪侯姜师。侯姜师绩不足尚，贞观事业犹于千载想见之。驱车下山去，短桥复几度。山雪溪雪白有痕，岭松涧松碧无数。君不见盘旋屈曲如游龙，当空一落奇势飞动多横纵。又不见虬髯巍巍直立致天矫，独以瘦硬铁骨支撑寒漠奋鳞爪。或且谡谡如鸣籁，或复亭亭如张盖。参差历落不知几经春，坐阅往来过客同沤尘。孤干贞心总不改，苍颜翟黛终有神。松兮松兮孰与写其真，竟与天光山光相嘘相噙浩渺通无垠。去路何回沿，四面凌巑岏。凿石以开道，盛夏犹余寒。萦纡山势曲而曲，毗连磴道盘复盘。围以石墙垣，缭以木栏干。缘溪绝窈窕，何处闻哗喧。悠然雪径开三三，郁然松荫青毵毵。云迷北山北，路越南山南。人影乱移树影静，后车还接前车谈。前后车遥长亘里，声息相闻仅如咫。才看古干横马前，倏仰乔柯出云底。忆昔官南滇，曾上哀牢山。哀牢山头老松几万本，松花松叶落地如铺毡。清阴下，跨骢马；款段徐行神潇洒，飘飘一若登仙者。今日坐松间，又似重游也。乃知人间清闲真境不易得，得之往往在于寂寞荒凉之穷野。日落晚风凉，人来松树塘。眼波集暮景，鼻观闻松香。山峨峨兮水汤汤，雪皑皑兮松苍苍。安得此间买田一二顷，终吾身兮以徜徉。
由松树塘至库舍图岭（清·颜检）	松塘有松松满山，千松万松盘复盘。盘山松高凌绝顶，天光云影迷青峦。青峦去天不逾咫，谡谡松涛入人耳。不知身在最高峰，但见天风落松子。
