游西山（清·高士奇）　　五言律诗　押歌韵	马首迎朝爽，春风缓辔过。古田行荦确，老木卧盘陀。涧落雪千尺，僧归云一窝。烟霞吾有癖，吟望意如何。
湖南别业（清·高士奇）　　五言律诗　押先韵	去城不数里，境地却翛然。树密遮游骑，荷香出画船。山光摇碧沼，桥影倒晴川。时有高僧到，松镫夜叩禅。
冒巢民年八十寓书索诗兼以字卷及金少君画册见寄（清·高士奇）　　七言律诗　押真韵	甘陵南北昔纷纶，模楷争看垫角巾。周党三徵坚闭户，桓谭万卷镇随身。花间置驿金为簿，竹里闻歌玉照人。老去更谁论往事，一竿风月卧江春。
移家城北（清·高士奇）　　七言律诗　押鱼韵	江村无恙白云庐，何事长安强曳裾。招隐未能归鹿砦，谋身堪笑似鸠居。床头新酿无多瓮，架上残编剩几车。更载清风与明月，夜深依旧伴翻书。
送孙恺似孝廉（清·高士奇）　　七言律诗　押庚韵	沁园词客旧知名，曾在杨花渡口行。佳句已传箕子国，归心又向阖阊城。白蘋风细扁舟稳，青桂香浓小苑清。吾亦有庐江上好，秋来鲈鲙不胜情。
红桥篇（清·高士奇）	红桥女儿颜如玉，雾鬓云鬟好妆束。十五盈盈竟体兰，双蛾浅画宫螺绿。初学秦筝谱凤皇，乍拈斑管写鸳鸯。矫痴不解相思字，妩弱偏过姊妹行。绮窗绣户春风里，时人休比常桃李。未肯轻随柳絮飞，等闲不逐游丝起。三月三日天气和，相邀女伴蹋青歌。归来瞥被王孙见，住幰停鞭情较多。王孙结客崇意气，殷勤不惜千金质。凤尾文绫剪作裳，鹄头火锦裁成被。油碧迎来夹道看，罽轮十队送长安。香含豆蔻春犹浅，露浥芙蓉晓正漙。交龙小袖轻衫窄，昨夜蜂黄新退额。斗帐流苏百宝装，云屏珊枕熊须席。绿幕红镫宴正频，当关客不报平津。蜂尝野蜜花房暖，莺啄含桃露颗匀。江头绣翼欣初比，谁道恩情判沟水。可怜园茧但成丝，岂有安榴能结子。长眉拂拭镜鸾羞，白露无情团扇秋。惟余玉箸千行泪，日向红桥桥下流。
成窑鸡缸歌（清·高士奇）	世人耳目贵所少，龙勺鸡彝竞爱宾。抔樽本是太古风，近时谁信趋奇巧。赵宋花瓷价最高，玉腴珠润坚不佻。永乐以来制稍变，宣磁益复崇纤妖。血色朱盘日轮射，小盏青花细描画。后来埏埴日更精，五采纷纶数成化。红妆袅娜蜡泪垂，万花锦谷扬葳蕤。春阴隔院鞦韆动，浓香满架葡萄披。亦有婴儿与高士，须眉栩栩神相似①。留与人间作秘珍，什袭真堪琬琰比。尤其著者推鸡缸，陆离宝色摇晴窗。鼠姑灼灼老难唤②，将雏抱鷇三两双。梅村老翁称解事，错道宣宗制此器③。此器繇来见者稀，更有何人讨源始。相公爱玩逾图球，长安好事勤徵搜。绨函封固献阁下，千缗一器争相酬。我从平津得暂见，两手摩挲眼光眩。归来倒尽老瓦盆，一醉那分贵与贱。
题卢征君嵩山草堂图（清·高士奇）　　押东韵	神鬐在水不入篊，仙禽在野不受笼。达人泥土视轩冕，林峦刬迹偕洪蒙。嵩山征君巢许踪，高柯百尺龙门桐。召拜谏官卧不起，草堂僻径临巃嵷。岩姿壑籁有神会，自写不假丹青工。墨痕迥出浓淡外，绝境直与虚无通。手书十志字健劲，藤枝薤叶纷相蒙。在昔右丞妙诗画，辋川旧本留清风。征君绝艺亦兼擅，蓝田少室将无同。弘农好古惬真赏，跋尾小印蟠丝红。笔法独启元祐派，胚浑坡老兼涪翁。开运下迄淳熙代，五阅丁未云流空。神物不随陵谷变，浩叹者谁周益公。庆元到今夏几世，暗中呵护烦苍穹。黯然之光久愈发，何啻宝玉摇晴虹。我在修门昔曾见，爱此叠巘藏玲珑。归田五载亲抱瓮，柘湖拓地芟嵩蓬。石廊洞户颇幽雅，十指愧未娴皴烘。重来那免猿鹤怨，故园青碧孤芳丛。云烟一卷快入手，槐根欹枕游高嵩①。
天马行（清·高士奇）	蒲梢天马本无种，渥洼小落神龙涌。旋风八尺雪花飞，玉削双蹄高耳竦。千里万里才须臾，津津细汗流红珠。天生此马岂无意，要与皇路供驰驱。瀚海遥遥难自致，绝域荒沙身暂寄。骄嘶圆月蹴层冰，阊阖门前思一试。我皇神武古绝伦，犁庭扫穴来西巡。旄头迸落狐鼠窜，阵前夺得生麒麟。太仆牵来当帐殿，将士尽惊光若练。宝鞍金勒绣障泥，猛气骁腾掣飞电。横行到处势莫当，塞门面缚看来王。功成偃武海宇泰，会须归放华山阳。
