夏至日荥泽渡黄河（清·李绂）　　五言律诗　押庚韵	日车方北至，我马独南行。广武风犹壮，黄河浪不平。澄清谁揽辔，凭吊漫沾缨。前路雄关近①，当年驻重兵。
秋山学圃为张韦斋明府题（清·李绂）　　七言律诗　押侵韵	庄舄经春只越吟，莱根滋味忆山林。夕阳千树鸟声寂，凉月一庭花影深。窣堵波原难作宅，磨兜坚已自题箴。惟馀结习残书在，窥见羲皇以上心①。
驿南铺不寐（清·李绂）　　七言律诗　押庚韵	草舍摧颓早戒更，旅人静夜倍凄清。沉沉戍鼓楼头动，宛宛参旗天半横。短𡏝一空鸡绝唱，败槽百啮马多声。十年梦想公车路，支枕连宵白发生①。
新城邸舍和壁间感柳韵（清·李绂）　　七言绝句　押真韵	十年依约玉堂春，宫柳和烟不惹尘。今日飘零向歧路，灵和殿里更何人。
读危太仆云林集（清·李绂）	唐宋为古文，大家才七人。南渡遂萎苶，得貌遗厥神。有元运隆盛，大文兴崇仁。吴虞启先鞭，斯文绝复新。后劲得云林，如《国风》有《豳》。宋王拜下风，国史功不湮。偶然履橐橐，上嫌称老臣。御史乃希旨，元故臣宜摈。和州看余庙，于事犹轻尘。论者不复察，集矢何龂龂。岂知公出处，大节光霄旻。言事既激烈，邪闭善则陈。仓卒起田间，辞禄已五春。投井义不屈，存史情亦真。兴朝访故老，四国响然臻。聊因国史出，夙志将一伸。区区圭组荣，浮云谢天民。青田亦仕元，佐命持衡钧。松雪亦承旨，实宋天潢亲。不知持论者，比此何等伦。掩卷三叹息，流俗多顽嚚。
