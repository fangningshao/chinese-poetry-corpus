巴江九日（清·李万青）　　五言律诗　押麻韵	故国霜前菊，今年又作花。王程秋出塞，归梦昨还家。流宕水三折，苍茫天一涯。何人乘醉兴，风外弄清笳。
秋夕送客（清·李万青）　　五言律诗　押庚韵	秋在虫声外，临歧翻自惊。梦从今夕远，路向故乡平。巫峡犹飞浪，青山欲送行。寄书书不尽，天末未休兵。
晓起（清·李万青）　　五言律诗　押青韵	缺月压苍莽，长河垂杳冥。露翻篱蔓白，烟断竹林青。栖鸟惊枝散，吟蛩近履停。阑干横北斗，犹见两三星。
