雨夜同牧原（清·纪淑曾）　　五言律诗　押歌韵	急风催暝色，和雨到庭柯。寒近窗前蚤，愁如叶下多。田园催晚节，江水涨微波。相慰浑忘寐，孤灯耿薜萝。
庚子秋姚雪门学使将赴都门赠别（清·纪淑曾）　　五言律诗　押先韵	帆影破湘烟，春深古驿前。西窗话遥夜，南国喜凉天。交意淡如此，客心愁黯然。江头花月夕，强半是离筵。
再送牧原（清·纪淑曾）　　七言律诗　押阳韵	大别山前春水长，伯牙台畔早梅香。君今买棹去沙渚，我亦回车思故乡。江上离筵惊草草，梦中白日过堂堂。鹿门烟树春明月，小立东风泪几行。
九日岳麓登高薄暮渡江即事（清·纪淑曾）　　七言律诗　押尤韵	岭云汀树总宜秋，九日新晴作胜游。亭倚山腰低万壑，帆随洲影剪双流。澄江乱下渔人网，飞盖遥迎水驿楼。诗境苍凉残醉里，菊花天气木兰舟。
和顾牧原舟中见寄原韵（清·纪淑曾）　　七言律诗　押庚韵	青山白浪晚峥嵘，愁指寒云是去程。天上星辰劳北望，舟中儿女倦西征。夕阳郧口帆初卸，野岸椒盘岁又更。独对庭梅思折赠，夜窗风雪暗孤檠。
寄轩即事用王少林韵（清·纪淑曾）　　七言绝句　押青韵	江上人家柳罨汀，寒山绕郭暮烟青。兰前一片潇湘色，落日秋心满洞庭。
