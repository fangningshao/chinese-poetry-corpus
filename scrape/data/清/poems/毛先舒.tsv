七夕（清·毛先舒）　　五言律诗　押寒韵	今夕是何夕，碧云沧海端。月华如梦醒，秋色到烟寒。帝女量河水，宫人裂扇纨。愁心满空碧，只倚玉阑干。
秋色（清·毛先舒）　　五言律诗　押东韵	秋色满吴岭，登高四望同。断虹垂木末，残雨过江东。细草还留碧，寒花也自红。昔人高卧处，应在白云中。
祁奕远至钱塘（清·毛先舒）　　七言律诗　押麻韵	一水中分越岸沙，春鸿消息路偏赊。别来何处搴芳杜，相见依然感鬓华。阮籍垆边堪避世，王尼车上便为家。对君却掩三年泪，苦竹城头起暮笳。
吴宫词（清·毛先舒）　　七言绝句　押齐韵	苏台月冷夜乌栖，饮罢吴王醉似泥。别有深恩酬不得，向君歌舞背君啼。
宿韬光望海日（清·毛先舒）	龙宫鹫岭天下奇，韬光更上升云梯。苍穹仿佛欲摩顶，石气濛濛拂衣冷。山僧邀我山中宿，乘兴扶筇踏岩谷。便因晞发卧峰头，俯听檐铃和风竹。夜深月没静群籁，隔树明河似萦带。须臾微红乍起灭，曈昽正出扶桑外。天浮海潏见俄顷，不觉此身驻西岭。谁持青镜写燕支，闪烁团圞无定影。沧波一半吹紫涛，良久不见东方高。凌风欲去更惆怅，天水茫茫两摇漾。绀殿红楼黯欲开，下方始听鸡三唱。
