曹仁宪谨荣寿歌（此诗收于《百寿诗录》，陈墩厚藏本）一首（清·王致中）	德遍一州兮恩崇，寿比南山兮愿同。既循良兮罕觏，今欣欣兮我公。公文章兮建安骨，少夺魁兮步金阙。选无双兮来闽粤，县而州兮功不伐。不阿势兮不气矜，不沽誉兮不争能。孰比直兮朱丝绳，孰比洁兮玉壶冰。群黎安堵兮犬不惊，奸宄潜消兮赖长城。兴塾兮村落书声，定课兮文甲落成。未际我公之寿辰①兮，四境扬仁。愿精神之永固兮，岁月长春。忽华诞之正值兮，星耀汉津。如千寻之老柏兮，盖影龙鳞。如千岁之椿树兮，盘郁轮囷。爰献霞觞兮菊水，爰歌葛藟兮福履。罗拜一堂兮屈指，彭铿八百兮共纪。既幸邂逅兮披云，不惜鄙陋兮扬芬。十三作会兮文马前勋，我公英英兮何让诸君（施懿琳编校）。
