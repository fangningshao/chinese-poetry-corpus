冈山树色（清·谢其仁）　　七言律诗　押东韵	耸翠层峦峙①海东，青山奇胜画图同。千岩缭绕低枝雾，万壑参差古木风。阴覆砺房②迷断壁，色幽橘③树蔼晴空。高人谩说樵薪事，石径荒凉野草芃④。
球屿晓霞（清·谢其仁）　　七言律诗　押尤韵	东洋砥柱号琉球，成绮朝霞灿小洲。光照赤山祥气蔚，红蒸丹港锦文浮。扶桑日出含精射，沧海云生擘絮收。熳烂烟波缥缈际，澄台占史一迎眸①。
琅峤潮声（清·谢其仁）　　七言律诗　押庚韵	琅峤壁立海云生，山尽东南水一鸣。沙马①时闻金铁响，仙人②常听雨雷声。乘潮舟楫安无恙，息浪鱼龙卧不惊。极目汪洋环岛屿，苍④洲天外忆蓬瀛③。
淡溪秋月（清·谢其仁）　　七言律诗　押庚韵	荡漾深溪一镜生，天光霞彩共分明。琼楼泻影含波净，金阙流辉浴水瑩。逐浪锦麟①吞月色，宿沙鸥鸟惊②秋声。渊渊参透真消息，莫负当前景物清③。
