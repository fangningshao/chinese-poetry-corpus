谷隐寺（清·左宗植）　　五言律诗　押侵韵	乱山围古寺，细路入松林。踏叶闻僧语，敲门响谷音。石泉风磬落，苔雪佛堂深。坐久客魂冷，翛然生道心。
黎月桥侍御归涂杂咏诗册（清·左宗植）　　七言律诗　押支韵	论交少日各襟期，相对而今鬓欲衰。笑我平生玄尚白，怜君廿载素为缁。时危莫叹功名薄，学短空惊岁月移。何日比邻结茅屋，塘边同理钧竿丝。
初至新化赠张蓉裳学博（清·左宗植）	我初试缁尘，乡贡赴京甸。踏月款湘馆，始识先生面。尘囊发鸣琴，行箧诵诗卷。清言似味蔗，往往耐嚼咽。长安仕宦海，倥偬预计选。得官宰百里，孥仆欣以忭。庶几抒夙抱，盘错利器见。谁知达者怀，自匿不可谏。朝上投劾书，暮授文学掾。酸寒古梅峒，环堵坏不缮。瓦吹风打头，床漏夜易荐。旁人或色难，先生乃安便。陶然斗室中，弦歌杂谐宴。间吟七字诗，号占万象变。雪风入牙颊，喷喝出璀璨。粼粼溪流清，触石蹙涡漩。自然成文章，足可医汗漫。觥觥欧夫子，古处耄不倦。缟纻半南北，目历几宿彦。独喜从吾游，款款似亲串。飘然李郭舟，那顾望者羡。鲰生少为儒，兀兀事文研。辞亲学干禄，妄想那能免。归来湖湘间，习飞始斥鴳。移家就冷署，甘旨惧不办。差幸苜蓿盘，臭味同所愿。惟惭论年学，短绠及道浅。祇有肝鬲间，迂拙不自贱。何图君子知，刮目及蹇钝。资西盛桃李，簇簇花满县。濂溪此遗泽，望古想空缅。懔然俎豆旁，何术盥昏懦。枉辱忘年契，温奖惧非分。古人金石交，颂祷寓箴劝。岁晚霜雪零，君躯幸保善。微诗聊以贽，并用志缱绻。
赠杨紫卿上舍北行兼简汤海秋（清·左宗植）	泉林有佳士，抗志凌云霄。艰虞鍊奇骨，郁屈成骞超。我怀素心人，邂逅非一朝。清风江上来，扫榻联残宵。吟君《春星》诗，发藻亲风骚。谁言子云吃，乃擅太白豪。谐谈杂药石，饮我真醇醪。嗟予久索居，嘤鸣求其曹。常恐志节堕，日月如丸跳。昨者汤海秋，千里寄璚瑶。上言加餐食，下言厉孤标。今又喜见君，有如漆入胶。由来气类感，开怀乐陶陶。愿言数晨夕，伊人永逍遥。黄鹄忽远别，千里长安郊。君才遇知音，广乐罗弦匏。宁当嗑皇荂，而不登琅璈。文章虽有神，语道未云高。真契在千载，努力各所操。傥遇抟南子，为言思念劳。
七月十三夜被酒登双清亭道者送茶至（清·左宗植）　　押青韵	醉眼忽洗江风腥，独踏乱石眠石亭。峭楠出壑夜龙黑，幽塔刺霄孤剑青。终古双流有今夕，三人明月自前庭。道翁好惜秋江茗，留著频来款露扃。
将之襄阳赠周翁（清·左宗植）	衙池乾蓱秋纵横，荒园曙禽催客行。连樯三日造我闼，破履蹋木声彭铿。怪翁七十发未白，谈琴读画有气力。长松倚壑回春容，老鹤盘霄健秋翮。武昌城外长江流，抟沙一聚风马牛。作诗赠翁翁忆我，隆中山北岘山头。
舟泊铜盆湖寄别舍弟季高（清·左宗植）	征帆挂湘波，客心摇风旗。临分不能别，拭泪恐子知。念子少而悫，孤瘦惟我依。与子虽两身，体具先人遗。风尘浩无极，恻恻不得携。有如邛駏虚，食望迭相违。昔为湘中役，泥涂沾我衣。襟尘暂一掺，又及河梁悲。人生处沈困，那得惜分离。倾身为饥驱，默反良以欷。何当办茅屋，白首同耕犁。束牲盟伯夷，薄俗不足仇。奔车无仲尼，植立要自求。男儿不得意，触事滋盭邮。晨兴戒脂韦，薄言远行游。出门忽迷方，四顾无可投。鸱鸮鸣路隅，狌狒当道周。射工更潜景，含沙伺行辀。亮无鸿鹄翅，高骞谢凡俦。浼身蹈尘趋，奚适能自由。往事那复道，相望崇灵修。
同人冒雨寻白兆山桃花岩中途雨甚小憩山寺被酒有怀太白（清·左宗植）	残宵闻轻雷，破晓辨游躅。老筇动高兴，意行复谁促。濛濛城西渡，野水带寒玉。东风信马蹄，洲草萋已绿。连畦平衍尽，复岫岖嵚续。阴霾湿危空，线路瞰幽谷。回风吹雨来，万壑响琴筑。平生谪仙人，高歌在林麓。粉房望咫尺，不得骋吾足。置此下山去，山中酒应熟。
京师九日同人慈仁寺祭顾先生祠呈同集诸君子（清·左宗植）	有明三百年，贤哲迈前世。惟有经学衰，末流益虚伪。侈口谈性道，枵腹薄经济。人才日猥下，国步遂陵替。先生百世士，生值明之季。风雨自难鸣，松柏抗寒岁。著述综百家，贯穿天人际。起例托洪王，精博拔其萃。杨王固不论，国朝亦少二。阎毛犹屈强，江戴乃孤诣。斯文何汉宋，通儒自无蔽。学古在于通，真是有公议。潜邱五十条，谲觚六七事。音学亦一端，汀芒讵为累。学途有戈矛，旷世一感喟。尼父当衰周，微管笔袖词。诸葛佐孱蜀，申韩亦可师。立言三不朽，俊杰乃识时。明祚昔云季，纲维久陵迟。筹兵无严城，措饷竭九釐。荐绅斗门户，坐视鼎社移。东南踵敝化，鲁戈讵能挥。先生丁横流，蒿目时事非。风尚许六代，富强奖秦随。大声而疾呼，用援溺救饥。事云竟何及，或为异代资。海运终见行，场盐必改规。其余二三策，善用多时宜。事有穷乃变，贤者早见之。迂缓与杂伯，可笑忘诋諆。
