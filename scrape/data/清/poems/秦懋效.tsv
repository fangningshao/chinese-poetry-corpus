崇庆牧常公殉节诗（清·秦懋效）	六月征蛮传羽檄，打箭炉中夜鸣镝。碉楼盘聚两川间，敢与六军争劲敌。谁为传饷万马屯，峨峨栈道黄云昏。风吹绝塞旌旗动，月落危城笳鼓喧。豨突鸱张势狡谲，变起仓卒心胆裂。奋臂一呼常刺史，提刀骂贼齿流血。同难二十有六人，临危公独无逡巡。逆酋肆毒交矢石，被创而死伤孤臣。浣花溪畔荒祠古，欲招忠魂泪如雨。至今昔岭枫林深，日暮哀哀啼杜宇。
