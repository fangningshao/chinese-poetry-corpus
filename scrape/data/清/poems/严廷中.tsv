晚望（清·严廷中）　　五言律诗　押元韵	疏林下寒叶，秋在远人村。落日红如此，炊烟淡有痕。牛羊识归路，蔬果熟山园。共说今年好，禾苗高过门。
闲嘲（清·严廷中）　　五言律诗　押灰韵	秋心似秋水，澹远绝尘埃。问富数花对，典衣待客来。钞书烦老吏，量俸置新醅。疏懒能如愿，吾生赖不才。
周筱云（鐄）闻子辑诗话以诗见赠次韵答之（清·严廷中）　　七言律诗　押尤韵	断简残编取次搜，爱才心事算绸缪。花难如意寻枝采，珠怕零星作串收。得句果然如得士，宜春还恐不宜秋。此中消息君应解，何日清谈胡上楼。
小春初旬周筱云芷衫约同阮梅叔明经陈鲁山孝廉游平山堂归至虹桥小饮以同游平山堂分咏拈得山字（清·严廷中）　　七言律诗　押删韵	浮生难得是清閒，一棹寻僧共往还。古佛笑迎前度客，夕阳红过隔江山。人来粉剩金残地，秋在黄花白雁间。有约虹桥买村酒，暮钟声裹别禅关。
赠宋典传（清·严廷中）　　七言律诗　押阳韵	瓦屋三间近讼堂，居然宋玉在东墙。官惭潘岳风情减，客有陶潜酒价昂①。宇宙幸留吾辈在，经营且让世人忙。曹蜍李志皆千古，苦论流传亦可伤。
抵莱阳姜山任柬徐石生即寄之莱州时石生迁掖县丞（清·严廷中）	生不能具飞而食肉之骨相，又不能遂膏肓泉石之心胸。吁嗟二者皆不可，惟此抱关击柝或可以追前哲之高风。髯将军、短主簿，此中人材古无数。君无轻此卑末官，造物视之已为我辈誇奇遇。君不见昆陵黄仲则，诗才直追李太白。一丞未就身先死，天待诗人只如此，噫，衙官屈宋吾与子。
