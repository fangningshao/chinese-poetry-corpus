归次盱眙感赋（清·陆耀遹）　　七言律诗　押灰韵	昔年羸马经过地，摇落能将别绪催。暝色数峰随客到，秋声一夜渡淮来。冠裳异代余松槚，龙虎英风没草莱。两载倦游重吊古，不堪携醉步层台。
青柯坪下山怅然有作（清·陆耀遹）　　七言律诗　押微韵	一径柯坪款石扉，碧云漠漠湿行衣。长镵便拟求黄独，老屋惟应结翠微。久惫津梁难济胜，欲盟猿鹤愧忘机。向禽旧约蹉跎甚，遥礼天关谢玉妃。
道中感怀寄呈秀父合肥兼示燕豫子侄（清·陆耀遹）　　七言律诗　押文韵	阮道曾无南北分，全家羁宦忽离群。一春又带还乡梦，十载空传誓墓文。燕外香泥寒食雨，马前清泪太行云。羡他麦饭松楸路，上冢归来未夕曛。
从潼关至华阴西岳庙（清·陆耀遹）　　七言律诗　押冬韵	青牛鞚罢驾茅龙，不用仙人九节筇。此去关河分两界，当前霄汉插三峰。平临极北星辰动，頫瞰终南雪霰封。差喜此邦无佩犊，好禳旱魃事春农。
三月十五夜泊彭蠡同于丕登大鸡山（清·陆耀遹）	番湖一碧澄不流，旧山明月随行舟。清光四垂天宇净，水气凛凛寒于秋。乍入盘涡棹声扴，近岭回波尽圆折。布帆落处水禽啼，十里平沙踏晴雪。孙郎济胜天下稀，猿臂引我登危矶。天风吹入倏飘举，衫影欲逐岩云飞。山中露寒夜萧爽，缘山有径披榛上。崖回岛侧穷攀跻，天半惟闻屐声响。兴尽重寻下渚船，登山临水总堪怜。月明欲去无乡梦，斜倚孤篷枕肘眠。
晓霁发缙云行馆经桃花岭最高处（清·陆耀遹）	羁魂警遥夕，离烛煇未尽。檐声断疏雨，绪风尚凄紧。既晨感群动，怀远驾征靷。宿雾纷漠漠，初阳辨隐隐。崖倾云构发，路转峰势引。长林或妨帻，仄巘但容轸。盘纡得少愒，徒旅亦劳悯。穿云石疑走，投烟鸟如陨。回壑鸣{氵众}潺，连山失崇蕴。气挟海潮动，声与天汉近。延赏景屡迁，穷跻步多窘。览物各有惬，超兴固无本。仙都结遐想，高骞谢尘坋。
芸台先生邀游石门洞（清·陆耀遹）	侍郎济胜称绝伦，翩然携客来石门。白云亭亭若相待，欲出不出岩光屯。板桥数折达山麓，石径往复重崖分。平林新雨气萧爽，瑶草琪花自森长。仙人元鹤不可亲，空里珊珊玉声响。崇岩倒影惊奔湍，仰见匹练飞林端。瓯江东来剪高浪，洒作晴雪倾层峦。我支疏筇倚风影，水气落润春袍寒。云根峨峨净无土，十仞危崖竞摩抚。谢公屐齿惜未来，石上题名更谁数。赖有新诗纪胜游，山灵呵护珍千古。间禽催客啼夕阳，岩花欲落春水香。回看暮霭足余恋，水声激激山苍苍。
四月四日游雁荡山自四十九盘岭至大龙湫登马鞍岭经灵岩灵峰石梁诸胜达大荆城纪事（清·陆耀遹）	出谷复入谷，下上穷烟霏。遥见群峰划天碧，石骨瘦削云肤肥。回崖愈转愈不及，振势百折难停鞿。舍舆攀行苦奔峭，厞屦侧滑青藤支。龙湫飞泉洒绝顶，万丝下浣天孙机。山光倒流泻苍翠，潭影激射寒玻璃。穷跻盘盘达山脊，绝巘无级旁无依。一百二峰人全览，名以象命存依稀。非仙非鬼竟何物，罗列呵问艰陈辞。双鸾矫羽不得控，玉女下顾神颀颀。众中一柱特嶷立，以顶触天端不欹。平生梦想忽到眼，金简所状心犹疑。东南海水绕如带，蜃气漠漠天风吹。灵岩灵峰并奇绝，石腹侧裂青冥低。入门清啸众山答，萝穴一鹘惊人飞。危龛老僧鬓眉绿，屏息枯坐扃元扉。横空石梁界虹影，瑶草下覆无炎曦。重峦复嶂各异熊，飞磴历历忘神疲。傍山何人结茅屋，累石为壁为门畿。窳尊荐茗解烦渴，石门潭水甘如饴。墙阴艺兰发红蕊，采撷细琐来相贻。为言十里到荆驿，行径渐平山渐稀。山中气使异昏旦，层阴阁日残阳微。冥花如霰翠欲滴，岩气雨香薰客衣。归云亭亭与争道，林壑敛暝穷回晞。
