夜过平望同陈东峙作（清·张曾）　　五言律诗　押寒韵	冒雨理归楫，披衣坐晚寒。橹声两岸急，人语一镫残。此夜追欢好，重来把臂难。忽闻渔唱起，鸥鸟下沙滩。
雨宿焦山（清·张曾）　　五言律诗　押支韵	岩光惊早起，江阁雨残时。烟鸟去无尽，风潮来不知。樱桃分饷客，芍药对题诗。四月山中好，幽禽莫负期。
五州山（清·张曾）　　五言律诗　押微韵	萝磴上空际，禅房深翠微。崖阴春不到，松激雨常飞。落叶埋樵履，寒云恋衲衣。五州遥极目，几点散烟霏。
登凌云亭（清·张曾）　　五言律诗　押青韵	水光秋变白，石骨冷逾青。天地能容我，江山著此亭。沙沈寻折戟，酒尽弃空瓶。日暮悲歌起，蛟龙不解听。
丁卯桥（清·张曾）　　五言律诗　押侵韵	诗名直到今，桥断迹难寻。落日人独立，春风鸟一吟。径幽苍霭积，石绝碧苔侵。惟有溪旁水，年年自赏音。
步江同紫芝焦山读书寄怀（清·张曾）　　七言律诗　押寒韵	九月焦岩已薄寒，海门高处落风湍。秋声一夜客同听，山色满江人独看。烧叶照书蜗舍好，剜苔读字鹤铭残。遥怜镫火三更雨，清磬泠泠度远滩。
