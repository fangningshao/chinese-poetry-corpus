赠蒋春岩明府（清·张范）　　押侵韵	天地有明晦，大道无古今。但使藩篱固，物交岂能侵。先生阐绝学，奥义窥精深。易简握要枢①，翕辟在一心。说诗持其柄②，片语蔽贞淫。诸经本同源，尼聃无商参。乘彼王乔舄，鸣兹单父琴。山林避不若，畏如神禹金。我一风尘士，垂老始投簪。每于仙吏堂，屏息奉德音。传灯资觉路，四座共照临。知及不能守，日与世浮沉。皎皎天上月，众壑分晴阴。磊磊涧中石，异苔而同岑。暗室生虚白，恍惚不可寻。执鞭吾所愿，西日已平林。
