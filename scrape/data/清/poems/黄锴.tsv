舟次早起（清·黄锴）　　押铣韵	晨光吐熹微，溪上露华泫。林乌掠舟鸣，余星带云卷。晨兴寂无人，残梦犹可缅。群动机未萌，天倪尚钤键。勿虑何所图，无翳不待剪。山水静悠悠，理会是非遣。
暮夜再游晋祠同赵浣瀛秀才（清·黄锴）　　押纸韵	灵湫一泓澄，灌溉足百里。活活走珑玲，泠泠净泥滓。所被一何遥，其源为可恃。岂真灵风旂，梦雨兴漫瀰。鱼鸟本亲人，生机托清泚。君看藻荇凫，并作跫然喜。
