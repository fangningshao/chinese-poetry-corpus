赠姜勉中昆仲（清·刘果）　　七言律诗　押庚韵	吴门风雨听鸡声，共被君家旧著名。鼓瑟耻为齐处士，传经犹是鲁诸生。孝能继志由天性，淡以论交见古情。一榻东邦三皂帽，幼安千载有同盟。
客有问东武名胜者略举示意（清·刘果）　　七言律诗　押灰韵	澄鉴决淇白玉堆，青峰插汉五莲开。春前花满卢敖洞，雨后云封苏子台。夜半琅琊先见日，天晴潮汐书闻雷。李斯古篆留清署，为记秦皇览胜来。
山家（清·刘果）　　七言律诗　押先韵	略彴横施磴道偏，棱棱石齿草芊芊。溪宽树影遥沈水，云起山峰上接天。尘世莺花浑是梦，烟霞鸡犬尽疑仙。亦知大隐非容易，欲向此中小结廛。
