冬日村居读靖节先生日月依辰至句遂演成一律（清·吴巽）　　五言律诗　押寒韵	日月依辰至，村居岁欲残。补衣朝旭暖，织素夜灯寒。节分于陵苦，贫偕孺仲安。囊空忘羞涩，不用一钱看。
奉怀两大人（清·吴巽）　　五言绝句　押寒韵	复抱西河痛，遥知泪不干。可怜双白发，谁与劝加餐？
癸丑秋陈妾得举一子时婿年四旬矣志喜（清·吴巽）　　七言绝句　押元韵	穷薄还凭世泽存，朝来弧矢喜悬门。翻嗟姑舅先朝露，未得生前一弄孙。
闻雁（清·吴巽）　　七言绝句　押灰韵	一字横排筝柱来，声声似拨楚弦哀。愿为羽翼偕飞去，纵遇高峰誓不回。
绿牡丹和韵（清·吴巽）　　七言绝句　押真韵	平台冉冉黛初匀，不逐邻园斗丽春。金谷荒凉成往事，风前犹想坠楼人。
