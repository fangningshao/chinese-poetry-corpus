吊端坑（清·程含章）	千夫挽水水千尺，百夫篝火火青碧。蛇行猿引争幽宫，日向端溪凿砚石。端溪石砚美如何，地肺天精山水腋。宝墨融融津液生，银毫湛湛心手适。坐令歙石与澄泥，奴隶一朝尽减色。自从唐宋元明来，鬼斧神工响未寂。山腹如悬破釜空，百孔千疮罔护惜。临流我为端山歌，山灵有知定陨泣。直木先伐古所悲，甘泉先竭事历历。珠池宝井怨谁招，金矿银坑总自贼。古来几人如孝肃，肯使精华留余力。君今有翼飞天涯，天涯难绝匠人迹。请君变作青石峰，寿与长江共无极。
浈江石山歌（清·程含章）	浈江石山不可模，如花如火如浮图。群龙矫首薄霄汉，澄潭挺出新芙蕖。玉笋经雨出林谷，旁无枝叶柯节疏。毋乃南华老人恣狡狯，号召百怪来山砠。惜哉不令李杜见，刻划形状无模糊。昌黎南来不过此，子瞻垂老无全书。坐令冷落岭峤外，纷纷名字随俗呼。我欲题诗洗荒陋，笔力不逮韩与苏。譬之击筑歌呜呜，谁欤听者能无狙。
