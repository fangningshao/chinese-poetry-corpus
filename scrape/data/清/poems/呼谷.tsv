过徐介白斋中题赠（清·呼谷）　　五言律诗　押齐韵	世乱君全福，清贫花一畦。山中逃禄母，树下灌园妻。节苦时贤恕，形疏里俗诋。闲门乞书画，桃李亦成蹊。
归元祉游乡校诗（清·呼谷）	世人好结交，结交如麋麇。君子重结交，结交比金银。麋麇惊则散，金银烁则新。我侪二三子，束发少小亲。寒暄十年外，居址尚比邻。岂无死与生，岂无富与贫。同忧处乱世，恭敬祈免身。归子性最纯，无故为冤民。幸逢奇侠士，今易儒者巾。采芹乐泮水，呼我酌更斟。欲酌向他人，他人未必真。不如二三子，习熟寡费神。兰蕙自楚楚，百草蔓荆榛。交隘吾道广，未愿四海人。
宝剑篇（清·呼谷）　　押屑韵	风胡死后失神铁，若耶溪平堇山穴。谁取荆轲一片心，融作鱼肠三尺雪。左蟠青龙玉错文，右蹲元豹珠环洁。代远苔荒蚀字痕，狱成冤沈霜欲折。开时但见土五色，把似众星俄失列。当时百鍊金液存，水火千年魂魄结。佩之衽带致雷雨，天人咫尺相提挈。飞行中夜千里远，疋练寒光河汉绝。神物出兴关世运，应指欃枪电扫灭。我欲赠人拭明月，走尽燕赵无豪杰。湛湛莲花归藏匣，雄雌相思声呜咽。
西寺施粥（清·呼谷）　　押真韵	金木有饥饟，所荷均皇仁。常平盛朝事，水旱膏无屯。吾生值乱世，此义安复陈。行麋遵月令，烂额愧徙薪。有司仅倡募，中怀实苦辛。独饱视众饥，未忍越与秦。黾勉告同志，蒙耻亦救民。岂无西江波，斗水涸辙鳞。捐家散百万，惜哉无义人。岂繄无义人，邑小人实贫。
和丰庵咏和载西禅师（清·呼谷）　　押肴韵	烬香陷炉侧，饥鼠窜荒坳。佛镫澹微明，隙光出林梢。栖鸟静相依，见惯亦安巢。何人炤无寐，夜声风雨交。
