酬步（清·安日润）　　五言律诗　押庚韵	醉步蓬蒿径，新诗取次成。书镫隔帘影，茶鼎沸炉声。骤雨随风过，残云逆月行。蛩吟倍高兴，相和到天明。
怀石子真明经（清·安日润）　　七言律诗　押鱼韵	先生真与世情疏，久掩柴门只静居。半世春心伤杜牧，十年秋雨病相如。语逢慷慨多经世，诗有推敲每起予。咫尺相违竟三载，教人频望只轮车。
