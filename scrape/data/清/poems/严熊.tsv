拜文烈士应符母舅旅殡（二首选一）（清·严熊）　　七言律诗　押元韵	坏屋萧萧藓渍垣，狸窥灵几见人奔。一杯愧作伊川祭，廿载难招楚国魂。划地不磨空有血，叫天常醉愿无言。青衫破帽栏干泪，深负当时国士恩。
感旧一首为文应符母舅殉义而作（清·严熊）　　七言律诗　押阳韵	成仁取义是家尝①，两代忠魂百代香。留发未须钉挂脑，裹尸唯见血沾裳。东林道学传儿尽，阁老身家共国亡。泉下若知桑海事，也应同往叩穹苍。
辛丑仲秋过母舅竹坞草堂，流连数日，赋得长句（二首选一）（清·严熊）　　七言律诗　押先韵	兴到吟诗倦到眠，渭阳情切少周旋。竹孙供饭堆盘玉，松子煎茶满壁烟。地僻真成鹿门隐，心空合悟象王禅。秋高水涸渔舟杳，始信桃源未是仙。
