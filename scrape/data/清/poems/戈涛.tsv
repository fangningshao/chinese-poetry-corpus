雨夜（清·戈涛）　　五言律诗　押尤韵	凉气入庭竹，潇潇声作秋。应知今夜雨，顿长百泉流。淇水经前渡，苏门忆昔游。十年弹指事，伏枕梦悠悠。
别盘山（清·戈涛）　　五言律诗　押元韵	青沟住独久，珍重别髯髡。石订重来约，山留昨夜魂。东西分涧水，次第下烟村。回首从前路，天城近石门。
题张氏山居（清·戈涛）　　五言律诗　押庚韵	会心岂在远，得意无能名。一径古松色，半崖秋水声。闲云将鸟意，呦鹿杂人行。最识幽居好，马蹄尘又生。
赠董清平燮庵（清·戈涛）　　七言律诗　押先韵	栖迟锁院论文日，弹指流光已十年。异地相逢嗟共老，故人虽在散如烟。华风久格蛮夷俗，灵雨新沾芋栗田。莫叹官贫公禄薄，与君畴昔酌清泉。
访东涧僧不遇（清·戈涛）　　押纸韵	我闻东涧僧，能诗似齐已。策杖一幽寻，潺潺两涧水。深院闭无人，微闻松落子。
自怀化驿山开路夷达罗旧（清·戈涛）	遮眼山万重，重重了无异。石磴缘乖崖，棱锷削膂臂。长绳挽崇攀，众力留俯坠。有泉半沮洳，有田尽芜秽。晚宿怀化亭，朝光引征骑。平畴乍轩溪，峻崿如引避。苍翠透林间，斜睇翻妩媚。稍舒纡郁怀，遂纵青冥辔。迢遥展流觌，浩荡生遐思。汩汩沅江来，棹讴杂清吹。惜景追前程，长谣慰劳勚。
古槎行为梁阶平前辈作（清·戈涛）	横阶十尺烟光青，枯槎溜雨欹中庭。奇质疑遭龙火劫，遗珠黯淡蟠雷霆。肤理庚庚绣石发，古斑似结丹砂英。蛇穿螬齧蝼蚁穴，时有光怪腾宵冥。当年移植西湖种，留烟宿月延风清。递经门阑换主客，谁记岁月分衰荣。断节半衔痴瘿长，盘凹或寄华苕生。主人爱护不忍斫，环以翠筱森亭亭。时来旋绕据其腹，耸肩袖手吟咿嘤。摩挲几回增慨息，含毫渺虑悲兰成。古音琅琅响清绝，恍奏长笛开林坰。我生阅世本百感，况触孤调传商情。哦诗夜半虫语歇，空堂淅淅来秋声。
