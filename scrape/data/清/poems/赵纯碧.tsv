西河晚望（清·赵纯碧）　　五言律诗　押青韵	帘动晚风侵，秋花红一亭。残阳照溪水，烟柳锁秋屏。树远前村绿，檐低晚火青。归来仍独立，凉露忽飘零。
岁暮怀妹（清·赵纯碧）　　七言律诗　押尤韵	锦瑟年华似水流，惊人青鬓判成愁。枉教别梦依芳草，多半相思对玉钩。见说天涯原有路，不应沧海竟无舟。伤心莫把瑶琴抚，手撚秋棠独倚楼。
春阴（清·赵纯碧）　　七言律诗　押歌韵	漠漠盈盈奈尔何，漫天飞絮卷横波。抵催蝶梦迷芳草，颠倒花魂绾女萝。纤月未窥愁雾重，珠帘深押怨思多。尽教明镜留香雨，九十韶华恐易讹。
