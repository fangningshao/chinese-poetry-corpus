新湖（清·孙永清）　　五言律诗　押微韵	积雨缘岩岫，空林明翠微。人家湖口远，鱼罱晚来稀。独向烟中立，翛然风满衣。仙源不可问，云径是耶非。
自风篁岭至龙井（清·孙永清）　　押宥韵	隔岭闻风篁，凄韵杂飞溜。缘岩将百转，仄径回疏秀。遥梯白云封，近见红日漏。登顿蒙翳深，夹林华鬘覆。细泉绕其根，澄泓媚石甃。岩花共鲜新，古翠纷缛绣。空色妙不延，神景惬无旧。想像东坡翁，高人此缔构。去住本无家，风流不可复。莫辨虎溪踪，谁识归隐窦。我亦莲社徒，欲去恋孤岫。
欲再登孤屿潮急不得到遂至馆头（清·孙永清）	江上变气候，金风被兰渚。归淙偶回沿，中川眷琳宇。仙舟幸同携，晓吹韵笳鼓。瀰瀰沈石华，离离出竹祖。是时回怒潮，榜人喑无语。声喧千石钟，势挽万钧弩。超越匪尺寻，端倪辨铢黍。方蓬失罡飙，何必弱水阻。翻忆前度来，目成渺何所。心逐虚舟游，迹谢短筇拄。修涂果安穷，噫气空尔怒。稍忻即次安，已慰登陟苦。寄谢海上鸥，忘机久予取。
