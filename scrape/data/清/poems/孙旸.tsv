春日北行夜泊江口（清·孙旸）　　五言律诗　押先韵	泛泛桃花水，春风路几千。月明寒食夜，人在广陵船。极浦迷乡树，孤蓬接远天。黄昏何处笛，吹绿一江烟①。
还家（八首选三）（清·孙旸）　　五言律诗　押真韵	岁岁还乡梦，今朝梦始真。到家仍作客，无地可容身。山色迎人好，湖光入眼新。廿年成底事，悔不早投纶①。
潞河遇尤展成（清·孙旸）　　七言律诗　押鱼韵	远道谁传尺素书，十年魂梦隔医闾。看来华发君相似，得隐青山我不如。异日才名齐屈宋，近时踪迹混樵渔。鼎湖一去无消息，狗监何因荐《子虚》？
甲寅四月宋蓼天少宰以边才特疏荐余诗以谢之（清·孙旸）　　七言律诗　押真韵	百粤风烟控七闽，山公启事一时新。未能马革酬明主，肯为猪肝累故人！瑟向齐门知不好，履穿东郭自安贫。澄清事业须公辈，愿乞馀生伴钓纶。
送邓孝威南还（清·孙旸）　　七言律诗　押寒韵	谁遣征书回鹖冠，又看薄毂出长安。到来京洛文章贵，归去江湖天地宽。碣石虚闻求骏骨，邗沟无恙把渔竿。临岐珍重加餐饭，白首休歌《行路难》。
