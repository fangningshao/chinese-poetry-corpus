寄衣篇（清·张作楠）	虫唧唧，催刀尺。念游子，泪沾臆。冬成衣，寄北平，北平风高妾心惊。念我夫子久作客，日日计归程。再拜告丈人，为我寄衣到塞北。岁岁寄衣，不见夫归。不见夫归心恻恻。一在南，一在北，使妾长相忆。丈人将衣去，归客将书来。读未数行，举家悲哀。夫子有遗言，言寄妻若子。远客二十年，财亡身又兀。我病尔不知时，我死尔不知日。尔饥尔寒谁视尔，与尔永诀凭片纸。萋若子，顿足号且呼，不见故夫，但见手书。持书于邑，肝肠断绝。尔病我不知时，尔死我不知日。使我夫妻父子，不得永诀。妻哭夫兮，子哭父。母哭儿孤，儿哭母苦。三千里外雪霏霏，谁收尔骨归黄土。
