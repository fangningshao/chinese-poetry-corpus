谒武乡侯祠（清·赵亨钤）　　七言律诗　押支韵	南阳肃拜卧龙祠，怀古苍茫有所思。三聘就徵莘野侣，千秋知己杜陵诗。功名管乐卑无论，鱼水君臣乐可知。明日襄阳又投宿，更无泪洒岘山碑。
重阳日唐梧庄置酒于临佛阁醉后题壁（清·赵亨钤）　　七言律诗　押青韵	豪宕谈心剧有情，天涯高会两忘形。孤帆远浦秋无极，细雨斜风酒易醒。宦海同心伤落寞，玄都旧树半雕零。醉中误解君谟句，青眼看人万里青。
感春（清·赵亨钤）　　七言绝句　押支韵	一例春光发旧枝，长松古柏独迟迟。东风亦有偏吹处，桃李无言尔自知。
