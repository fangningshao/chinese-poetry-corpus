赠苏山人（清·李大儒）　　七言律诗　押微韵	绕屋杉松尽合围，昼眠常自掩荆扉。仍嫌葛老钞方少，却笑桐君识药稀。乳管静探云湿屦，垂珠自采雪侵衣。年来不入长安市，免得傍人问是非。
读书万峰庵幼弟简斋以诗见寄次韵和答（清·李大儒）	莲峰飞鸟上，引手接明霞。檐浅云常宿，松深日易余。山僧惟习静，野鹿解衔花。吾亦忘机客，埋名谁复夸。
鲁絜非用家淡轩韵见寄即次原韵和答（清·李大儒）	迫厄厌时俗，高举寻吾契。蹑风既靡因，菲质终局地。野马与尘埃，生物息相吹。孰能握机缄，众万并呈媚。我昔志大道，汗漫苦无佽。市中值安期，策我毋怠弃。阆风信匪遐，犍韄自难至。束缊贻寸光，八窗朗幽閟。
