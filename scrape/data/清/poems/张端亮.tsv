赠张汉冲先生村居（清·张端亮）　　五言律诗　押麻韵	白发先朝客，丹丘处士家。修筠屯古翠，浅水籀回沙。箧启留侯帙，帆收客使槎。一从高卧稳，梦老亦松霞。
不寐（清·张端亮）　　五言律诗	乡思浓于酒，倾来讵易乾。坐驰千里短，愁结一宵难。晚叶吟风细，秋砧捣夜寒。不知天上月，今夜为谁圆。
瓦角村山路见奇石（清·张端亮）	娲鼎何年泼余汁，化作狰狰神虎立。风雷一啸破溟濛，山鬼野狐应夜泣。耸肩侧视几回痴，百窍玲珑琢削奇。玉裂冰纹苔绣铁，祗留皴法米家知。高呼石丈石无语，石若有情应共吐。何事空山老岁华，暮迎秋月朝秋雨。爱而不忍便弃捐，以手拍之声铿然。谁信神奇有如此，故令冷落伴荒烟。我不能谈经令汝头自点，又不能大袖纳汝避俗眼。振袍且下深深拜，从此相思知不浅。
