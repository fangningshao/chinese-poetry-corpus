己未正月十八日书事（清·邵葆祺）　　五言律诗　押冬韵	一扫云霾迹，青阳气万重。炎威初寂灭，天罚尚宽容。犹胜然脐败，争看系颈从。宏羊烹此日，会待寝边烽。
咏史（清·邵葆祺）　　七言律诗　押先韵	高阁深源事竟然，漫夸夷甫不言钱。名归青史怜他日，望重苍生忆往年。入水牯牛空恋佛，舐丹鸡犬易登仙。儒林声气禅林味，祇为人才惜此贤。
己巳正月十二日纪事（清·邵葆祺）　　七言律诗　押真韵	纵理铜山相竟真，一簪今日不随身。死教赤棒先笞鬼，生作苍鹰乱击人。钜万囊中空掩敛，无双花底太横陈。十年田窦谈因果，东市朝衣又斩新。
歌场（清·邵葆祺）　　七言绝句　押元韵	歌场冷落旧朱门，适景园西暮霭昏。忽听琵琶重下泪，刘琨家伎属桓温。
绣衣行（清·邵葆祺）	金钥仓琅琼殿晓，红镫影暗宫鸦绕。绣衣御史鸣珂来，却望残星首重回。君不见豸冠风骨何清显，骢马人人学桓典。不惜隃麋磨斗丸，或被恩膏进一官。深宵竞听兰台鼓，谏草纷纭笔花舞。数十万言贾长沙，一百八疏任伯雨。尚衣老监步婆娑，手捧封函看晓河。昨夜液池新雨过，官蛙取闹十分多。
南山行（清·邵葆祺）	征人尽著锦衣归，独窜南山夜合围。忆昔挽弓入营伍，争夸有力雄如虎。周泰全身刀剑瘢，陈安丈八蛇矛舞。姓名在乡不在官，将军召募随登坛。论功每隶天兵后，杀贼居前常死斗。惜哉百战梨花枪，驱驰关陇势莫当。生本求官乃作贼，故里无家归不得。归不得，可奈何，头颅崛强刀光磨。昨夜官营千骑发，哀笳吹堕空山月。总戎仍是霍嫖姚，犹认当年部下卒。
