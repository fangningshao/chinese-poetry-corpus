过友人山居即景（清·周彦曾）　　五言律诗　押元韵	幽情与物远，小饮傍山村。几折入松径，短墙开竹门。吟将梅共瘦，人对鸟忘言。风飏余花落，茶烟绕榻昏。
沈山（清·周彦曾）　　七言律诗　押歌韵	小山石片望嵯峨，落日渔樵起啸歌。花覆层峦春气暖，松鸣幽涧夜声多。当年有客耽丘壑，此日何人卧薜萝。我亦梦中曾一到，他时可许结茅过。
