自笑（清·刘正谊）　　五言律诗　押蒸韵	自笑情何僻，谋生竟未能。鬻田买古砚，贷米给诗僧。花月耽成癖，禽鱼狎似朋。室人交谪我，妇语不须应。
访毛西河太史留赠（清·刘正谊）　　七言律诗　押寒韵	充栋书成自不刊，频年握椠暑兼寒。鲁鱼舛后多釐正，秦火焚来尽补残。画舫两湖明月共，篮舆十里好山看。感施馀论沾荒帙，白苇黄茅足改观。
山游限韵（清·刘正谊）	越峰万叠清，高与苍穹薄。烟云互隐现，盘郁列岩壑。兹山卧南隅，芙蓉擎千萼。两崖界清溪，石发细可擢。沿流陟崔巍，飞翠眉边落。危磴空际悬，修绠差相若。翻疑太古初，神工巧空凿。纡回得平衍，心目悠然拓。古杀围松杉，疏钟度寥廓。山僧宿所谐，不厌逢迎数。妙谛竖拂诠，尘襟汲泉濯。卓午日影圆，幽奇导我索。老藤蛟虬盘，怪石虎豹攫。湍激金铁撞，禽喧丝竹作。岚封洞杳冥，藓蚀碑斑驳。奋力蹑崇冈，忘疲循略彴。海气忽吹来，天风唳孤鹤。视听乃一新，斯游良可乐。归途眷林峦，斜阳红半角。揽胜有前期，更订山灵约。
