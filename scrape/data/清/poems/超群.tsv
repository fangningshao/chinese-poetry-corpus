九日（清·超群）　　五言律诗　押尤韵	佳节偏多雨，翻增旅客愁。高堂虚白日，空谷自清秋。世上无相识，天涯亦浪游。故园今日菊，谁插老亲头。
扫先慈墓（清·超群）　　押阳韵	慈母多笑容，至今不敢忘。岂意拜墓时，松柏参差长。遥忆儿嬉日，瞪目徒心伤。一思分我食，载思缝我裳。昊天宜罔极，延伫何徬徨。挂纸聊复去，落日沈高冈。
