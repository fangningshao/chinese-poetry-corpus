百字令 草堂春社，旧燕重来（清·杨瑾华）	几番花信，又匆匆春社，廉纤微雨。岑寂草堂清梦醒，袅尽沉烟篆缕。斗草心慵，停针意倦，旧燕来庭户。雕梁栖稳，呢喃似话离绪。对此佳境良辰，开筵相赏，醉后联新句。九十韶光春正媚，姹紫嫣红无数。波暖银塘，草薰绮陌，又近清明序。萍踪才定，客尘今喜浣去。
夺锦标 杜鹃花（清·杨瑾华）	新绿成荫，啼鹃声里，恰好花繁似锦。折向吟窗赏玩。娇妒榴裙，艳过珊枕。念韶光易晚，恐春去、顿添新恨。属东君、护惜芳华，莫使雨风摧损。开遍枝头浓润，一片丹霞，又记鹤林仙境。烂漫千房挹露，宫烛凝光，晓阳留影。愿朱颜久驻，占年年、三春好景。更朝来、掩映晶帘，暗助玉台新咏。
