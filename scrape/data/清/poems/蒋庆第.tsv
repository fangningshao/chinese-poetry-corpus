放衙（清·蒋庆第）　　七言律诗　押麻韵	隔坐青山劝放衙，小胥敛牍趁归鸦。城颓古堞斜通路，菊瘦荒畦晚见花。乡思涉秋浓胜酒，名心退老薄于纱。药囊抛掷书签冷，太息吾生拙画蛇。
雪意（清·蒋庆第）　　七言律诗　押支韵	已度清霜有夙期，冻云徐展峭风迟。一枝作态梅痕活，半晌惊寒鹤梦疑。客舍长安愁酒价，吟情灞岸动鞭丝。生绡淡墨何人会，绝胜纷纷舞絮时。
负儿林檎下（清·蒋庆第）　　押阳韵	负儿林檎下，儿啼索果尝。辞树十五年，儿身如父长。林檎蠹不实，我身安得强。悠然寒日晖，迫暮趋平冈。此木傥未薪，戒儿长毋忘。
和赵菁衫九日留别之作（清·蒋庆第）	瑟居万绪春茧抽，冷蛩夜促黄花秋。朝来幅幅塞云黑，使我意在北山北。天边一雁扬音来，明湖作酒三千杯。败荷点霜碎于缬，忽如绿沼朱华开。三年人事苦颠蹶，视我星星酒中发。枯枝自抱真寒蝉，满腹秋心瘖不发。绣袍才子工挽强，蜀江鸳锦仙机张。袖底江山出新藁，汗流湜籍未足道。济南名士开敦槃，飞霞结佩芙蓉冠。大者兵车细屝屦，约束仗尔为齐桓。揽袪断辔争遮挽，却愁十日不尽欢。彩笺炫眼一篇玉，别情万叠秋波绿。灌夫意气班超侯，四十男儿那刺促。短鞭脱壁风生衣，一夕言归即日归。身骑土牛且东鲁，乡心叶叶离亭飞。
