读史（清·吴嘉泉）　　七言律诗　押庚韵	紫宸仗马久无声，竟向朝阳作凤鸣。折槛知难罢张禹，裂麻群拟拜阳城。清时有道能容直，余子无才托避名。白简虽焚金鉴在，瀼州不遣小臣行。
司空表圣故里（清·吴嘉泉）　　七言律诗　押真韵	避世能师郑子真，王官谷里寄吟身。久为阙下抽簪客，重见阶前坠笏人。吞祐祚衰无节士，中条山峻有遗民。此生不与清流祸，终古茅亭岁月新。
明熹宗御用小斧歌（清·吴嘉泉）	当头委鬼窃国柄，弄权猖獗比枭獍。朝廷太阿方倒持，宫中斧柯尚用命。德陵聪智天所授，用贤枘凿不相凑。枫宸俨然居肆列，至尊亲自试雕镂。髹几丹漆摩精莹，御园伐木声丁丁。此斧虽小斲削甚，坐令完社危刀兵。杨左冤死伤其手，国家利器空无成。呜呼用人用物良不易，古来天子戒游戏。
