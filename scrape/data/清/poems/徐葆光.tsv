磳田（清·徐葆光）　　五言律诗　押庚韵	山田不亩平，高下复纵横。人惯缘厓种，牛知避石耕。科秧分岭色，叠溜学滩声。农事春前足，田蛙正月鸣。
种榕敷命堂前左右各二株示通贡诸大夫（清·徐葆光）　　七言律诗　押灰韵	使馆邀纶世一开，圣皇册命已三来。天无稽泽随时降，树有余阴为手栽。门合海隅迎日月，根蟠龙爪压风雷。诸卿好与勤封殖，若木光中拱上台。
康熙戊戍六月朔奉命册封琉球述怀三首（清·徐葆光）　　押翰韵	我生寡行役，敦敦守书案。少长太湖旁，临涯渺无岸。朅来京国游，涉江已三叹。浊流益奔驶，疑向银河乱。今将事澥东，宠命贲冗散。皇灵畼九垓，当险敢云惮。衔纶出区夏，邮签浩难算。八千闽越路，未及溟程半。涉川守忠信，古人宁我谩。兹游纵目初，奇绝平生冠。
自口外回至密云道中车折轴遇雨（清·徐葆光）　　押纸韵	出山复入山，颠顿不知几。瘦马怯孱颜，两毂斗石齿。脱险就夷旷，泥行钝亦喜。中轴忽摧折，轮转不逾咫。劳薪不能言，事败悔方始。解轭就牛车，落日照行李。驶雨截山来，抔云翻墨起。桥阻断虹边，路辨掣电里。风吹只裯单，沾湿行未已。将经沧海身，平地已如此。
枫岭山行至梨岭（清·徐葆光）	风泉聒旅枕，壁灯照客起。云木滉初阳，蒙茸犹谷底。笳鸣惊宿禽，旌影照溪水。虹桥接枫岭，闽程从此起。仰见梨山巅，雾行犹十里。阴崖竹梢空，寒碧光薿薿。山僧延客坐，孤亭翠微里。亭边方竹枝，乍见心尤喜。棱棱节目匀，端正比君子。我行既在险，所恃非圆美。从僧乞杖材，中矩皆如砥。行行步亦步，扶我历蒙汜①。
上滩行（清·徐葆光）	祗命走闽服，崎岖敢易安。纸船托微命，上滩复下滩。上滩逆水怒，求进尺寸难。片石扼我险，力费千篙攒。下滩得水利，双楫如轻翰。穿针与走马①，一泻百里宽。顺流虽云乐，触激无坚完。滩师头易白，斗捷摧心肝。上水既失利，小心事惊湍。救堕愁脱手，引汲心胆寒。釜悬船挂壁，溜急鱼升竿。步步自牵挽，力尽终跻攀。于此互乘除，得失如循环。上滩与下滩，请君择其间②。
