浒墅（清·钟启韶）　　七言律诗　押东韵	暝云迢递接吴宫，点点归鸦淡淡风。半月桥横深树底，万家镫碎乱流中。惠泉沽酒愁堪破，阳羡营田计亦工。何事离人眠不得，赤栏干外唱烟鸿。
漫兴（清·钟启韶）　　七言绝句　押删韵	劳人肺病得秋间，落叶声中独掩关。如此风光能不醉，拒霜花外夕阳山。
渡黄河（清·钟启韶）	徐州河声吞吐里，千家围住河堤底。堤东一塔出高寒，影插黄河半天水。我向徐州问官渡，棹上河声上流处。是时北风刮河堤，芒砀山色迷东西。欲雪未雪天云低，惊沙拂水马鬣齐。立马满船风里嘶，驿程更指荒村口。驻马河边一回首，符离迢递接彭城，只隔江南数行柳。逢人借问荆山河，春水未上桥不波。挥手去矣吾颜酡，大河以北春风多。
