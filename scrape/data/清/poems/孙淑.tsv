五日吊古（清·孙淑）　　押阳韵	田文五日生，屈原五日亡。吉凶同此日，理固难推详。原与国休戚，一死分所当。渔父枻自鼓，詹尹龟宜藏。抱石投湘流，心与日月光。文从狡兔计，高枕乐未央。后合魏秦赵，伐齐何披猖！身死薛随灭，高户仍不详。文生鸡狗雄，原死荃蘅芳。世人何梦梦，悲屈羡孟尝。我心独不然，临风慨以慷。抚时怀往事，聊进菖蒲觞。
