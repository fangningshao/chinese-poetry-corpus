谒少陵祠（清·李苞）　　五言律诗　押支韵	郭外草堂寺，旁留工部祠。老曾怜鬓发，愁尚现须眉。幕府秋风客，江村春日诗。溪花相信久，吏隐实兼之。
发化林坪住沪定桥（清·李苞）　　押遇韵	林深反无鸟，山晓犹烟雾。欲早起却迟，竟为幽谷误。遵隈径诘曲，傍崖心恐怖。涧水分顺逆，我行异沿溯。山木罨官桥，春波涨晚渡。故交会面难，客馆且小住。
宿头道水客馆（清·李苞）	重掩象肺腑，幽深寓耳目。峰疑日月避，山将天地束。飞瀑频湿衣，悬厓欲压屋。对面岭云白，随意阶草绿。跋涉已半月，淹留忽三宿。昼夜风雷响，春睡不敢足。
早行过折多山（清·李苞）　　押翰韵	太白引行人，行向天西畔。山腰青一片，鞍马冲烟断。历坂逊九折，揽辔增三叹。大荒飞鸟外，兹岭复天半。毫无云木秀，徒然雪漫漫。沙砾所积成，嶱嵑空凌乱。岭西夏犹冬，重裘御青豻。野饭犹难得，劳薪命炊爨。
宿卧龙石（清·李苞）	蛮民不凿井，结庐傍水浒。过客停征骖，亦作东道主。初夏日晷长，到来已亭午。轰轰雷数声，云脚拖衡宇。对面千仞出，上雪而下雨。溪草抽碧线，岭树翻白羽。景色分浓淡，高低异寒暑。他日逢云林，烦将画图补。
再宿中渡（清·李苞）　　押有韵	松光照四壁，山昏未及酉。客闷无可遣，吟余茶代酒。野店寂无人，散步道左右。峡中天不大，尚得见北斗。万籁都不闻，祇闻寒溪吼。长途借马骑，明日能行否。
自麻盖中过雪山至西俄洛（清·李苞）	昨日穿云林，今朝过雪山。咫尺风土异，苍茫宇宙宽。火龙不到处，夏日亦生寒。冻泉依石泻，清冰作镜看。松杉畏生岭，避风藏山湾。遂令重叠嶂，头秃空巑岏。饥马恨草短，仆夫苦衣单。悲歌猛虎行，惆怅行路难。
