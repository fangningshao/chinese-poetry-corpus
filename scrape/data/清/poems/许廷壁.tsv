蛛网（清·许廷壁）　　五言律诗　押歌韵	寂寞无人处，蜘蛛结网多。琴床尘未净，镜匣恨难磨。吐讶蚕为茧，张疑雀可罗。年年瓜果节，乞巧问星娥①。
萤灯（清·许廷壁）　　五言律诗　押微韵	雨打风吹急，荧荧未减辉。纱囊真可贮，罗扇不须挥。池上随波动，花间照客归。终含丹一点，光采莫嫌微①。
白鸟得蚊字（清·许廷壁）　　五言排律　押文韵	元驹曾号蚁，白鸟亦称蚊。种本从鷏出，名还与鹭分。蝇头同取象，豹脚独成文。异论思巢睫，残碑记露筋。负山真有力，列市竞为群。雨陨常千点，雷轰忽一军。乍疑歌翯翯，讵意睹棼棼。除恶由来尽，何防毒草熏（施懿琳编校）。
白鱼得蟫字七排（清·许廷壁）　　七言排律　押侵韵	披蒲恰傍文澜阔，汲绠将穷学海深。丹鸟有时资照映，白鱼于此任浮沉。羽陵几度潜踪入，脉望三生慧业寻。独向词源矜吐纳，惯从经穴恣贪侵。分明吞墨同乌鲗，彷佛衔书效赤禽。咀味却耽蝌蚪简，知音应托鞠通琴。十年食古终须化，一字填胸便不禁。乞得芸香堪辟汝，那愁为蠹更为蟫（施懿琳编校）。
