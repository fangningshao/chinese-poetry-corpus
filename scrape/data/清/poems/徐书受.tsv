南天门（清·徐书受）　　五言律诗　押庚韵	冒岚余浅雪，叠石构飞甍。马自嘶风立，人因出隘争。岩凹扪虎迹，天外走雷声。登陟真称快，徒令怯者惊。
感兴（清·徐书受）　　七言律诗　押阳韵	沙沈石锐倏低昂，归路宁如去路长。天远楼台时出没，秋暄林木半青黄。感知人少空怀刺，惜别情深况陟冈。遥忆大雷书到后，晓风寒月正茫茫。
广济桥访谢茂秦故居不得（清·徐书受）　　七言律诗　押鱼韵	斯人高卧久榛墟，谁复能来式故庐。史论抑扬存节槩，声华标榜自乘除。才非劲敌输苏李，事已凶终悔耳余。尔日升沈何足恨，不应重广《绝交书》。
送秋塍暂往保定即返秀水（清·徐书受）	王郎王郎大磊落。才名二十载，不免尚飘泊。平生性命为友朋，缓急至今谁可托。众中遇我更不疑，一见高呼动魂魄。王郎听我语，足以慰尔饥。择交定交始，乃克全交期。苟未保厥终，不如不相知。当时颜苦瘦，今已面有髭。髭鬑鬑，发短短，嵇非懒兮阮非诞。君曰悲乎，岂在饱暖。不封不树，盖不敢缓。以此感激，卑官不辞。孝子之志，谁当谅之。嗟君勿戚贫而病，我亦年来知定命。母殡松楸系梦思，严君万里违温清。君由保州去，南抵长水塘。行将告我友。我友钱与杨，高堂白发各相守，何事遨游离故乡。
新岭（清·徐书受）	振衣忽霄汉，巉绝已平视。一线上天奥，万笏出地底。斜日在半崖，高鸟飞不起。豁然倚层空，盘旋径逦迤。云生乍笼袖，涧响复盈耳。何处烟林钟，天风吹十里。蹑景有羽翰，苍苍暮凝紫。
