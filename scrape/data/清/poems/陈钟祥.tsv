兴济与山阴沈雨川少尉（清·陈钟祥）　　七言律诗　押真韵	等是艰难历尽身，相逢歧路倍相亲。何堪暑雨嗟行役，恰喜清风来故人。鸿爪数残情易倦，马蹄经过迹皆陈。殷勤却谢壶飧会，话到家山未了因。
上滩行（清·陈钟祥）	大滩水如天上来，奔腾涌沸声轰雷。一线直落势复回，银河东泻沧溟开。小滩石在水中夹，怒石夹水水逾狭。新泉急火煎成泡，万斛明珠流出峡。大滩小滩难复难，蛟鼍喷沫飞惊湍。上滩更比下滩苦，行者未至心先寒。江头大船不敢行，驾棹皆属麻阳人。麻阳舟子强有力，满船日听喧呼声。喧呼牵挽人挤排，各负长纤登高崖。崖高路窄行不得，蛇行蒲伏泥中蛙。壮者负纤黠持篙，篙撑怪石避惊涛。一篙一拄一转侧，危梢起立如飞猱。滩流浅处石势汹，舟陷石中舟愈重。篙师赤体入水中，鳌负舟行舟始动。楚黔地接相犬牙，千山万壑钩连斜。诸峰横叠出滩口，奇崖峭壁森㟏岈。山形崱屴波与吞，怒犀饿虎沙中蹲。或如美人临水妆，黛螺秀色生明光。俯听滩声仰见山，时时骇笑开心颜。神工鬼斧不容壑，世间奇境非痴顽。放舟似入青云端，江山如此亦壮观，何必徒嗟行路难。
君山守风遂登山望湖拜湘君祠墓因至寺中观后蜀时诸铁器（清·陈钟祥）	湖头夜半来腥风，山云横卷波掀空，军声十万鸣空中。晓视湖风声更恶，黑云如山压山角。山灵招客青堪握，爱山遂作看山行。放眼不辨湖山青，混茫一片秋云横。洞庭汪洋八百里，挹之不过一瓢水。青山如发湖心起，山头梵宇凝霏烟。湘君墓下蛟鼍眠，萧萧泪竹围墓田。铁色黝然中古器，藓花剥落谁辨识。时代荒唐等游戏，浩渺钟声入乱流。巨涛撼山拍欲浮，朗吟直挟飞仙游。
端阳后一日黄鹤楼对雨（清·陈钟祥）	我昨去黄州，楼风暴雨拦江头。坡公阻客不得发，徒令赤壁怀清游。我今客武昌，悲风苦雨凄断肠。仙人招我买双屐，直上黄鹤心苍茫。黄鹤楼高逼闾阖，楼下双流江汉合。对峰龙气划江开，万井人烟夹城市。呼茗推窗坐听雨，江头隐隐闻龙语。初如溅珠大小波心跳，急似长蛟攫掷空中舞。帆影纷纷乱飘叶，云头倒与风樯接。江山模糊不可辨，水墨空濛浸城阙。黄鹄矶边起暮愁，萋萋鹦鹉自芳洲。屈生去后祢生去，千古才人总误投。不禁喃喃樯上燕，争如泛泛水中鸥。楚些一掬蒲觞泪，阴雨今朝哭未休。梅花正值江城落，风雾漫江更萧瑟。客怀乱似雨丝多，便放江山入吟橐。安得烟蓑雨笠自称意，且学林宗一巾自垫角。拍肩试请呼起楼头仙，横吹玉笛倒骑鹤。
丞相岭（清·陈钟祥）	笋将度百盘，摄衣步千仞。岧峣邛笮中，相岭独危峻。小岭矗其南，亦莫敢争胜。坪以长老名，峰固丈人称。谷口兜罗绵，裹衣云气润。积雪半峨嵋，深春犹没胫。雷霆走其下，风雨忽惊迅。不见马蹄迹，但闻人语应。逼仄苔磴滑，确荦石棱硬。日冷旌旗薄，风严戈戟劲。万里赢糇粮，履险心敢吝。遗庙仰崇椒，川岳犹效顺。非但化彼夷，柔怀裕忠信。
古槐行（清·陈钟祥）	清溪县庭有古槐，霜皮剥蚀青铜摧。云是汉时丞相手所植，至今千载余崔嵬。子桓溃窃特一蚁，丞相雍容事南鄙。铜鼓声中七纵擒，山阳湖外两咥齮。阳平未出收四郡，图远故应先服近。越巂部接古沈黎，賨叟青羌知汉运。驻节东归各晏然，行营夏午阴初圆。神灵风雨总呵护，遂令郁郁长参天。参天遗韵邛蜀，祠堂树作甘棠木。槐乎槐乎汝独手泽存，荫庇夷夏千年同百禄。
圆津庵古藤歌（清·陈钟祥）	老藤夭矫如苍龙，蟠根大与擎拳同。垂阴直拂高松顶，怒枝横搏长槐胸。老僧道此百年物，每到花时三四月。沿崖开作赤玉虬，绕亭结为紫贝阙。即今夏午清阴圆，参差树叶纷交妍。夕阳收拾下山去，恍似蕉窗坐绿天。须臾月上藤萝背，清光筛地蟾蜍碎。一碧濛濛化作烟，朝来夺取西山翠。
