暨阳上元（清·谢庭兰）　　五言律诗　押微韵	乡国渺何许，天涯春色归。无家悲令节，有泪湿征衣。宿麦连云秀，残梅作雪飞。烽烟烛江表，远梦绕渔矶。
射陵谒陆丞相祠（清·谢庭兰）　　七言律诗　押先韵	海气昏昏落照边，厓山风雨尚依然。涛头白马坐前侣，水底苍龙死后天。虚阁松声疑敌骑，寝堂竹韵宿寒鸢。可怜襟上斑斑泪，留得千秋碧血鲜。
晚眺（清·谢庭兰）　　押侵韵	落照没前岭，紫翠千重深。清风松下来，微凉入我襟。归羊散村墟，宿鸟趋空林。垂钓者谁子，暝坐烟中浔。
