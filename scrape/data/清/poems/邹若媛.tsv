晓起舟行村坞中（清·邹若媛）　　五言律诗　押冬韵	一村通略彴，欲往翠微重。茅屋萝全补，竹篱云半封。溪声咽残月，山色破寒钟。早有鸟惊起，幽人策短筇。
送春（清·邹若媛）　　七言律诗　押先韵	乍寒乍暖落花天，好景全消又一年。蝶影飘残桃底露，莺声啼破柳梢烟。休弹锦瑟伤青鬓，谁向红楼惜翠钿。惆怅王孙归路杳，任他茅草自芊绵。
延清阁夜坐（清·邹若媛）　　七言绝句　押东韵	虚绿摇窗镜影空，庭梧瑟瑟剪秋风。水晶帘外朦胧月，人在秋江碧练中。
