送琴柯弟之河中官署（清·叶令仪）　　五言律诗　押灰韵	不敢留行楫，高堂望尔回。全家蒲坂隔，一棹秣陵开。归梦云千里，离愁酒一杯。昨宵风雨夕，楼外雁声哀。
杏花（清·叶令仪）　　七言律诗　押鱼韵	鶗鴂声中春事疏，红芳一树映吾庐。卖花深巷莺啼后，赊酒孤村燕到初。寒雨思归虞学士，春风得句宋尚书。琼林别有蓬莱种，秾李夭桃定不如。
汴梁旅次（清·叶令仪）　　七言律诗　押庚韵	多谢征途半月晴，雪消东汴马蹄轻。戍楼落日陈桥驿，野草寒沙博浪城。寥落故宫荒蔓合，凄凉战垒暮云平。禹王台畔频回首，渺渺长河万古情。
硖石旅次（清·叶令仪）　　五言绝句	石屋依危峰，三更坐清绝。人语悄不闻，开门四山月。
舟夜（清·叶令仪）　　七言绝句　押庚韵	小艇低昂睡不成，夜深犹自促归程。满窗凉月白于雪，船底忽闻鱼簖声。
梁宫词（清·叶令仪）　　七言绝句　押青韵	夜深甘露下空庭，斋素长祈佛有灵。舂罢不知宫漏尽，背人犹诵净名经。
