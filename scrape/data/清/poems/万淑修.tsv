点绛唇 对月怀表妹（清·万淑修）	月落乌啼，今宵提起心先碎。无凭鳞羽。逾觉人憔悴。目极烟迷，望断家门路。携琴处。海棠花底，共赋伤春句。
南柯子 病中怀亲（清·万淑修）	不必愁生死，关山隔故乡。楼头吴橘又初黄。正是暮秋时候、过重阳。日落迷芳草，庭深怯晓霜。病怀无计苦参商。又见一行征雁、断人肠。
鹧鸪天 同表妹游董夫人西园（清·万淑修）	花径斜开浅水滨。疏篁深处绝纤尘。漫从洛浦邀神女，试到天台访玉真。携绿绮，伴佳宾。绕篱小草好相亲。却忧赋就胶东去，日暮还听鸟弄春。
玉楼春 元宵后一日忆母（清·万淑修）	东风依旧来庭院。极目家山云隔断。辛盘空对九枝花，千里月明人更远。黄河涛转亲无患。窗外梅花开已半。未逢驿使托青鸾，寄去高堂如觐面。
