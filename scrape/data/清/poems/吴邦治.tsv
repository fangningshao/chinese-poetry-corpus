题萧尺木先生画卷（清·吴邦治）	余胡乐乎居廛肆，双眼昏昏不识字。醉魂吟魄望林泉，好山不到扬州地。尺木先生古逸人，闭门为写山水真。万斛涟漪涤埃垢，笔端不受纤毫尘。廿尺鲛绡一千里，澹翠岩峦澈秋水。埤堄楼台霄汉中，红叶青松道途里。行者鹿鹿静者闲，冥鸿隐豹在其间。窗堆万卷手持笔，一生著作藏名山。名山之藏乃幽绝，不应龙求不石齧。先生貌物兼貌心，一束丹青若冰雪。可惜东南此山川，眼中下士心拘牵。婚嫁毕来头白矣，何时一鼓沧浪舷。
