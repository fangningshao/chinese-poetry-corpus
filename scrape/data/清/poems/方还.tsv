金山（清·方还）　　五言律诗　押虞韵	岷山东来尽，中流一屿孤。潮声连旦暮，山势带荆吴。未雨云充栋，将风树落乌。夜深江月上，疑是坐冰壶。
送友人归黄山（清·方还）　　五言律诗　押尤韵	秋色满城楼，秋风古渡头。此时一挥手，孤月在扁舟。草折黄花老，天空白露稠。十年还故国，欢喜入新州。
旧边诗九首 辽东（清·方还）　　七言律诗　押先韵	铁岭迢迢接锦川，关城三面绕烽烟。春深秣马蒲河北，秋老连营木叶前。沧海旧闻通运舶，金州谁解议屯田。诸军自失横江险，白草黄沙暗朔天。
镇海楼（清·方还）　　七言律诗　押尤韵	独立危城城上楼，层层遥接大荒秋。三条江色来千里，四面山光尽十洲。东海鸡鸣红日拥，南溟鹏徙白云流。试观百粤声名盛，离火文明贯斗牛。
少年行（清·方还）　　七言绝句　押豪韵	不解《阴符》与《六韬》，似知名姓五陵豪。此身未识为谁用，慷慨长歌看宝刀①。
结客少年场行（清·方还）	生平负奇气，结交遍邯郸。邯郸多年少，相邀重一言。探丸入公府，拔剑洒重冤。一怒震都市，片语折郦樊。昨日羽书至，烽火照边垣。慷慨愿从军，挟矢到辕门。奋身作前驱，所至皆摧残。敌人望旗帜，各各心胆寒。大小三百战，肌肉无寸瘢。旧疆皆已复，露布入长安。天子赐颜色，列土为屏藩。再拜不肯受，大笑归丘园。
