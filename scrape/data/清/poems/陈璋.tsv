闽山杂咏三首（清·陈璋）　　五言律诗　押庚韵	初识南瓯路，滩船匝月程。江留螺女迹，台记越王名。地气三春冷，天时半日晴。谁呼行不得，江上鹧鸪声。
七月己未恭接诰命（清·陈璋）　　五言律诗　押微韵	少作贫家妇，归宁更不归。九京加翟茀，六月感牛衣①。故镜照颜惨，宵灯入梦稀。此生同穴誓，何日重相依。
送高鹤洲范舒山家讱叔诸侍御西征二首（清·陈璋）　　五言律诗　押齐韵	日下闻天遣，荒寒万国西。非关驱獬廌，直欲掣鲸鲵。倍道旌麾远，先锋铠仗齐。书生能慷慨，临别不含凄①。
秋猎应制（清·陈璋）　　七言律诗　押阳韵	羽林按部下天阊，大漠风高两翼张。猎火烧原秋草黑，阵云围碛暮山黄。太平不废三驱盛，神武能调七萃良。应有非熊占吉梦，游畋自古陋长杨。
沧洲兄席上咏冰（清·陈璋）　　七言律诗　押蒸韵	客醉宜供醒酒冰，水晶盘内露寒棱。直疑夏月常堆雪，不待秋风始扫蝇。裁作花纹看顷刻，削成山势笑凭陵。多君心地清如许，好为人间散郁蒸①。
西出居庸关（清·陈璋）　　七言律诗　押寒韵	西出雄关路屈盘，风云重接旧征鞍。山如屏合窥天小，水作虹流入耳寒。万里女墙连雁塞，百年兵甲洗桑乾。太平气象无中外，镇朔台高立马看。
闽滩竹枝词二首（清·陈璋）　　七言绝句　押东韵	船如纸薄不经风，三扇低遮箬叶篷。万丈龙潭千尺浪，也堪愁煞铁梢公①。
过张桓侯故居（清·陈璋）	汉鼎三分日，桓侯战伐高。心犹轻马赵，气已夺孙曹。卤莽生何惜，精灵死亦豪。英风留涿鹿，不剪旧蓬蒿。不填故实，自是桓侯，移壮缪不得。
