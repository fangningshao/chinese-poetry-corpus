吴山寓舍柬端木鹤田先生（清·曹应枢）　　七言律诗	笙歌晨夕听吴趋，湖海元龙气未除。文簟风生秋说剑，高斋烛烬夜投壶。吟情浙水涛飞雪，归梦苕溪月满湖。吾欲相从琴啸侣，不知曾许入林无。
渡扬子江（清·曹应枢）　　七言律诗　押庚韵	临流不尽古今情，眼底金焦画未成。南北中分谁设险，英雄百战半留名。残钟月落瓜州渡，暮柝风高铁瓮城。酾酒舵楼歌一阕，鱼龙惊起夜潮生。
城南雨望（清·曹应枢）　　押青韵	野色上荒亭，风来酒未醒。雷吉嶂裂，龙气一江腥。远树沈云黑，重岚带石青。扶摇如可上，鼓翼赴南溟。
宿净慈寺（清·曹应枢）	返照入林扉，小憩前山寺。岩际生佛光，竹间闻猿唳。静卧松林风，悠然会琴意。残经白马来，漶灭数行字。优钵散幽芳，伽陵发清吹。夜色澹无影，四山惟月气。道心苦未深，时与白云生。虚光盈吾襟，了了此初地。明朝下山去，境过情无异。
