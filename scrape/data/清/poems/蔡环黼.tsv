天圣寺壁管夫人画竹（清·蔡环黼）	琉璃宝地清于玉，掩映檀栾数科竹。乍道寻香檐卜林，忽疑驻屐筼筜谷。闻昔名闺管道升，唱随琴瑟住吴兴。奁中翰藻文人似，腕下丹青哲匠能。玉湖晴彩流香陌，钟磬无声梵王宅。鹿苑间停金犊车，龙宫新垩银泥壁。天女持花散道场，徘徊揄狄兴逾长。随身自有珊瑚架，侍婢还携翡翠床。净土无尘更莹拭，铜台砚发淋漓墨。攘腕经时阁笔看，错刀叶叶生鲜碧。东竿写罢又西筠，雨箨风梢骨力均。妙真兼胜苏居士，变化能无梅道人。贝树祇林共终古，一片苍烟满庭庑。琅玕影外石玲珑，残沈曾传松雪补。今古帷房第一俦，晶宫毕世足风流。仲姬应惜龙孙节，写向空门特地愁。
洞霄宫（清·蔡环黼）	秋气清可娱，幽岩涤襟腑。夕阳催客行，归栖得洞府。人意近上皇，山境入太古。摘菜兰蕙丛，剪笋琅玕坞。世味不到山，芳菰香彻釜。凉月侵卧内，捣药闻禽语。曾食仙鼎丹，常年于此处。夜则鸣丁当，昼乃晦毛羽。仿佛青云人，文采不自诩。忽焉谷风号，如潮涌江浦。窗棂影动摇，知有林中虎。云昔晋郭文，乘骑不相忤。不同城市中，见者罗患苦。俄听金竹坪，曙色声钟鼓。起寻无骨箬，微霜白平圃。吾愿此终焉，不必鸾鹤伍。何为山中人，翻思游远所。
