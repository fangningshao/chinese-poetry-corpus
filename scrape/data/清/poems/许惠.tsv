寿春孙氏东园题壁（清·许惠）　　五言律诗　押微韵	更寻幽僻处，秋气澹斜晖。藤曲不堪杖，荷枯谁制衣。鼪鼯下上跃，蝙蝠纵横飞。予亦忘归客，怅然吟《式微》。
板子矶（清·许惠）　　七言律诗　押侵韵	板子矶边江水深，青枫摇落气萧森。霜华暗染劳人鬓，帆影孤悬独客心。风定寺明煨芋火，月斜港断捣衣砧。浮生片刻清凉境，试向中流鼓素琴。
墩子湖（清·许惠）　　七言绝句　押支韵	湖上荷花十万枝，夕阳如醉雨如丝。众香国里双栖稳，且为鸳鸯立少时。
