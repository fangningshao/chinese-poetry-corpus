题王介峰竹里馆图（清·史胜书）　　五言律诗　押侵韵	羡子澹无虑，空山绝赏音。幽篁环老屋，明月在高林。病鹤入诗梦，孤琴弹道心。披图一禅往，风露湿遥岑。
集翠微阁分韵（清·史胜书）　　七言律诗　押青韵	连朝积雪已零星，四面山容耸玉屏。乘兴偶携云外屦，禁寒小集水边亭。干寻楼影撑天白，一道溪流划地青。小阁吟诗身入画，朔风吹面酒初醒。
题悬崖秋竹画扇（清·史胜书）　　五言绝句	峭拔丹崖间，苍然卧秋竹。日落山风吹，潇潇荡寒绿。
过重安江（清·史胜书）　　七言绝句　押鱼韵	冻云黯黯雨疏疏，黄叶声中策蹇驴。记得前年风雪里，一江寒碧卖鲦鱼。
榆关（清·史胜书）　　七言绝句　押删韵	镵天铓剑古阴山，苍莽郊原夕照间。犹有龙城飞将否？自吟秋色过榆关。
兰江（清·史胜书）　　押侵韵	烟树远无极，兰江清且深。花怜儿女熊，春荡别离心。逐客余哀怨，怀骚自古今。拾香吾有愿，翘溯碧云浔。
