台阳笔记题词（清·朱锦华）	卿云现海捧轮红，金船献寿波不鸿。君家东海我南海，天风海水论心胸。君昔携琴闽海上，弦歌雅化时无两。台阳深入靖鲸鲵，共咤文坛出飞将。运尔烹鲜手，助彼屠鳌刀，报最循良卅六年。岛屿形胜悉推测，鬼蜮射影蚊浮烟①。笔光四照无遁形，莺粟布地金易土。丹炉炼汞铅成银，硫磺花、珊瑚树，鲛宫龙窟乘云雾。阴火潜燃玉水流，探奇更补木华赋。赤文绿字满瑶编，健笔勘破西南天。直以文章为经济，岂徒月露誇连篇。年未及悬车，慨焉思投帻。纫兰不数河阳花，归舟惟戴郁林石。为访名胜游三吴，青天万里来吾徒。高山流水知音少，安得与君共范模。入座雄谈挥玉麈，海月东升夜方午。敢将秃笔为题词，附名我亦传千古（江宝钗编校）。
