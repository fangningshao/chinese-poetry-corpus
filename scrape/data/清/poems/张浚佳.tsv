寿少泉从兄七十（清·张浚佳）　　七言律诗　押阳韵	一曲新歌记事详，归来沧海布帆张①。兰成正感梨桃熟，陶令翻缘松菊忙。防俗客来迂竹径，仿随园意筑山房。季鹰风味莼鲈好，淞水优游岁月长。
题赵焕文茂才（彝鼎）殉节纪（三首录二）（清·张浚佳）　　七言绝句　押先韵	共和创自楚江边，殉节沙洲有隐贤。殷士裸将孤竹死，伤心绝食首阳巅。
题谢孝子东纬先生侍疾图（清·张浚佳）	劫井灰飞天地晦，用夷变夏纲常悖。父子平等染欧风，礼义廉耻四维废。芙蓉城是古暨阳，中有谢氏世流芳。绵绵瓜瓞守勿替，先人遗迹人争藏。个中往事分明在，北堂供奉毋敢怠。母病形骸子病神，目不交睫十八载。谁欤绘者虞山章，丹青易代发幽光。即金披图肃然起，我欲为之歌陟屺。
