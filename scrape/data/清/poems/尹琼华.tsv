题姜贞女画（清·尹琼华）　　五言律诗　押阳韵	空闺工六法，取势入微茫。野渡涨秋水，远山明夕阳。古心无丽藻，淡墨有冰霜。不点双飞鸟，图中断颉颃。
南歌子 夜坐（清·尹琼华）	清漏莲花静，寒灯荷叶明。小楼罢绣坐含情。可笑小鬟偷睡、倚银屏。
花非花 雨花（清·尹琼华）	雾濛濛，丝缕缕。密还疏，来复去。行人莫怪断轻魂，小庭也酿愁无数。
花非花 灯花（清·尹琼华）	映纱窗，辉绣幕。乍含苞，旋吐萼。好占喜信准明朝，晓风莫便轻摇落。
