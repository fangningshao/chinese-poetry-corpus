望峄山（清·吴世杰）　　五言律诗　押东韵	大陆风沙静，层岩到眼中。我来看落日，何处问孤桐。云路邀黄鹄，天根驾紫虹。哲人真在望，佳气自巃嵷。
茌平怀古（清·吴世杰）	晋水真龙虬髯紫，天策群公攀鳞起。咄嗟马生出草间，短布单衣见天子。秘画英谋上帝侧，殿上非常动颜色。伍羞褒鄂失魏王，嵚崎历落人争识。我来君里一徘徊，雄姿倜傥绝尘埃。故宅萧条青蔓合，荒祠阒寂野烟开。英风万古情何极，如君岂合终草泽。骥尾偶附入青云，羊角终能抟紫翮。凭君吊古莫歔欷，丈夫腾上会有时。此亦当年一布衣。
