赐金园感赋（清·鲁之裕）　　七言律诗　押侵韵	赐金园里百花深，独客支筇可意寻。露竹半含春晓泪，雪蕉孤卷岁寒心。双溪印月思持鉴，一径飞泉想沛霖。尤惜老梅生远谷，未随桃李艳芳林。
五溪吟（清·鲁之裕）　　七言律诗　押文韵	朝餐洪港开林笋，午酌黔阳出土芹。一部宫商泉灌石，千层图画岫栖云。酒帘晚带江烟动，渔火遥将夜色分。屈宋不逢山水寂，教人空自挹灵芬。
咏锦鸡（清·鲁之裕）　　五言绝句　押阳韵	彩羽争鸾凤，雕笼饫稻粱。见珍翻见困，语语怨文章。
武当篇（清·鲁之裕）	洪濛惨竭青黄力，削凿嵚岩簇鳌极。芙渠攒矗厚坤心，王子磨针开道域。明皇奉教靡黄金，范像镕宫冠绝岑。斗垣峻级仞十万，磴道钩绳凌井参。足底云缨亘辟阖，岳渎畿圻纷𦆻飒。太和元气郁氤氲，拱揖飞仙承问答。振衣一啸雷崩轰，冉冉梯霞达玉京。八宫二观遍游历，三十六庵群送迎。胜朝金碧贱于土，陬澨琳宫不胜数。武当美丽甲寰中，如林丰碣丛荒宇。从来不朽唯曰三，德功今属琪园龛。块间名业露晞日，布金匹士隆高谈。巘原陟降别有以，不向曹溪掬香水。质成虞芮尊片言，乃亩乃宣乃疆理。瞪目沧桑指一弹，铦锋待截情渊澜。松下鼋蛇轻绿骨，真人那在层霄巅。
