还乡（清·魏燮钧）　　五言律诗　押庚韵	一年惊又腊，风雪送归程。海上岁将尽，天涯人独征。依官成拙计，负米困劳生。更有高堂望，迢迢念子情。
岫岩秋望感兴（清·魏燮钧）　　七言律诗　押先韵	乾坤万里接风烟，独立苍茫兴浩然。秋色西来通渤海，晓云东望极朝鲜。侧身人世如迁客，过眼光阴感暮年。牢落吾生终寂寞，何须搔首问青天。
塞上客夕（清·魏燮钧）　　押庚韵	近塞春风大，寒吹阴复晴。沙尘霾日色，草木聚边声。野坠荒云黑，山烧夜火明。萧条复谁慰，竟夕独凄清。
