富阳道中（清·陆秉枢）　　五言律诗　押删韵	秋风如送客，偏与榜人间。屋少多依郭，城低半枕山。舟喧相问语，鸟倦自飞还。明日挂帆去，严江隐约间。
都门秋思示俞少轩解元兼寄戴鳌峰严缁生两同年（清·陆秉枢）　　七言律诗　押侵韵	麝煤烧尽雁旧沈，回首邻园思不禁。云里关山孤客梦，月中砧杵万家心。生偏耐冷怜秋菊，倦即知还愧暮禽。检点寒衣更惆怅，缁尘痕比去年深。
夜泊江干待晓始发适值潮至小舟巅簸苦不得寐得长歌一首（清·陆秉枢）	钱塘江头舟夜泊，涛声欲卷秋云落。江寒风系不成梦，推篷看月罗衣薄。榜人夜起说潮生，十担行装一叶轻。随潮忽起又忽落，扁舟难与洪涛争。潮声偏恐远来客，小舟上下如鱼掷。茫茫一望四无际，浩渺江涛浸蟾魄。遥峰三叠五叠青，潮头千点万点白。拥衾欲寐梦还醒，把酒独酌酬江灵。须臾潮落舟亦定，江清月堕星荧荧。
