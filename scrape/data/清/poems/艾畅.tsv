野花（清·艾畅）　　五言律诗　押真韵	抛却故乡春，远为行役人。野花纷到眼，游子一伤神。大地同风露，孤根独路尘。名园多弃壤，谁许托栽新。
舟中同赵直夫对月（清·艾畅）　　五言律诗　押东韵	天涯一片月，照我宿淮东。故国几时到，扁舟今夜同。岸高杨柳露，洲远荻芦风。旷坐对清影，浮生念转空。
经古战场（清·艾畅）　　五言律诗　押寒韵	云老日无色，萧萧白草乾。古烽黏壁死，朽骨泣沙寒。大地何曾隘，群生竟不安。纷纷一蛮触，凭吊独心酸。
寄黄树斋（清·艾畅）　　七言律诗　押麻韵	一别柴关掩玉华，情怀寥落亦堪嗟。溪风渐冷鹤噤语，山雪欲来梅试花。小病屐声三径涩，间愁阑影一阶斜。思君怕对空潭水，照得吟肩瘦倍加。
伯牙台（清·艾畅）　　押侵韵	琴理通万汇，泠泠含人心。何必钟子期，始可为知音。绝响久无闻，荒台留至今。寂寞一登眺，日斜江汉深。天风鼓云涛，虚籁生空林。
夜起（清·艾畅）　　押遇韵	梦回残酒醒，披衣惬幽步。帘动袅天风，庭虚渍香露。天心澄夜阑，积气暖空素。斜月不到地，光淡桂花树。何处得秋愁，寂寞啼蛩诉。
题树斋给谏所藏云龙册子（清·艾畅）	斋空夜静星斗明，陡觉风雨昏镫青。雷轰电闪起咫尺，颓云塞地天冥冥。恍惚奔趋有百灵，海波倒卷枯沧溟。怪君何处得此通神画，令我骇对顷刻迷阴晴。我闻龙本至阳精，屈伸变化无定形。九天九渊任潜跃，出入有去翳以行。世人不知龙德贵，谓可拳养殊不经。谁其画龙即真龙，前有僧繇后所翁。此图未知出谁手，墨香一渍云濛濛。果有蜿蜒势千丈，半露云外藏云中。精灵尽出真宰泣，尺幅神变谁能穷。正恐朝坤有时要霖雨，忽然带云飞去图为空。龙兮龙兮我愿招之复来入，神功既毕此堪蛰老屋。空山伴夜吟雨气，淋漓万古云犹湿。
