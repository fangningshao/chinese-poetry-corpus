夜泊沙口待潮（清·戴文灯）　　五言律诗　押萧韵	岸阔维舟远，沙崩逐水消。野云迷朔雁，暝色辨西樵。蜑女迎船语，渔郎向客招。无因催六翮，飞促海门潮。
暮春杂忆江乡旧事（清·戴文灯）　　七言律诗　押麻韵	水国轻阴为养花，小桃远近自蒸霞。雨滋上番新栽竹，风递头纲初焙茶。旧垒燕归惊有主，故人书至念无家。青丝络首青门道，客易秋霜点鬓华。
自衡至永舟中杂咏（清·戴文灯）　　七言绝句　押庚韵	合江亭前滩水平，临烝城下峭帆行。晚风催送津鼓急，枝上昏鸦寒作声。
题洪忠宣公墨宝册子（清·戴文灯）　　押纸韵	驼牟冈下昼攒矢，朔马来饮汴河水。康王出和敌不和，犹敕朝臣奉金绮。使者多人不记名，铮铮铁有洪佛子。冷山囚絷十五年，几番嚼碎睢阳齿。上天好还鉴孤忠，节毛落尽归乡里。到来白首对明廷，那知贼桧诪张技。指嗾狂犬吠狺狺，万里南迁到儋耳。坐令玺书恩不下，殿中枉费黄麻纸。呜呼思陵非忍人，也念小臣歌《陟屺》。子母犹劳金帛颁，父兄宁听冰天死。惜哉庸臣实误国，遂教天子长蒙耻。奸回有柄和遂成，柔懦无能仇竟已。千年展册留郁怒，已死奸谀剑欲指。纥干山雀已不归，叹息孤臣泪空泚。
泊舟沙溪夜闻雨声（清·戴文灯）　　押阳韵	松根欹倒系缆长，紞如打鼓夜未央。两三点雨集微霰，百八声钟鸣晓霜。联拳时见宿鹭静，嘹唳况复哀鸿翔。朝来冲雾下泷去，烟昏不辨山苍苍。
由朝天岩东行磴道曲折山腰为扶啸台遂登屏风岩巅坐玉皇阁眺西江（清·戴文灯）　　押祃韵	幸得驻曦轩，复此穷元化。诸峰相犄角，一雄独称霸。攀林宿鸟惊，引蔓藏蛇怕。峰颓欲碍行，径窄才容跨。夤缘入深壁，撑空得广榭。八九丈欹侧，万千象吞泻。山果剥猿猱，林花集兰麝。沾衣空翠润，过涧飞泉射。俯际苍雾濛，仰觑青天罅。尽涤俗士襟，言登招提舍。极目海云微，匝岸风樯卸。万顷碧流澄，一线银潮砑。峰峦分向背，原隰错耕稼。人稀午钟静，幡动石坛亚。茶烟画漏移，清籁松阴乍。若为挈偏提，花茵聊可藉。
度梅岭（清·戴文灯）　　押江韵	乱崖苍苍划地户，中穹一脊雄南邦。是谁凿破混沌界，前有梅鋗后曲江。我生三十始得到，山寒冬涸空徒杠。冻蛟背踏玉雪树，苍龙鳞脱枯槎桩。沙虫人影视空外，倏忽缘上都卢橦。古院有云封，飘落随幡幢。僧言新州此说法，指点衣钵泉淙淙。径转得关门，玉女闲窥窗。承平兵革销不用，惟见老树堆空腔。呜呼秦尉窃帝号，一夫足敌九鼎扛。称臣奉贡屈辞说，更历数世非心降。楼船忽见下杨仆，伏波更出湟溪泷。乃知在德不在险，悠悠天堑徒崆㟅。返思前度始安峤，平流如掌才容艭。以兹作镇界扬越，南讹平秩功无双。夜投逆旅慰心悸，烧春满注烧瓷缸。浩歌坐见烛花跋，东山远寺昏钟撞。
