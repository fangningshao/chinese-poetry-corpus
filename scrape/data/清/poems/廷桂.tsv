次方桐翁世丈留别韵（清·廷桂）　　七言律诗　押青韵	蒲轮安稳不须停，心醉诸生有六经。湖上曾悬高士榻，天边再见丈人星。乡愁水曲鸥波远，老怯宵寒鹤梦醒。归向君山蓄春茗，一瓢径欲递中泠。
端午日以铜鼓新荷馈子缜学使并缀二绝（清·廷桂）　　七言绝句　押侵韵	伏波南下五溪深，破浪楼船达桂林。烽火连营铸铜鼓，雨中滴出汉时音。
