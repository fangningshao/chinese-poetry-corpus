白鹤峰（清·姚启圣）　　七言律诗　押虞韵	传说眉山草木枯，鹅城今似《辋川图》。携来秀色开荒径，独辟新峰到海隅。万叠云山归白鹤，两江烟雨出西湖。苍茫露冷兼风乱，渔火钟声或有无。
香山闲咏（清·姚启圣）　　七言律诗　押冬韵	湿云愁结暮山重，水白沙明何处钟。夹岸荻芦横野色，大江风雨暗孤踪。已经去国为迁客，犹有悲歌答老农。千古无多零落恨，不须此际叹遭逢。
视师（清·姚启圣）　　七言绝句　押青韵	提师渡海极沧溟，万里波涛枕上听。此际梦回银汉转，千峰明月一孤舲。
