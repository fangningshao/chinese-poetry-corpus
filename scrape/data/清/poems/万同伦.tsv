清水桥（清·万同伦）　　五言律诗　押庚韵	涧柳带残雨，鸟声说晚晴。絮轻随马度，村近有鸡鸣。两岸夕阳淡，一溪春涨平。山程慰遥役，苍翠数峰横。
潼关城楼（清·万同伦）　　五言律诗　押真韵	崔嵬天设险，城阙莽风尘。关势连函谷，河声走孟津。有能望气者，留意弃繻人。日暮危楼上，悠悠作客身。
旅夜（清·万同伦）	旅夜百忧煎病骨，坐看尘掩匣中力。残镫耿耿客无赖，落月茫茫鸡乱号。隔岁河流决瓠子，几时战伐息临洮。淮阳一卧惊春至，种种羞将短发搔。
