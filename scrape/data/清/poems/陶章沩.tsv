夜静（清·陶章沩）　　五言律诗　押侵韵	夜静蛙声乱，庭虚露气侵。淡烟深树暝，斜月半塘阴。事往都疑梦，愁多欲废吟。宵游宜秉烛，想见古人心。
自南濒别墅暮归可庄复乘月访郭频伽（清·陶章沩）　　七言律诗　押麻韵	城郭人归余亦返，摇摇一橹浪生花。疏钟隔水不知寺，明月随船直到家。远见书镫背岭出，更缘石径傍堤斜。吾侪良夜休虚掷，野店香醪近可赊。
赵象庵舍人招至悦性僧楼观太液池荷花前四日间法梧门学士已邀兰雪国博来游有诗次其韵（清·陶章沩）	金牛湖上看花日，棹舟往往凌晨出。狂飙吹我堕尘土，五载回头计全失。荷花岁岁能一红，人生渐渐成老翁。勿论卿相难到手，拖朱曳紫终成空。平生自叹诗在口，有似风蝉咽堤柳。长吟无用不救饥，岂若此中惟饮酒。舍人清福山僧齐，念年宦隐居城西。花轩竹榭乐不足，来看干顷红琉璃。禅关昼敞凉风入，冉冉绿雾沾衣湿。四围云水绕阑香，万个娉婷向人立。可怜此乐只片时，愿具井硙从禅师。谁知二客好怀抱，先我已作游仙诗。
