石门道上作（清·如松）　　五言律诗　押文韵	正月石门道，风梳四野云。水光冰间断，山翠雪平分。远烧明林麓，寒吹失夕曛。垂鞭嘱花柳，不日自芳芬。
燕郊道中雨后作（清·如松）　　五言律诗　押庚韵	入秋气已清，马上事东行。蔓草垂墙湿，归云截树平。雨停沙溜浅，风定野蝉鸣。欸乃声声慢，渔舟个个轻。
潞河泛舟（清·如松）　　七言绝句　押豪韵	秋空雁影碧天高，一艇西风水半篙。深柳蝉声鸣断续，蓼花红处识东皋。
