恭挽理斋常太翁先生殉节录（清·柴士珍）	天柱山高高矗天，枸柳流水清且渊。先生挺秀出其中，雄才壮志何伟然。读书洞达通今古，磊落胸襟迈流俗。学问纯兮经济光，膺命出宰赴西蜀。西蜀道路阻且长，西蜀西充僻且荒。先生下车勤政绩，振举细目兼大纲。修复庙祠崇祀典，建学取才慎遴选。讼狱息兮刑罚清，裨益人民匪浅鲜。忽闻逆酋犯边廷，身奉羽檄入军中。支给粮饷克尽瘁，爰擢州牧嘉厥功。孰意蛮贼多反覆，潜兵转掠木果木。懦夫惊闻皆奔逃，仗义赴敌公所独。仗义赴敌挥戈刀，挥刀杀贼气何豪。杀贼连毙八九首，贼势愈炽逞绎骚。公犹骂贼口不绝，身被数创惨复烈。慷慨一死无徘徊，昔岭烽烟染碧血。吁嗟当世一文儒，不避艰险捐身躯。西充惠爱传无己，立祠肖像民号呼。慰忠祠建浣花畔，浣花溪水流不断。水流不断断人肠，凭吊忠魂常慨叹。杀身成仁莫与京，天恩叠沛表忠贞。褒乃躬兮荫乃后，英风毅气死犹生。尝闻贲父鲁人志，汧督效贞晋策记。我欲濡毫写英灵，掩卷临风频洒泪。临风洒泪泪潸潸，身骑箕尾无时还。惟有芳名标汗简，千秋万古留人间。
