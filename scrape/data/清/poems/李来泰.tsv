湖口（清·李来泰）　　五言律诗　押虞韵	旧日题名处，春风又绿芜。合流江九派，砥柱石双孤。树色遥分楚，舟行已尽吴。只惭渔父问，能赋《石钟》无。
挽郑宝水参藩（清·李来泰）　　五言律诗　押真韵	闻道心如水，遗风满八闽。山川存正气，湖海识遗民。太息壶头日，凄凉谷口辰。东南耆旧尽，哀些若为陈。
舟中晚晴（清·李来泰）　　七言律诗　押微韵	霖铃歌遍湿金徽，倚棹初迎翠影微。喜近月轮添暮色，还占风角问朝晖。黏云修尾垂垂下，贴水轻翎款款飞。见说江天方晚照，沙边重理绿蓑衣。
王西屏先生虔事佛母得异木备岩壑之奇用承趺坐以颂赋见示为题二章（清·李来泰）　　七言律诗　押蒸韵	异植疑分自竺腾，浮来趺下见奇徵。赋心讵止拈枯树，象教应如颂古藤。体具真形图五岳，坐移光影悟千镫。何时亲展楞伽路，认取香岩最上层。
中山贡使入朝纪事（清·李来泰）　　七言律诗　押虞韵	却贡趋朝礼遇殊，碧矑魋结语乌乌。已闻圣主方焚玉，何用鲛人更泣珠。环海近添新郡县，中山已属旧疆隅。谨将域外名王表，添入天家职贡图①。
荆公故宅（清·李来泰）　　七言律诗　押东韵	十年高卧此东峰，出处无□衅已丛。洛蜀党成疑误国，熙丰法敝竟缘公。争墩已赋三山石，记里犹传九曜宫。漫向春风寻旧泽，生平功过史书中。
觉尘余故人子也，以僧来谒，书此赠之（清·李来泰）　　七言律诗　押微韵	昔年曾访王官谷，故苑飘零事已非。为问故人谁白发，忽惊孺子变缁衣。江湖远道难通回①，丘壑终身不疗饥②。太息廿年尘土梦，钝根未解箭锋机。
题海虞邵氏草花图（清·李来泰）　　七言绝句　押删韵	《竹杖》歌断楚云殷，拾取江蘅杜若还。却笑当年黄子久，只将痴笔写虞山。
为吴起凡赠许贞甫南还（清·李来泰）	六载烟尘暗江浒，雕阑十二春无主。累累军前半死生，桃花血渍燕支土。落花飞絮总成尘，青冢还留现在身。祇惊赤白囊中羽，误作丹青画里因。高阳老人能任侠，间关万里随俘获。气激情亲解动人，相逢燕市悲歌客。白头宫监住京华，慷慨曾传古押衙。金钱自系将军树，婉娈时回阿母车。感君高谊为君起，尽解金羁脱胥靡。从知今日庆其苏，敢忆当年叹如毁。别有延陵一片心，莺雏燕老信沈沈。与君同和南飞曲，脱叶随风识故林。
