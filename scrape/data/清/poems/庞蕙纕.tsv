满江红 书嘉禾李孝贞女事（清·庞蕙纕）	地老天荒，重翻过、鸳湖春色。记当日、白衣来梦，前身西极①。千古男儿忙不了，一时闺阁轻收得。羡缇萦，缓急请从行，真堪激。曹娥恨，江犹黑。陶婴志，环空碧。想呼苍哀吁，药铛朱实②。泪涴枫根终有痛，魂栖庙树知何日。听城南，夜夜杜鹃啼，催明月。
如梦令 春闺（清·庞蕙纕）	春到韶光堪恋。妒杀画梁双燕。妆罢捲珠帘，迟日和风吹面。人倦。人倦。无数落花庭院。
浣溪沙 夏日（清·庞蕙纕）	绿映亭台薄暮天。熏风寂静小庭前。暗香浮动一池莲。柳絮纷纷飘画槛，桐花点点堕湘帘。纱窗雨过却慵眠。
少年游 重午娶妇偶成（清·庞蕙纕）	凤冠初卸，龙舟正渡，佳节恰新婚。羹遣姑尝，拜随堂上，红烛昨宵停。葵榴艾虎，晓妆才竟，深浅画眉痕。愿来年此日，儿生镇恶，客满孟尝门。
鹧鸪天 病中闻家慈同元姨为余诵经志感（清·庞蕙纕）	终岁恹恹怯往还。盈盈两袖泪痕潸。一心解织愁千缕，双鬓慵梳月半湾。鸳被冷，琐窗寒，翻经画阁忏红颜。枕函稽首殷勤意，不尽笺题寄小鬟。
塞垣春 代明妃怨（清·庞蕙纕）	塞马嘶平野。正四处、悲风卸。天南极望，乱云满目，珠泪偷泻。正黯然乡思满怀也。更羌管、鸣秋夜。想娥眉、汉宫欲妒，沙场巧相嫁。无计问君王，可犹把、婵娟萦挂。纵汉使频回，奈长恨难写。叹何时、故国重见，待安排、归梦清宵下。怨寄琵琶里，单于应泪洒。
沁园春 仲春为二姒三十初度（清·庞蕙纕）	晓镜初开，喜傍妆台，日上花梢。看梅痕虽淡，尚飘积雪，柳绵未吐，遍拂长条。风送红香，烟凝翠黛，春到帘栊淑景饶。风光好，正筵前燕喜，窗外莺娇。兰芳玉映堪描。许谢女班姬第一标。任荆台歌舞，低头织锦，秦楼夜月，并坐吹箫。甲子平分，花朝前后，宝瑟瑶琴逸韵调。闺中近，羡霞觞引满，人在云霄。
