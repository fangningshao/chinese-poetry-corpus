独夜（清·胡醇）　　五言律诗　押东韵	独宿不成寐，萧萧天北风。孤村萤影外，荒岁犬声中。笔砚生涯拙，兵戈世路穷。镫花破愁绝，一夜伴人红。
登鲍明远读书台怀古（清·胡醇）　　七言律诗　押灰韵	木落寒崖鹳雀哀，夕阳愁入鲍家台。流空日月堂堂去，拍座烟云故故来。骨肉至情工作别，帝王大度不容才。古今何限穷途泪，万里江山一酒杯。
宿青山林精舍（清·胡醇）　　押屋韵	夕阳暝前山，迢递出深谷。引领望青林，纡径凡百曲。石尽泉声小，秋高山气肃。行行得古寺，历历见乔木。月出僧未归，林深鸟先宿。山门不见人，凉露下修竹。
雨后渡江（清·胡醇）	雨歇风转生，孤舟疾如鹜。濛濛烟霭中，望见汉阳树。霁景汇中流，人声沸古渡。不见晴川楼，疏钟飒何处。
