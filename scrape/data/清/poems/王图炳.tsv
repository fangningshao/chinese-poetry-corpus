鹦鹉（清·王图炳）　　五言律诗　押东韵	文采擅江东，陇山短梦通。有时寻稻粒，无计脱绦笼。侵晓梳翎惯，当窗学语工。聪明真误汝，天际看冥鸿。
顾林亭（清·王图炳）　　七言律诗　押灰韵	平林落日野王台，太息斯人一草莱。白马青袍愁事去，绿蓑皂帽好归来。虞卿穷老书千卷，陶令高间酒百杯。回首风尘沦落客，江南词赋子山哀。
游仙（清·王图炳）　　七言律诗　押青韵	青雀西飞绕集灵，麻姑仙诀悟《熊经》。玉杯日暖黄云动，金掌风微白露零。望气方壶犹寂寞，祈年太乙尚丁宁。君王欲乞长生术，不道郎官是岁星。
平原村（清·王图炳）　　七言律诗　押庚韵	年少惊传入洛名，云津龙跃是平生。八王兵甲无臣主，两晋文章有弟兄。晚节不堪愁鹤唳，旧交闻已赋莼羹。春蒲细柳平原路，长使行人泪满缨①。
白燕庵（清·王图炳）　　七言律诗　押先韵	虾菜飘零范蠡船，幅巾短杖自悠然。柴桑归及元兴日，《同谷歌》成天宝年。流水桃花何处问，春风燕子至今怜。隔村隐隐精蓝结，知是当时已解禅①。
渡江（清·王图炳）　　七言绝句　押庚韵	云自孤飞月自明，蒲帆十幅剪江行。君听浊浪金焦外，淘尽英雄是此声①。
三高祠（清·王图炳）	樯乌语天风，吹过松陵路。松陵何所见，落霞与孤鹜。湖峰七十二，鬟鬓出烟雾。此地可浮家，便欲牵船住。昔贤非无谓，先我办钓具。一感莼鲈秋，再感杞菊赋。步兵困冷曹，州辟失欢趣。归去固其宜，丘壑履我素。煌煌范大夫，定霸辄自许。时非季鹰时，遇异鲁望遇。如何百战雄，翻作五湖慕。英雄踪迹奇，处女幻脱兔。至今怀高义，层霄不可溯。张陆幸成名，譬彼蝇骥附。我来拜荒祠，日落垂虹渡。不独荐溪蘋，思把黄金铸。
咏史（清·王图炳）	洙泗无暖席，齐梁无停轨。吾道大可为，斯人讵可避。闭户与缨冠，出处须易地。贞元有韩公，读书尚其志。唐士太披猖，淫靡沿六季。独自抱遗经，卓哉不朽事！抵排二氏言，周情兼孔思。凤跃钧韶鸣，气象庶几似。当其未遇时，皇皇出载贽。拂骨尚欲烧，鳄鱼尚欲制。岂其百炼刚，绕指顿柔脆。三上宰相书，谁识艰难意。汝曹不自量，嗤点何容易。撼树在蚍蜉，当辙笑螳臂①。
