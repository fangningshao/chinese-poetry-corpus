咏德诗三首（魏晋·张翼）	运形不标异，澄怀恬无欲。座可栖王侯，门可回金毂。风来咏逾清，鳞萃渊不浊。斯乃玄中子，所以矫逸足。何必玩幽间，青衿表离俗。百龄苟未遐，昨辰亦非促。曦腾望舒映，曩今迭相烛。一世皆逆旅，安悼电往速。区区虽非党，兼忘混砾玉。恪神罔业秽，要在夷心曲①。
赠沙门竺法頵三首（魏晋·张翼）	郁郁华阳岳，绝云抗飞峰。峭壁溜灵泉，秀岭森青松。悬岩廓峥嵘，幽谷正寥笼。丹崖栖奇逸，碧室禅六通。泊寂清神气，绵眇矫妙纵。止观著无无，还净滞空空。外物岂大悲，独往非玄同。不见舍利弗，受屈维摩公①。
答庾僧渊诗（魏晋·张翼）	茫茫混成始，豁矣四天朗。三辰还须弥，百亿同一像。灵和陶氤氲，会之有妙常。大慈济群生，冥感如影响。蔚蔚沙弥众，粲粲万心仰。谁不欣大乘，兆定于玄曩。三法虽成林，居士亦有党。不见虬与龙，洒鳞凌霄上。冲心超远寄，浪怀邈独往。众妙常所晞，维摩余所赏。苟未体善权，与子同佛仿。悠悠诚满域，所遗在废想①。
