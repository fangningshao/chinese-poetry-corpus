七夕观织女诗（魏晋·王鉴）	牵牛悲殊馆，织女悼离家。一稔期一宵，此期良可嘉。赫奕玄门开，飞阁郁嵯峨。隐隐驱千乘，阗阗越星河。六龙奋瑶辔，文螭负琼车。火丹秉瑰烛，素女执琼华。绛旗若吐电，朱盖如振霞。云韶何嘈嗷，灵鼓鸣相和。停轩纡高盻，眷予在岌峨。泽因芳露沾，恩附兰风加。明发相从游，翩翩鸾鷟罗。同游不同观，念子忧怨多。敬因三祝末，以尔属皇娥①。
