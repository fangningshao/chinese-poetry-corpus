赠山涛诗（魏晋·司马彪）	苕苕椅桐树，寄生于南岳。上凌青云霓，下临千仞谷。处身孤且危，于何托余足。昔也植朝阳，倾枝俟鸾鷟。今者绝世用，倥偬见迫束。班匠不我顾，牙旷不我录。焉得成琴瑟，何由扬妙曲。冉冉三光驰，逝者一何速。中夜不能寐，抚剑起踯躅。感彼孔圣叹，哀此年命促。卞和潜幽冥，谁能证奇璞。冀愿神龙来，扬光以见烛①。
赠山涛诗（魏晋·司马彪）　　押微韵	翩翩野青雀，受性孤且微。昔生三河侧，鼓翼帝王畿①。
诗（魏晋·司马彪）	百草应节生，含气有深浅。秋蓬独何辜，飘遥随风转。长飙一飞薄，吹我之四远。搔首望故株，邈然无由返①。
诗（魏晋·司马彪）	玉出阆风侧，珠生南海滨。奕奕不同阪，苏桂扬其芬①。
诗 其四（魏晋·司马彪）　　押寒韵	左揽又翠羁，右抚犀象鞍①。
