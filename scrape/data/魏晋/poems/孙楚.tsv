征西官属送于陟阳候作诗（魏晋·孙楚）	晨风飘歧路，零雨被秋草。倾城远追送，饯我千里道。三命皆有极，咄嗟安可保。莫大于殇子，彭聃犹为夭。吉凶如纠纆，忧喜相纷绕。天地为我垆，万物一何小。达人垂大观，诫此苦不早。乖离即长衢，惆怅盈怀抱。孰能察其心，鉴之以苍昊。齐契在今朝，守之与偕老①。
之冯翊祖道诗（魏晋·孙楚）	举翮抚三秦，抗我千里目。念当隔山河，执觞怀惨毒①。
出歌（魏晋·孙楚）	茱萸出芳树颠。鲤鱼出洛水泉。白盐出河东。美豉①出鲁渊。姜桂茶荈出巴蜀。椒橘木兰出高山。蓼苏出沟渠。精稗出中②田。
答弘农故吏民诗（魏晋·孙楚）	昔我先侯，迈德垂化。康哉之咏，实由良佐。惟余忝辱，弗克负荷。每历贵邦，仰瞻泰华。追慕先轨，感想哀嗟。诜诜臣故，爰及群士。皓首老成，率彼邑里。阐崇高义，长幼以齿①。
除妇服诗（魏晋·孙楚）　　押尤韵	时迈不停，日月电流。神爽登遐，忽已一周。礼制有叙，告除灵丘。临祠感痛，中心若抽①。
太仆座上诗（魏晋·孙楚）	朝钦厥庸，出尹京畿。回受太仆，四牡騑騑。绿耳盈箱，翠华葳蕤。勋齐庭实，增国之晖①。
会王侍中座上诗（魏晋·孙楚）　　押啸韵	显允君子，时惟英邵。玄貂左移，华蝉增曜①。
祖道诗（魏晋·孙楚）　　押寘韵	仰天惟龙，御地以骥。利有攸往，不期而至①。
