赠吴处玄诗（魏晋·邯郸淳）	我受上命，来随临菑。与君子处，曾未盈期。见召本朝，驾言趣期。群子重离，首命于时。饯我路隅，赠我嘉辞。既受德音，敢不答之。余惟薄德，既局且鄙。见养贤侯，于今四祀。既庇西伯，永誓没齿。今也被命，义在不俟。瞻恋我侯，又慕君子。行道迟迟，体逝情止。岂无好爵，惧不我与。圣主受命，千载一遇。攀龙附凤，必在初举。行矣去矣，别易会难。自强不息，人谁获安。愿子大夫，勉篑成山。天休方至，万福尔臻①。
