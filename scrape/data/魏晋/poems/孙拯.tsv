赠陆士龙诗（魏晋·孙拯）　　押纸韵	五龙戢号，云鸟纂纪。淳化既离，义风载始。轩冕垂容，文教乃理。奕奕洪族，盛德丰祀。于赫皇吴，应天统元。丞相文烈，公光赞勋。九命皇耀，茂德弥勤。华黻袭藻，金石载振。渊哉陆生，丕显洪胄。亦崇懿风，邈此弘裕。无竞厥德，丰光伊茂。文以义好，施以仁富。山积惟峻，道隆名遐。潜景在渊，龙跃承华。既淑尔仪，谁不允嘉。有漼重渊，载清其波。济济皇朝，峨峨髦士。序爵以贤，惟俊萃止。翩翻二宫，令问不已。乃迁华阁，皇典斯纪。思文大谟，恢我王猷。清风肆穆，雅宪允休。迈彼江川，邈此北流。微言兰馥，玉藻云浮。遭时之险，虎宰滔天。凭德美重，絷此俊贤。休否既亨，名以德渊。清徽伊铄，赞之弥坚。明明大象，玄鉴照微。显允君子，求福不回。善挹馀庆，险以德祈。澄浊以清，罔有不晖。释彼短寄，乐此窈冥。形以神和，思以情新。青云方乘，芳饵可捐。达观在一，万物自宾。制动以静，秘景在阴。灵根可栖，乐此隈岑。关楗重闭，谁和子音。瞻彼晨风，思托茂林①。
