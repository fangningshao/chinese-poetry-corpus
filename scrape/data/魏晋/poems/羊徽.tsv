赠傅长猷傅时为太尉主簿入为都官郎诗（魏晋·羊徽）	赫赫宰朝，匪虬伊鸾。微微殆足，策驽末班。靡获于心，有虔惟官。肃幽幽禁，孔邃且难。孰寄斯诚，实惟旧要。自昔偕游，聿来并朝。虽或戎阻，虽实氛嚣。我有闲暇，与尔清谣。物化交寻，聚散飘薄。有美一人，翻飞云阁。离轸迎今，嬿从谢昨。虽则匪遐，言觏弥索。秋鸿溯节，商风厉时。肃彼具物，叩此幽司。违好独羁，怅其凄而。言念斯盈，告劳惟诗①。
答丘泉之诗（魏晋·羊徽）　　押支韵	理瞩有待，事过无期。自昔愿言，寝兴伊思。爰遘怀人，载钦在兹。赏得意从，无阙惟时。王路威夷，戎役孔勤。昔从经略，方难之殷。悠悠岱阴，滔滔江濆。绸缪成说，与子夷屯。江之泳矣，载澜载清。俯胄时暇，解颜舒诚。理既睦本，事亦敦情。永言契阔，实深平生。自兹乖互，属有逝止。余实无良，沈阿弥祀。敦是怀之，则惟吾子。岂微王事，骤驾无已。疲殆既谢，惠泽是逢。显列斯偕，厥司攸同。畴昔之欢，于焉克从。托曜春藻，慰此秋蓬。虽则克从，遁来有乖。衡泌之娱，休沐末偕。冬日烈烈，飘风凄凄。对影华署，如何勿怀。怀亦勤止，戢此馀兰。惠以好言，深诫在翰。敢忘三折，敬思五难。君子攸赠，复之岁寒①。
