宝安清明（明·李成宪）　　七言律诗　押庚韵	江边荒草自清明，久客思归计不成。丘陇十年无孝子，兵戈万死有孤生。身当病后哀歌短，家自亡来骨肉轻。未论故园豺虎窟，穷途魑魅尚纵横。
四望岗（明·李成宪）　　七言律诗　押微韵	溪风十里洒寒衣，把酒寻源上翠微。废院墨留僧去偈，断崖松偃客来扉。孤村牧角吹残霭，野店寒春警夕晖。醉下荒台仙不见，一声孤鹤隔山归①。
