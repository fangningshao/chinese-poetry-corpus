生查子 秋怨（明·张草）	寒井下梧桐，叶叶秋风绕。何处寄相思，月落灯残了。泪界脸波红，梦怪巫山杳。记得别郎时，鸡唱千林晓。
南乡子（明·张草）	芳草翠烟浓，蕉叶零零夜雨中。无数浮萍风皱转，情同，残梦天涯断远钟。独立在帘栊，双燕新扶柳岸风。鶗鴂冲寒花事晚，繁红，滴湿胭脂落几丛。
河满子 中秋（明·张草）	月破秋寒洒背，霜沾露影侵床。玉笛几声今夜起，记来曲子霓裳。孤杵愁连村落，吹笳梦入潇湘。铅水泻如清泪，江枫绚似红妆。啼雁半行芦荻老，晶晶波下横塘。往事思君一夜，明朝直欲回肠。
金菊对芙蓉 闺怨（明·张草）	寒漏初更，枕函虚冷，恼来索性思量。见临风败叶，月下清光。樽前恨满孤帏寂，灞陵路、烟水茫茫。竹声动处，个人不见，影到纱窗。空房几遍回肠，想寻闲斗草，遣闷吟香。奈燕僝莺僽，空误年芳。生盟念念犹难冷，轻离别、屡变星霜。最伤情是，春花啼癊，秋雨鸣穷螀。
