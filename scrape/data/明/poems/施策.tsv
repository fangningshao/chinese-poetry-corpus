大池别业二首（明·施策）　　七言律诗　押歌韵	草堂栖隐北山阿，三月春寒未试罗。绕径松杉林气合，满庭竹叶雨声多。苍台路滑人稀到，白昼窗虚鸟自过。住世却求清净理，不妨寂寞卧烟萝。
寄畅园（明·施策）　　七言律诗　押东韵	入径萧萧万竹丛，回廊婉转逼禅宫。岩间翠霭当楼合，池上清流隔涧通。桂发天香侵席畔，花明秋色满庭中。玄栖处处供幽赏，暝入烟萝兴未穷。
海天吟阁二首（明·施策）　　七言律诗　押尤韵	负郭宏开水上楼，春深昼永足淹留。萝阴染碧连幽馆，柳色垂青绕细流。芳席有时来上客，闲情终日狎群鸥。桃源未必能逾此，高睡真同物外游。
