囊云大师山居（明末清初·李邺嗣）　　五言律诗　押元韵	夫子邈然去，孤峰自辟门。地容方丈洁，天护草堂尊。风节千春见，行藏两世论。荒荒西日下，梵磬肃朝昏①。
出乌石山后失道（明末清初·李邺嗣）　　押养韵	习僻厌平阡，歧道入榛莽。笮足不肯回，牵拂坚初往。稍进不见（一作益无）天，竹叶大逾掌。隙处迷烟云，日脚不落壤。直躬碍枝干①，渐伛安得仰。两袖竞翅张，冒棘先用颡。导者未识谁，后趾蹴前緉。人兽尽无音，但闻碎箨响。三里幸出丛，目光久矘䁳。始见樵子行，寸心翻惚恍②。
得杖（明末清初·李邺嗣）　　押有韵	既出贺险尽，瞻前乃复陡。小憩对古松，支离类此叟。策足耻言疲，恐落仆夫后。山人指爪强，折竹等蒲柳。怜予进一茎，兹意感君厚。忽若当颠危，倚仗得奇友。山魈不敢争，空潭戏蚴蟉。翼足渐以轻，影逐孤云走。笑谓同行人，腾岳等培塿①。
自大嵩岭上二十里至福泉精舍（明末清初·李邺嗣）	舍舟上樵径，晴眺分纤毫。循途凡屡盘，获奇随所遭。崩崖露云根，长风势渐饕。诸峦徐束体，始识身已高。过雨忽足下，发上天气交。在舆尚苦疲，何况舁者劳。首虐乘人车，筋力嗟尔曹。斗上复稍垂，豁然辟林坳。老松得成鳞，岩土抽春毛。梵僧构幽栖，人龙同一巢。入门气得苏，豆笋罗山庖。到此惭浮名，徒为猿鸟嘲。我何不径然，将家住藤梢①。
绣州孝女（明末清初·李邺嗣）	远我父母，事人父母。谁无父母，谁有父母（一解）？少慕事亲，十年不字。长慕事亲，终身不字（二解）。谓我女子，谓我男子。宛然孝子，宛然处子（三解）。有父子伦，无夫妇伦。婴皃子后，惟此一人（四解）。暮雨梨花，年年寒食。麦粥一盂，父母之侧①。
