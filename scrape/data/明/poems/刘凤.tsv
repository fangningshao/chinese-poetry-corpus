十五夜月（明·刘凤）　　五言律诗　押支韵	明月炤沧海，清辉盈此时。似规流素魄，持粉俪新姿。波泻沦河影，榆寒露鹊枝。与君同万里，无那独含思。
昭台怨二首（明·刘凤）　　五言律诗　押东韵	妾意怜芳树，君恩疏桂宫。梦回清瑟断，燕去画梁空。慢脸羞铅翠，颦蛾减黛红。琐闱花半落，尽日闭春风。
芙蓉楼送客（明·刘凤）　　七言绝句　押文韵	醉酒高楼此别君，袖中萱草惜斜曛。月明水上如相忆，寄取潇湘数片云。
和夜上受降城闻笛（明·刘凤）　　七言绝句　押尤韵	北斗低垂挂戍楼，黄河不逐月西流。一声长笛冲沙起，散作边人万里愁。
