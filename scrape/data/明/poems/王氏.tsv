春闺怨（明·王氏）　　七言律诗　押齐韵	东风帘捲画楼西，目断王孙草色萋。莺织旧愁穿柳线，燕衔新恨湿花泥。梦随流水情添急，眉锁青山翠压低。惆怅天涯春欲尽，海棠花落杜鹃啼。
夏闺怨（明·王氏）　　七言律诗　押佳韵	锦褪残红色更佳，伤心无语步苔阶。忍看竹簟人相倚，羞见莲房子并挨。耳断蝉声悲昼永，情随鸳梦到天涯。无端抱恨双飞燕，敲拆妆台一股钗。
秋闺怨（明·王氏）　　七言律诗　押灰韵	飒飒金风恨转催，月明霜冷傍妆台。解吟画壁蛩添唧，叶卜金钱菊又开。翡翠衾单思正邈，芙蓉帐暖梦初回。天涯极目排云雁，不见多情一字来。
冬闺怨（明·王氏）　　七言律诗	思入新寒倍怆神，三冬犹有未归人。牙床冷浸冰壶月，玉枕香销翠被春。梅蕊恨随千点雪，灯花摇落半釭银。醉回帐底羔羊酒，谁在天涯念细君①。
秋波媚（明·王氏）	流水东回忆故秋，疏雨滴更愁。雁来楚峡，风凄江渚，瘦损轻柔。谁怜绝世娇姿在，斜倚小妆楼。慵窥宝镜，泪悬情眼，怅锁眉头。
