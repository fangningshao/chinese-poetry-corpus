为园（明·黎国衡）　　五言律诗　押鱼韵	耕烟何处好，长傍水云居。遇雨行无笠，逢人揖带锄。嘉蔬容易长，蔓草已先除。更待中田熟，南窗暇著书。
孤舟泊小金山看月（明·黎国衡）　　七言律诗　押歌韵	独向灵洲问宝陀，晚晴渔舫系平波。山疑渡海分形小，僧记遗踪转世多。风捲夜云开碧浪，霜寒秋水映青萝。无端客思难成梦，芦苇林中起棹歌。
芦花丛里逢渔叟共酌（明·黎国衡）　　七言律诗　押微韵	古树洲边访钓矶，芦花如雪扑蓑衣。澄溪雨霁客初到，隔浦云凉渔正归。水尽征鸿飞远碧，烟空閒鹭浴斜晖。江鲈斗酒何辞醉，纵有波涛此夕稀。
寒郊野步（明·黎国衡）　　七言律诗　押先韵	冬郊偶出遇晴天，片片霜红积岸边。老树无名涵古雪，冻禽息影入寒烟。荷担樵客通危径，拾穗村童度远田。独有石梁人到少，数声流水自溅溅。
冬日同诸子游北园（明·黎国衡）　　七言律诗　押元韵	沿溪寻路得閒园，霜后长林叶尚存。地僻不妨游客少，山深始识野人尊。池寒水落留孤石，日午烟睛见远村。坐久欲谈尘外况，鸟依深竹静无喧。
市隐（明·黎国衡）　　七言律诗　押真韵	此日乾坤任隐沦，即依村市阅风尘。谈玄或遇垂帘客，讲易还寻卖酱人。樵担晚携遥岭雪，渔舟早渡隔江春。栖迟何处无烟月，谷口宁推郑子真。
白蝴蝶（明·黎国衡）　　七言律诗　押微韵	紫陌红尘伴侣稀，素容冉冉映斜晖。巧穿玉蕊浑无影，轻掠朱樱觉独飞。香阁似曾沾露粉，风前犹自护绡衣。秋霜一别知何处，琼树还应化梦归①。
度浈阳峡（明·黎国衡）	初辞中宿山，旋复度皋石。地灵各护奇，川岳几开辟。海势从西来，万里肆奔迫。怒石制波涛，连空锁秋碧。峭崖争欲坠，幽草缀寒壁。丹梯不可寻，止望莓苔迹。篙师习江湖，历险无阻阨。缓棹青溟间，遐览纵所适。飞仙去何年，微云天际白。
观音岩（明·黎国衡）　　押元韵	奇石嵌空势，连山多崩奔。至此险亦止，截然当海门。千尺无迂回，古色雨露痕。俯映寒流急，惊浪相吐吞。近水乃岩之，海气通云根。欲寻杳无路，藤萝不可扪。徘徊荡舟去，芦苇泊荒村。
