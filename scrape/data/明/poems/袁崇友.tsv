兖州道中偶成（明·袁崇友）　　五言律诗　押侵韵	驰驱非敢爱，鞭策恐难任。岂不怀高尚，其如恋主深。烹阿齐伯术，治邺魏臣心。寂寂论前事，纵横涕满襟。
春夕惊泊（明·袁崇友）　　五言律诗　押尤韵	春到桃花水，飘然一叶舟。轻风浑欲扑，怒浪不禁浮。推枕惊残梦，呼醪定客愁。长歌无限意，相对只吴钩。
南华寺（明·袁崇友）　　五言律诗　押先韵	何处是西天，登临意渺然。野松千壁立，幽石抱云眠。佛已成南祖，人今识亚仙。悟真知未得，空愧主宾贤。
五日饮于金氏园呈王明宇同客（明·袁崇友）　　七言律诗　押微韵	天涯此日逢佳节，细雨沈云迥不晖。翠挹紫岩连客座，绿浮芳草上人衣。山花对酒垂垂笑，林鸟闻歌故故飞。千载独醒缘底事，凭君拌饮莫相违。
冬夜与顾桐柏泛舟弄月（明·袁崇友）　　七言律诗　押先韵	道似犹龙客似仙，孤舟清夜弄潺湲。波摇短棹声如慕，月到寒江影自妍。兰芷独怜三楚思，阳春和得几人传。酒阑忽忆娥眉雪，未即投簪意惘然。
登风度楼（明·袁崇友）　　七言律诗　押支韵	张公放逐沦亡日，唐主凄凉幸蜀时。北向丹心浑未死，西来黄屋亦堪悲。长安实洒当年泪，风度虚劳去后思。便拟招魂知得否，登楼惆怅欲何之①。
别季龙生（明·袁崇友）　　七言绝句　押删韵	来时风雨胥江暮，去日芙蓉两岸山。明月向人开石镜，独临流水照离颜①。
九日过彭泽怀陶靖节（明·袁崇友）　　押庚韵	古今彭泽令，寂寂不知名。如何此老翁，千古垂芳声。恶徇五斗米，思解十斛酲。脱衣自漉酒，垢净理何平。九月九日时，采菊餐其英。我行及兹晨，摇落心独惊。况以望乡客，兼之怀古情。徘徊念往迹，独契一长鸣。汤武既不贬，夷齐无乃轻。元尚趣可通，素心本无营。当时意已远，后世谁能明。
