那山夜宿（明·李士涟）　　五言律诗　押尤韵	谁向招提游，松风半榻收。灯燃千古暗，法转一轮秋。云影窗前白，月光枕畔幽。轮回知孰是，蕉鹿梦悠悠①。
阴那山吟（明·李士涟）　　七言律诗	云里青山山里僧，曾闻梵语送钟声。迎风柏叶时吹面，落涧松花半点缨。金界香浮空鹤舞，钵池月浸碧荷新。何当共吸菩提露，合作西来一味清。
寺桥晚眺（明·李士涟）　　七言律诗　押麻韵	玲珑柏翠隐禅家，断续钟声送落花。石路疑从趺坐尽，烛光解道暗衢华。槛边树卧皈依水，涧侧林深半染霞。莫谓山中生色少，白云岫出满天涯。
