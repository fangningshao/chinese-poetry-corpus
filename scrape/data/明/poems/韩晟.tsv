过香积废寺（明·韩晟）　　五言律诗　押蒸韵	空山虽有寺，净土已无僧。蛙閒登荒殿，鼯穷窜寿藤。法身经雨绘，慈相任尘缯。销歇有如此，令人感慨增。
山晖堂诗（明·韩晟）　　五言律诗　押灰韵	祠道郁纡回，前贤俎豆开。桂枝春日长，蒀藻客能来。斋供分猿果，诗题杂虬苔。露坛时一眺，天地此楼台。
未果赋此志怀兼呈同游诸君（明·韩晟）　　七言律诗　押冬韵	君携胜果托仙踪，胜事今回四百峰。白日羽翰迷葛令，青天张宴馔茅容。櫜鞬不作人间色，石匣长骄世外封。我亦十年远蜡屐，恐令猿鹤怨周颙。
豫章祠谒罗公从彦（明·韩晟）　　七言律诗　押蒸韵	豫章祠下荐芳馨，想到先生静夜澄。世降几人闻大道，言堙何处觅师承。坐凝盆水心方息，悟入空濛岸始登。千载讲堂人仰止，时从四百望崚嶒。
寇报叠至家人自枝园促余归复接海泛之警感赋二首并似参戎朱公（明·韩晟）　　七言律诗　押删韵	经年豺虎遍郊关，复报鲸鲵渤澥间。计拙自怜蚕茧缩，时危偏感燕巢艰。管宁控寂难浮海，庞德乘幽畏住山。辛苦师贞今正吉，不知何以慰愁颜。
清音楼（明·韩晟）　　七言绝句　押真韵	君是昭明身后身，为楼日日倚嶙峋。若非山水弦中见，那解游鱼听入神①。
丙辰大水（明·韩晟）　　七言排律	经旬浩淼阅居诸，六月流澌溜决渠。处处坳堂舟是芥，村村立水木栖苴。平坡涌雪涛声壮，触石奔雷岸势虚。落落沙坪低草屋，茫茫浦溆没樵渔。遥村晓失啼猿树，隔岸昏移啄雀除。息壤坤维连岁漏，笭箵人事望洋趋。蚍蜉失土还依壁，蛙鼓无声只傍闾。侍子乘橇传汲绠，园丁束筏拾薪樗。巢居尚有身家乐，陆处都无井灶馀。桥仆总知归浩劫，年荒那复问菑畬。乘舟人市寻常耳，冷突无烟岂偶欤。矗矗楼台藏蜃蛤，■畇原隰变沮洳。芋苗盐糁聊供饤，豆梗藜羹不愿鱼。何伹夕春吾屋断，瞥看晨火比邻疏。拚他茗椀皆狼藉，直恐荣攘费拮据。摧折渭川千亩竹，纵横杨子一床书。井居需养非秦政，则壤淘滩忆禹疏。谩道五才惟坎德，由来大壑可归墟。鸣榔击汰此中子，连袂垂帘何处杼。独有贫家最萧瑟，江流人世更何如。
庚申六月十七夜地震（明·韩晟）	凉飙在树月在牖，篝灯方除枕方就。襆被才思睡未酣，一声磔裂墙欲仆。陡然起视如悬旌，四野沸腾撼犹吼。欲訇荡潏杳无定，心魂欲摧目欲瞀。初疑屋角起迅雷，更讶绿林来夜寇。须臾始知地震动，大小奔溃人乱走。可是操蛇作幻怪，不然六丁撞鳌首。我闻灾异书春秋，阴乘阳弱语非浮。维星已绝枢星散，纵有智者何能谋。便当两日均纪异，更与雨雹同为愁。左掀右簸非一状，奚僮大叫天台上。排空无翼踏难逃，声答天风万木响。银汉参横夜柝停，气定始觉居无恙。始知春秋恶盈阴，茫茫大地折钩钤。坤维不守厚地迮，下界那识天公心。此时性命轻于掷，何况大壑与蹄涔。寄语世人宽一步，免令震旦陆俱沉。
