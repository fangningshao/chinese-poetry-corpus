同邑侯王山长过塔山（明·陈守镔）　　五言律诗　押阳韵	寻幽携短策，连袂探春阳。野色看无际，墟烟望欲荒。软风初舞燕，乳雨渐分秧。惭愧莺花候，徒为逐尘忙。
赠羽梵上人（明·陈守镔）　　七言律诗　押侵韵	闲将屐两踏春阴，有约招携到石林。方外形骸能摆落，云山踪迹自荒深。和风习习调花气，清磬微微度涧音。独有使君真不俗，几回长啸又高吟。
邑侯王山长携具招游冠山书院（明·陈守镔）　　七言律诗　押元韵	咫尺拳峰郊外村，考亭讲舍至今存。萧疏石磴初开径，曲折泉流自绕墩。百里贤人星复聚，千年薪火道常尊。我来搔首云天阔，极目莱芜一点痕。
咏浮槎（明·陈守镔）　　七言律诗　押灰韵	灵槎泛泛日边来，夭矫犹龙信异哉。若木何年腾碧汉，扶桑疑是出蓬莱。虽经漂泊非沟断，自是乘风作楫才。为语道旁休诟厉，良工应识拂云裁①。
