寄席心斋（明·王汝章）　　七言律诗　押微韵	老子斋心与世违，山中春雨药苗肥。骑将鹤去身俱瘦，炼得丹成骨自飞。青简风雷行秘箓，紫绡云雾出仙衣。明年海上金桃熟，并就安期作燕归。
重寄心斋（明·王汝章）　　七言律诗　押盐韵	西北高峰秀可拈，青莲一朵立纤纤。种来仙李如瓶大，煮得春醪似蜜甜。叹老诗题常在手，信公诗句好掀髯。相过为问长生理，云笈今开第几签？
送席心斋住白鹤观（明·王汝章）　　七言律诗　押盐韵	昔在鸿山遇席谦，长松落雪下飞檐。道归玉局心逾达，诗到珠宫律更严。鸾版昼鸣云拥座，龙文夜诵月窥帘。应思慈母营甘旨，春雨园林笋露尖。
简心斋席炼师（明·王汝章）　　七言律诗　押先韵	山色摇春发翠妍，凭轩把酒答流年。自知原宪贫非病，人谓陶潜醉欲眠。雾洗百花熏白日，天开一鸟入青烟。席谦已作东游想，异气看从海上先。
