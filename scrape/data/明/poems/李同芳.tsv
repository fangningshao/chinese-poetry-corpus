小园即景（明·李同芳）　　五言律诗　押阳韵	小筑仅半亩，游观春兴长。柳深莺舌滑，花放蝶唇香。翠竹敲疏雨，寒松逗晚凉。呼尊聊一醉，尘世顿相忘。
渔父（明·李同芳）　　七言律诗　押删韵	结网临渊日未閒，不工弹铗叩秦关。富春台迥桃千树，渭水潮生月一湾。观蚌独应收海蠹，钓鳌疑是出尘寰。放歌鼓枻波无际，展尽丝纶霄汉间①。
拟艳歌行（明·李同芳）　　七言绝句　押肴韵	越女秦筝手自调，阿欢按节奏金铙。当筵忽漫冰弦断，笑倩怀中取凤胶。
春词二首 其二（明·李同芳）　　七言绝句　押阳韵	十千沽酒冶游郎，日指桃林是醉乡。花下停车莺语乱，蹊边拾翠燕泥香。
饮酒（明·李同芳）　　五言排律　押阳韵	山扉悄无事，家酿复新香。迟尔二三子，陶然醑一觞。论心爱丘壑，炙背阅年光。雪积冰难解，冬残日乍长。岁时鸟过目，身世雁随阳。多谢高阳伴，同来入醉乡。
春词二首 其一（明·李同芳）　　押东韵	常年二月已清明，今年清明三月中。寄语寻春携酒客，桃花虽歇有东风。
