湘阴道中（明·何彦）　　七言律诗　押麻韵	迢迢南望又长沙，竟日驱车到海涯。云暝溪桥迷去马，雪寒枯木点啼鸦。村舂市店游人道，烟火疏篱野老家。几度观风独惆怅，咨诹今已愧皇华。
九日偕兵宪周狮峰同年谯湫宾山游（明·何彦）　　七言律诗	淡淡秋容点葛衣，追游不负此佳期。云移石洞萝阴合，风静寒江树影微。掷甲山留终古恨，磨旗人忆往时悲。兴亡自是寻常事，漫向樽前索旧题。
登岳宿上封寺（明·何彦）　　七言律诗	攀缘直上最高峰，五老山尊让祝融。南去香炉插天柱，东回紫盖拥芙蓉。入云鸡犬通仙界，出洞苍虬隐怪松。风送梵音人语静，炉烟袅袅傍疏钟。
三城秋望（明·何彦）　　七言律诗　押微韵	三城引望思依依，秋入衡阳雁始归。共酌花边风物丽，忽闻江上鼓鼙希。苍茫树色连烟火，澹荡山光接翠微。但愿海波长自定，白头吟弄老渔矶①。
