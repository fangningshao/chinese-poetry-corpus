小圃残腊饮诸公（明·卢梦阳）　　五言律诗　押灰韵	不知年已尽，已报早春回。暗叶因风换，繁花待雨催。陈遵当日酒，张翰此时杯。相对成真率，谁非洛社才。
峡山飞来寺（明·卢梦阳）　　七言律诗　押灰韵	七十二峰环古台，至今人说是飞来。重重石磴诸天尽，细细松笙万壑哀。翠竹苍藤悬日月，水声山色变云雷。老僧为道归猿事，空见残碑生绿苔①。
饮陈尚书年兄莲水园（明·卢梦阳）　　七言律诗　押冬韵	白莲池上水溶溶，秋晚篱花放几重。黑发还家谁更早，清尊留客独相从。城边第宅开三径，竹里烟云露一峰。十载追陪难间阔，深杯时听月明钟。
舟望（明·卢梦阳）　　七言绝句　押阳韵	青松树树带斜阳，又见生公说法堂。鼓棹不须论远近，但离瓜地即他乡①。
破镜行（明·卢梦阳）	尔缺似难圆，尔晦依然明。形相半亏精彩在，普照万物皆容成。记忆当年如满月，误斗坚刚成破缺。由来鉴别本无私，节解支分光不灭。闺媛宫娥不尔留，几回抛掷坠青楼。愿藏宝匣重磨洗，长与衰翁照白头。
卧游罗浮和白沙先生（明·卢梦阳）　　押萧韵	高高上飞云，行行度铁桥。铁桥尚可度，飞云不可招。鸡鸣吐初日，起浴沧海潮。举目尽见之，何必抟扶摇①。
