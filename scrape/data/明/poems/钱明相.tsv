游洪济寺（明·钱明相）　　七言律诗　押灰韵	名山高埒大江隈，秀壁奇峰万叠开。地拥岚光重远岫，天垂云影衬虚台。矶头燕欲凌风起，关口龙常跋浪来。胜览未穷翻吊古，夕阳春草绿成堆。
京口过杨文襄故第（明·钱明相）　　七言律诗　押东韵	铁瓮城边甲第崇，门庭萧瑟相公风。御书题后楼常锁，法辇过来宅尚空。径老孤松巢野鹤，台留片石荫疏桐。怀贤伫想当年事，花马谁终筑塞功。
村居二首（明·钱明相）　　七言律诗　押微韵	闲倚绳床看落晖，疏林烟霭暮霏微。云边丘陇牛羊下，水外蒹葭雁鹜飞。白草乱填村舍路，清霜浓缀野人扉。无端短鬓垂垂老，暂得幽栖愿莫归。
白塔河问酒家（明·钱明相）　　七言律诗　押尤韵	夕阳倒影下江洲，野寺河边暂泊舟。此地传经曾白塔，谁家从事是青州。风将送暖衣堪典，柳似招人客可投。且贳村醪谋一醉，片帆明日任悠悠。
闻角（明·钱明相）　　七言律诗　押阳韵	嘹亮城头角吹长，五更声落戍楼霜。铜符昼戟新开府，白草黄榆旧战场。万马风生朝凛冽，九旗星闪夜辉煌。元知纪律中原胜，未许骄夷敢跳梁。
