东昌舟夜寄叶化甫（明·祁衍曾）　　五言律诗	征途瞻上国，秋尽度聊城。葭露迎船重，萤光带月明。江山违夙约，诗酒尚虚名。想到茆溪上，翛然笑独醒。
冬夜集骆兵部宅（明·祁衍曾）　　五言律诗　押灰韵	十载瞻韩愿，幽怀此并开。万峰遥映户，片月故临杯。天地人间世，衣冠白下才。江南连蓟北，莫动子山哀。
溪上赠黎惟敬（明·祁衍曾）　　五言律诗　押歌韵	结客吾何有，怜君几度过。青云流水去，白眼世人多。醉后仍呼酒，狂来任独歌。挥毫聊引兴，不换右军鹅。
初秋欧桢伯招集青溪馆余值病不赴分得期字韵（明·祁衍曾）　　五言律诗　押支韵	本无司马赋，渴病亦相随。伏枕谁堪问，酣歌闻尔为。天清一叶下，日落万山悲。留滞惊秋早，还家未有期。
避暑郝园赠主人谦亨（明·祁衍曾）　　五言律诗　押豪韵	过棹邗沟入，停居暑欲逃。园林消午梦，花萼引香醪。蜀井泉流迥，隋桥月色高。广陵无旧谱，谁可续遗骚。
元日白云洞中贻主人（明·祁衍曾）　　七言律诗　押寒韵	去年元日夷山曲，今日樵山仍自看。削壁恍疑接笋见，飞湍将并九溪寒。侵坛细草春已动，应节芳樽谁与乾。知尔层轩清亦足，何如风磴坐云端①。
将还罗浮留别李敬可袁可观于钟昌父宅（明·祁衍曾）　　七言律诗　押支韵	兴入元冬百不思，匣琴流水过钟期。萧条敢薄袁安雪，俊逸同传李白诗。天上星辰龙剑合，人间风雨梦魂疑。青山此去情何限，岂谓鹪鹩慰一枝。
寄梁思立藩参（明·祁衍曾）　　七言律诗　押歌韵	十载交知奈尔何，逍遥梁苑足经过。深杯竹叶浮云尽，短发杨花细雨多。潦倒欲收任氏钓，沈冥还和郢人歌。只今狂态非吾昔，独倚春风长薜萝。
道场山展孙太白山人墓（明·祁衍曾）　　七言律诗　押麻韵	野寺萧然兴未涯，当门松树故从遮。流云远趁翩翩燕，细雨低含短短花。万事风尘閒亦梦，十年勋业醉为家。旧游仙客今何处，独倚高山怅伯牙。
镇皖楼叶郡守夏郡丞席上作（明·祁衍曾）　　七言律诗　押东韵	芳筵傍树缘逃暑，胜域迎秋故入风。九派洪涛孤槛外，万山晴蔼一杯中。高悬幕榻谁徐孺，烂漫江亭此醉翁。得意论交狂转剧，徵歌还散玉莲红。
寄谭李二山人（明·祁衍曾）　　七言律诗　押虞韵	玉露萧森肺病苏，依依松桂散平芜。中天未觉瑶台迥，永夜俄惊海日呼。地折银河千派尽，风回铜柱万山孤。乘空拟附双云鹤，致汝高阳旧酒徒。
海珠寺偕黎惟敬邓君肃梁思立唐寅仲谭永明陈忠父袁敬德集（明·祁衍曾）　　七言律诗　押元韵	蜃楼蛟室接青鸳，万壑奔腾浪欲吞。锦缆牙樯时动兴，碧山琪树易销魂。飞花似下谈经雨，落日犹传避暑尊。海上奇游俱不浅，秋风人意满昙门。
懒慢（明·祁衍曾）　　七言绝句　押麻韵	懒慢无心学种瓜，柴门终日一尊斜。微醺偃卧长松下，风露凄凄自落花。
经高士李子长墓（明·祁衍曾）　　七言绝句　押真韵	不见高人李抱真，清风巢许若为邻。岁时伏腊村中事，芳草萋萋又一春①。
孤舟（明·祁衍曾）　　七言绝句　押先韵	春水瀰茫远接天，微风斜燕最堪怜。孤舟一系离人思，肠断凫雏傍母眠①。
黄龙洞奉怀庞振卿（明·祁衍曾）	杪秋独行行，恣意历群岫。歘然山雨来，苍茫日将酉。披蓑入洞中，龙眠知我否。澄潭深不流，飞瀑一何溜。盘旋路百折，石壁净如剖。天华固朝露，西庵讵能久。巍峨五贤祠，千载传不朽。继之有庞公，诛茆傍祠右。忘年夙托交，赠我双琼玖。岂不惬素心，良晤却非偶。悠悠宇宙间，嗟哉吾老友。
自西樵移居白云山（明·祁衍曾）　　押遇韵	懒性常畏人，颇与山灵遇。丘壑泊朝市，处世各有慕。敢云托清修，泉石遂成痼。所贵在适情，川岳无新故。浩浩海水深，冉冉云霞聚。郁郁松桂幽，依依林鸟度。赏心能几时，况乃春已暮。九龙井未堙，一歃抒吾素。
归舟寄戴经明太守京中（明·祁衍曾）	晨出燕市门，暮宿滹沱水。相思谁谓尔，一别成万里。苏季远辞秦，周南留太史。荣枯有是非，所嗟日月驶。弭棹重翘首，双阙徒纚纚。纚纚亦何为，行云邈难追。彼美都人士，粲粲扬春姿。黄金与白璧，结客甘如饴。失意一杯酒，邱山遂可移。君身大瓠种，岂为尘网羁。淮阳纵卧理，无乃积薪嗤。愿子自爱惜，去矣从此辞。
初入罗浮山作（明·祁衍曾）　　押庚韵	孙子纵长啸，庞公事偶耕。谢世岂无志，耻同尘网婴。伊余虽薄劣，托身直休明。乘时苦不蚤，敢云轩冕轻。自分不晓事，弃捐可终生。四百三十峰，林蔼有馀清。褰衣遂从之，庶用慰我情。
泰山顶观日歌（明·祁衍曾）	岱岳嵂兀孤根深，青天飞挂万壑临。我来适际上元夕，春风淡荡吹素襟。逍遥午夜不肯睡，一杯独对明月斟。明月高高正堪赏，忽送红轮东海浔。扶桑光摇蟾桂色，电掣雷矗魑魅匿。半在空中半水中，望之微茫难测识。龙鳞照耀千黄金，鲛室冯宫尽如饰。清晖灼灼闪洪涛，回看四野犹昏黑。划然大叫山欲倾，不觉天鸡先已鸣。飘飘两翼生羽翰，七十二君咸我迎。上叩天门下梁甫，无字之碑尔何苦。眼前不尽水东流，朝朝日出游人睹。宵中海日事太奇，我在罗浮亦见之。名山佳节今偶值，不饮徒令世上嗤。丈人石，日观峰，太平天子不登封。司马遗文何足问，青瞳绿鬓且从容。
