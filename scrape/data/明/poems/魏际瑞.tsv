诸葛公墓（明末清初·魏际瑞）　　七言律诗　押东韵	定军山下柏蒙茸，旷古精诚在此中。三尺孤坟犹汉土，一生心事毕秋风。孙曹未灭成何世，天地无知丧此公。千载伤情惟杜宇，年年啼血树头红①。
金山（明末清初·魏际瑞）　　七言律诗　押寒韵	大江东下海门宽，万里奔流激箭湍。不信山从水底出，却疑身在画中看。龙窝灯火千株动，蜃气楼台一点寒。谁道风波不可涉，风波危处却平安。
江头别（明末清初·魏际瑞）　　七言绝句	白石山过紫石山，鸬鹚滩下鲤鱼滩。山山连接滩滩急，游子南行何日还①！
