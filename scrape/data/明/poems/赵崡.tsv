园居（明·赵崡）　　五言律诗　押文韵	不是夔龙侣，偏宜鹿豕群。自题招隐字，谁续绝交文。凿壁来山雨，编篱带野云。还思接舆子，遗世不如君。
己亥初夏（明·赵崡）　　五言律诗　押阳韵	汉室谁高第，寥寥数赵张。茧丝天下计，兔窟百年藏。春草生金谷，秋风冷未央。朅来忧国意，清泪不成行。
茂陵（明·赵崡）　　七言律诗　押庚韵	黄山历尽见孤城，城上楼高眼倍明。芳树寝园今北望，暮云宫阙旧西京。芙蓉昼冷仙翁露，苜蓿春闲宛马声。回首长杨夸猎地，何人得似子云名？
庄河村主人（明·赵崡）　　七言律诗　押元韵	落日牛羊岭上村，谁开三径召王孙。山容似黛斜侵槛，水字如巴曲到门。野客行藏无揖让，田家宾主有盘樽。欲将谷口烟霞色，并向桃源洞里论。
