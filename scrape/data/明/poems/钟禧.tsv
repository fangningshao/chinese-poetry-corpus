寄沔中陈处士（明·钟禧）　　五言律诗　押先韵	沔阳有高士，栖隐在林泉。绿树孤村里，黄花三径边。功名成弃屣，诗酒度流年。久别无由会，相思意惘然。
河南道中西平铺舍（明·钟禧）　　七言律诗　押寒韵	新春骑马出长安，千里归期思缈漫。在路又惊人日过，到家应有杏花看。倾囊沽酒邀谁饮，呵笔题诗强自宽。南去好山青未了，暂从此地驻征鞍。
经过恨这关（明·钟禧）　　七言律诗　押灰韵	去时黄叶满山隈，回首阳春逐马来。处处石田芳草绿，家家茅屋杏花开。十年踪迹如萍梗，此日襟怀仗酒杯。力倦也须登绝顶，五云深处望蓬莱。
宿恨这关（明·钟禧）　　七言律诗　押尤韵	踪迹疏狂事远游，懒工词赋客诸侯。春风楚国归王灿，落日长安醉马周。千里霜蹄何日定，十年烽火未曾休。长歌更出床头剑，空有寒光射斗牛。
赤壁怀古（明·钟禧）　　七言律诗　押歌韵	赤壁矶头载酒过，感时怀古思如何。扁舟泊岸波声静，孤雁横江月色多。鏖战当时怜孟德，狂吟此日忆东坡。无人可论平生事，醉舞龙泉发浩歌①。
和友招游西湖（明·钟禧）　　七言绝句　押尤韵	湖光山色最宜秋，君不来招也去游。已辨蜀川千丈锦，为谁今日尽缠头。
