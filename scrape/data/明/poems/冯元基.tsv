海珠寺（明·冯元基）　　五言律诗　押真韵	长歌游宝地（沈佺期），延步爱清晨（卢纶）。烟气笼青阁（李槁），晴光转绿蘋（杜审言）。城边楼枕海（岑参），竹外鸟窥人（祖咏）。古殿焚香外（郑巢），白云心所亲（李颀）。
增江道中（明·冯元基）　　五言律诗　押齐韵	芳草碧凄凄，斜阳向客低。竹光摇古道，树色绕长溪。酒每村中醉，诗多骡背题。离家虽未久，又听子规啼。
乡旋留别区吉先朱昌藩（明·冯元基）　　五言律诗　押文韵	归心虽已切，未忍即离群。不觉三春暮，相将歧路分。花间馀落日，竹外隐行云。却惜莺声好，明朝空独闻。
宫花溪道中作（明·冯元基）　　七言律诗　押阳韵	山北山南路正长，东风吹送野花香。数声啼鸟知春雨，一路归人背夕阳。溪水长年流不尽，岭云终日变无常。身逢胜迹应难遍，游思萧条转易伤①。
