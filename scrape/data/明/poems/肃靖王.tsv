步虚词二首（明·肃靖王）　　七言律诗　押微韵	瑶坛深处磬声微，羽客朝元午夜归。杳杳三山青鸟过，翩翩双舄彩凫飞。岛间月色明珠树，洞里丹光透玉扉。剑佩几回翔碧落，天风吹冷六铢衣。
塞上二首（明·肃靖王）　　七言律诗　押东韵	天山青控戍楼中，画角呜呜咽晚空。沙碛雨颓逢箭镞，战场风急转河蓬。李陵望国台犹在，蔡琰悲笳怨未穷。猎骑遥遥入霜雾，鸊鹈泉外夕阳红。
春日田家（明·肃靖王）　　七言绝句　押齐韵	屋后青山门外溪，小桥遥接稻秧畦。人家远近苍烟里，桑柘阴阴戴胜啼。
塞上曲（谋玮曰："此诗旨趣沉雄，王龙标不能过也"）（明·肃靖王）　　七言绝句　押虞韵	远出渔阳北击胡，将军谈笑挽雕弧。千金底购单于首，赎得沙场战骨无？
伊州歌（明·肃靖王）　　七言绝句　押蒸韵	霜重榆关下角鹰，水寒蒲类半成冰。马嘶部落征笳动，夜月穹庐泣李陵。
