读史三首（明·莫璠）　　押文韵	五湖荐云扰，晋宇如瓜分。修蛇与封豕，乘时肆妖氛。茁彼池中蒲，雄姿盖世闻。投策渡江表，目中无晋君。兵威奋烈火，玉石将俱焚。谢傅运帷幄，子弟将中军。战血漂淮水，杀气凌浮云。遂令轩冕士，不污犬羊群。伟哉淝水捷，可方城濮勋。吁嗟谢安石，后世之桓文。彼哉清谈辈，碌碌何足云。
蝶恋花 苏堤春晓（明·莫璠）	十里楼台花雾绕，宜雨宜晴，山色笼春晓。杨柳梢头残月小，海棠枝上犹啼鸟。兰帐玉人初睡觉，试问楼前，画舫开多少。报道寻芳人起早，紫骝嘶过香尘道。
蝶恋花 曲院荷风（明·莫璠）	五月凉风来曲院，绿水芙渠，红白都开遍。风递荷香情不断，采莲舟过歌声缓。醉折碧筒供笑玩，翠盖红绡，高下翻零乱。向晚新凉生酒面，六铢衣薄停纨扇。
