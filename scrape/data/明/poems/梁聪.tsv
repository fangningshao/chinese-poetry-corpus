咏蝶（明·梁聪）　　七言律诗　押支韵	轻逸春驹任晓吹，搜红访绿绕疏篱。锦城消息谁先觉，香国心情祇自知。花事忙时飞诩诩，春光漏处舞迟迟。何如高向罗浮托，脱却繁华换异姿。
游太虚山人别业（明·梁聪）　　七言律诗　押元韵	寻幽讵敢踏芳园，踯躅苍苔认屐痕。满地烟霞不近市，数行花柳自成村。遥知暮雨人酣酒，况是春风客到门。相见何须话离别，新诗争听对清尊。
水松（明·梁聪）　　七言律诗　押先韵	青松谁剪水云边，梦入频惊逸史眠。龙起乍疑摩碧汉，鹤归犹自认南阡。栽来丹井还依旧，老去青溪不记年。逸响久留贞白赏，幽窗流韵叶冰弦。
晚眺（明·梁聪）　　七言绝句　押阳韵	轻风吹起稻花香，独向青山倚绿杨。野老趁墟归已晚，满身明月过横塘。
读史二首（明·梁聪）　　七言绝句　押删韵	戎车铁骑出秦关，风雨崤函骨似山。纵使老臣能料晋，不知三帅可生还。
