山下馆晓发（明·梁梦雷）　　五言律诗　押灰韵	先晓仆夫催，芙蓉万叠开。露漙花树重，路转烛光回。马足悬崖瘦，猿声带月哀。山深无俗驾，何事客频来。
望湖亭宴集得台字（明·梁梦雷）　　七言律诗　押灰韵	独立苍茫湖上台，千家烟火隔蓬莱。船依古岸渔归晚，花落孤山月满苔。彭蠡平分红蓼渚，匡庐半入白云隈。酒阑不尽当歌思，徙倚东风未易裁。
李太府邀饮岳阳楼偕吴郡丞（明·梁梦雷）　　七言律诗　押尤韵	城头百尺神仙楼，湖上一点君山邱。逃虚客来览此胜，吹笛人去今何秋。三湘苍蔚杜若老，九马踯躅鱼龙愁。凭君有酒且尽醉，莫使心与身为雠。
登太和绝顶（明·梁梦雷）　　七言律诗　押微韵	磴道攀缘谒帝扉，脚跟斜傍五云飞。天临万仞开玄宅，地拥千灵护紫微。幻梦始从三昧觉，青山今有几人归。骑羊东去罗浮近，独倚天门笑拂衣。
二月二十五夜梦二弟抱其幼子款款谈家事不休觉而志哀（明·梁梦雷）　　七言律诗　押庚韵	忆汝频年恨未平，楚天双眼泪如倾。丸中自是成今古，梦裹那知有死生。家计尚馀儿女态，寒暄犹复弟兄情。觉来抚枕浑无赖，惆怅翻令百感并①。
