江行有怀社中诸友（明·康从理）　　五言律诗　押虞韵	扁舟投落日，遥夜楚江隅。月上寒潮静，灯依野岸孤。驱驰悲断雁，牢落愧栖乌。一洒并州泪，东流入旧都。
岁暮泛彭蠡（明·康从理）　　五言律诗　押先韵	旷望极平川，遥心自黯然。空烟疑有地，远浪不分天。暮色孤帆外，寒声落雁边。年催长路客，归思倍堪怜。
舟中哭朱海峰（明·康从理）　　五言律诗　押庚韵	旅食悲妻子，孤装执挽行。诺曾然夙昔，心岂隔幽明。角傍寒城语，涛兼夜雨声。间关千里道，君见死生情。
观音阁（明·康从理）　　五言律诗　押先韵	古寺夕阳边，凭虚思渺然。江声犹楚恨，山色自吴年。宿鸟回清磬，孤舟逗野烟。长廊灯影寂，徐步礼金仙。
再至京口有怀金焦旧游（明·康从理）　　五言律诗	层城舒远目，迢递送归鸿。岁月更新历，江山忆旧踪。钟声春浪静，灯影暮流空。愧有东林约，无因问远公。
曲池草堂和韵为项思尧赋（明·康从理）　　五言律诗　押先韵	地临沧海胜，门向谢山偏。养晦非亡世，销年祇尚玄。松寒延月早，花艳得春先。且谩论高卧，知君在吕虔。
黄河夜泊（明·康从理）　　七言律诗　押冬韵	燕云朔雪路千重，飞藿关河岁暮踪。日落帆樯随雁骛，夜寒衾枕傍鱼龙。乡书寂寞天涯泪，客鬓萧骚镜里容。断岸蒹葭风雨急，一灯孤影听疏钟。
吴门逢吴孝甫（明·康从理）　　七言律诗　押微韵	握手天涯问钓矶，别情归思两依依。年华共老芙蓉剑，生事孤怜薜荔衣。雁外清砧侵坐急，霜边残叶傍愁飞。十年歧路怀君意，一入青山会转稀。
