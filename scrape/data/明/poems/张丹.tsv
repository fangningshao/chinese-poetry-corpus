登城西南隅次毛驰黄韵（明末清初·张丹）　　七言律诗　押寒韵	野阔天高枫叶丹，凤凰城上倚楼看。苔深玉马秋逾静，露涩铜驼晓未干。南浦云屯千骑合，西陵木落万家寒。愁来鼓角霜前动，莫听征鸿去渺漫。
白竹村（明末清初·张丹）	路盘白竹村，崎岖探穷谷。居人八九家，林杪构破屋。下惟四柱立，亭亭不附木。仰视如鸟巢，夕暝梯云宿。楼动晚风吹，万竿如戛玉。已防虎豹害，复惧麋鹿触。我行多仿徨，不敢岐路哭。从者俱饥色，清潭聊手掬。吾语勿苦饥，餐松毛羽足①。
涿州城（明末清初·张丹）	晓霜不在地，微白生牛背。遥望涿鹿城，隆然沙碛内。控緤走其下，壁立皆土块。此地古范阳，甲兵天下最。侧耳闻啼饥，伤心自我辈。野狼遇人嗥，苍鹰攫雉碎。生涯底如此，浩叹兹行迈①。
晏城（明末清初·张丹）	小小古晏城，西对华不注。昔之晋郤克，逐马匝此处。我行实已懒，解鞍歇薄暮。鸱枭啸其群，老乌守枯树。不见古人迹，断碑委樵路。手摸苔藓痕，字句读未误。平仲之采地，缅然起思慕。奈何千载后，芜没如野戍！相望有远山，恐是齐朝舞。
