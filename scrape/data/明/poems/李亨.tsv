游罗浮（明·李亨）　　七言律诗　押萧韵	二山合璧耸层霄，此日登临眼界饶。树色苍茫如罨画，泉声清亮似鸣韶。麻姑峰外琼为馆，织女河边铁作桥。未服神丹蜕凡骨，此生尘虑已都销。
桃源洞（明·李亨）　　七言律诗　押阳韵	流水桃花出洞香，通津不用问渔郎。采芝昔有秦人隐，歌凤今无楚客狂。鹤舞霓裳供逸兴，鹿衔山果荐仙觞。也知此地堪游乐，刘阮何须到异乡。
梅花村（明·李亨）　　七言律诗　押元韵	向日曾游大庾岭，今朝喜到梅花村。梅花几树山下发，翠羽数声林外喧。师雄曾入黄粱梦，宋玉难招白雪魂。最是晚凉多逸兴，水寒烟淡月黄昏。
游罗浮（明·李亨）　　七言律诗　押东韵	独上罗浮第一峰，眼前胜概浩无穷。东瀛海岛微茫外，南粤山川指顾中。采药客归仙鹤舞，烧丹人去石楼空。凭高两腋轻风起，便欲飘然访葛洪①。
罗浮山（明·李亨）　　七言律诗　押灰韵	十二芙蓉天作开，烟霞净裹翠成堆。鹿衔花向林边过，龙带云从树杪来。最爱壶中开日月，何须海上访蓬莱。翛然自觉清毛骨，直欲凌风溯上台。
