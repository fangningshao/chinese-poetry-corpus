闻鸟（明·龚用卿）　　五言律诗　押麻韵	入户闻啼鸟，芳园三五家。竹阴苔没砌，庭静蝶争花。篱菊春芽茁，亭槐午影斜。凭高遥送目，夕照数归鸦。
湖上晚归（明·龚用卿）　　五言律诗　押元韵	十里菰蒲水，连阡桑柘园。湖天平石境，渔火出山门。宋迹遗僧舍，苏堤接远村。飞星斜过水，立马已黄昏。
望海寺（明·龚用卿）　　七言绝句　押蒸韵	海上石山山上寺，寺中惟有一山僧。自耕数亩荒田地，独守寒庐夜夜灯。
题画（明·龚用卿）　　七言绝句　押微韵	独向江头坐钓矶，浮岚空翠点春衣。临流回首看归鸟，高树无风山叶飞。
