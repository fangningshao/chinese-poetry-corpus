过花田偶赋（明·谷氏）　　七言律诗　押先韵	美人重忆粤江前，草色虫声思暗然。玉匣已凋宫井冷，土墙仍在野狐眠。一尊浊酒愁中醉，几曲清歌梦里传。最惜芳魂千载后，姓名依旧在花田。
寒食郊行（明·谷氏）　　七言律诗　押阳韵	郊原极目影苍苍，二月和风拂野塘。虾菜船归争市闹，鸡豚社起赛神忙。墙低柳叶偷双眼，巷曲桃花露半妆。荒冢累累无姓氏，断魂荒草夕阳黄。
梦听司马长卿鼓琴（明·谷氏）　　七言律诗　押侵韵	梦中形影自沉沉，恍到临邛秋已深。不见文君仍卖酒，但看司马独弹琴。千金曾作当年赋，一曲犹存此日心。月落乌啼天欲曙，教人空忆白头吟①。
菜花（明·谷氏）　　七言绝句　押齐韵	簇簇花开麦陇西，遥看黄绢晒鹅溪。饶他不惜金铺地，未买诗人一品题①。
