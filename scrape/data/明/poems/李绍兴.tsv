送侄应教之嵩明省亲（明·李绍兴）　　七言律诗　押灰韵	去岁滇池一棹回，今朝江口片帆开。竹林未暖论文席，官舍遥持介寿杯。声价待收韩愈第，山川要壮子长才。堂前若问平安否，数点沙鸥一钓台。
大髻婆山（明·李绍兴）　　七言律诗　押歌韵	何代犹遗一阿婆，巧梳高髻耸巍峨。雨馀新理膏油腻，花发浓妆珠翠多。煮海烟生疑执爨，采樵人唱讶悲歌。望中咫尺阳台路，云雨不成知奈何①。
