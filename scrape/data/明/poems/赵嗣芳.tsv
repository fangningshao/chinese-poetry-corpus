大司徒毕堂翁老年伯蒙恩予告敬赋（明·赵嗣芳）　　五言排律　押真韵	勇退初衣遂，孤标夐绝尘。风云扶正气，海岱毓名臣。有念皆谋国，无营但致身。贤声蜚李郡，起草动枫宸。网释苏凋瘵，波宽纵涸鳞。豸绣关河遍，恩威电露匀。圣朝资弼亮，百辟藉陶甄。鹊印清戎索，鹓班领缙绅。津门擎一柱，社稷倚□□。喉舌阶愈峻，度支绩转新。中外抢多务，南北共忧贫。大都商铢两，岂有粟红陈。简括匠心计，节缩总眉颦。叫阍杜鼠雀，握算廪军民。何以念松菊，□□想鲈莼。引年非洛社，高卧巳沧滨。岩云生佩剑，海月伴垂纶。徙倚丹经在，行吟绿绮亲。紫芝餐作饵，黄绮结为邻。野水横舟舰，物望属松筠。愿言高赤舄，珍重待蒲轮。
