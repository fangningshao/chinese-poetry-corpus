游海珠寺（明·梁绍裘）　　五言律诗　押歌韵	何年栖觉树，此地傲沧波。三悟超空界，群生溺爱河。石龙馀赞叹，瑶岛谩经过。何似心珠妙，圆明照大罗。
小金山送黎秘书还朝（明·梁绍裘）　　五言律诗	魏阙瞻天近，灵洲话别初。引杯兰气合，临眺佩声徐。雅韵端明在，高风秘阁馀。由来芳草意，挂席莫踟蹰①。
初冬过诃林寺净隐禅房（明·梁绍裘）　　七言律诗　押侵韵	莲社风流尚可寻，壶觞应拟就东林。旃檀岁久香犹积，薝卜霜凋草半侵。五蕴尽从尘外断，三车还听夜来深。相逢更问无生偈，一卧青山任陆沉①。
元夜命酌终南山水天炼师于海珠信宿赋此（明·梁绍裘）　　七言律诗　押先韵	共道珠江钜且圆，何如罔象得遗玄。骊龙戏去浮波上，神女擎来献佛前。屹立狂澜标亿劫，平开胜概入诸天。乾坤幻境浑如此，弱水三山恰并传。
浮邱社怀赵太史（明·梁绍裘）　　七言律诗　押虞韵	浮邱真境久堙芜，古径重开蒋大夫。楼挹山光临睥睨，窗含灵气接虚无。中朝大雅风流远，千载高贤胜事俱。遂使至尊劳顾问，忍分廊庙与江湖。
过梅岭（明·梁绍裘）　　七言律诗　押尤韵	名相当年谁伯仲，杜房姚宋若为俦。韶阳俎豆瞻依切，唐代仪刑感慨收。功在梅关标绝巘，忠垂金鉴照千秋。古今岭表多贤俊，请看南邦第一流①。
文笔峰（明·梁绍裘）　　七言律诗　押先韵	毓秀分明五指连，孤高雄峙斗牛前。词臣视草金闺晓，学士封题紫阁年。述作千秋藏石室，峥嵘常日带绯烟。非关梦彩方能赋，赓和长依尺五天。
金鸡岭（明·梁绍裘）　　七言律诗　押庚韵	丹梯万仞紫云横，峰号金鸡玉削成。似报阳乌升海岳，已知春色满蓬瀛。恰随威凤仪虞世，不数灵祠祀汉京。太史只今调玉烛，山椒还见泰阶平。
马鞍冈（明·梁绍裘）　　七言律诗　押微韵	岐峰联络自依依，甲第连云映翠微。名借玉鞍骖帝乘，势如天马巩皇畿。高瞻日驭朋三寿，近接房星御六飞。嵩岳钟灵申甫出，古今人物转相辉①。
