金陵行（明·子楩）　　押尤韵	从古佳丽金陵州，到今城郭枕江流。埋金往事堕茫昧，含风老树长萧飕。寒潮喧声响西浦，碧海渺渺天东头。二水三山涵远景，龙蟠虎踞横高秋。黄旗紫盖化榛莽，庭花玉树传商讴。六帝云浮几苍狗，三国角斗真蜗牛。青山似洛只复叹，神器归隋良可羞。凤凰何来栖李树，鸥鹭戏浴弥沧洲。天堑已知徒恃险，地肺只合从仙游。君不见昔人《黍离》歌宗周，旁徨不去心悠悠。天荒地老著许愁，日往月来无时休。霜飞台高柏修修，人谓我歌将何求？
