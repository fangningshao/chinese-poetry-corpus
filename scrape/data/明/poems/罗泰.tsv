赠戴竹林（明·罗泰）　　七言律诗　押阳韵	蚤向丘园事晦藏，一生佳誉比琳琅。鹿门旧业庞公训，韦曲春风杜老庄。竹野玉沈清节在，松阡云冷翠华芳。年来跨灶传家好，赖有丹山孤凤凰。
赠戴翠坡（明·罗泰）　　七言律诗　押歌韵	故人结构近陵坡，松竹成林翠作窝。岚气湿云青欲滴，石棱凝露𥑎难磨。衣冠去古儒风朴，樽酒忘形乐趣多。何日卜居仁厚里，相从杖履沐春和。
朱明洞（明·罗泰）　　五言绝句　押号韵	洞外野泉鸣，终古无人到。五色吐仙云，四面围丹灶。
秋晚寂甚成此（明·罗泰）　　五言绝句　押叶韵	深院无人来，日长疏应接。窗外冷斜阳，萧萧闻落叶。
旅馆口占寄何时跃（明·罗泰）　　七言绝句　押歌韵	凤台风月近如何，客里怜予独啸歌。遥想故人相别后，分曹斗咏兴弥多①。
