多丽（明·吕福生）	夜未央，蛩声一片侵床。漏滴沥、云颓雨咽，谱成半枕凄凉。空怅望、纤林带月，不堪闻、孤雁啼霜。灯泪红残，香心字冷，难将樽酒倩疏狂。恨人去，天涯路远，抛却好春光。向只道，相思有梦，毕竟荒唐。破愁烦、蝇头绣句，花笺印叠鸳鸯。更关情、楼西倚闷，最消魂、灯下凝妆。月不长圆，花原易落，一时也抵百年长。终凝恋、斜阳衰草，别袂共离觞。一点点，鲛衫欲湿，界破檀黄。
