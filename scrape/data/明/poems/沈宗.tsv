诉衷情近 江行有感（明·沈宗）	露浓霞淡，说是严冬尚早。迷离一望丹枫，无复青青芳草。伴我秋容寂寂，野服疏疏，漫道风光好。孤帆悄，回首凤城春老。人生如寄，怎得常年少，金尊倒。剑光锈涩，雄心濩落，望中残照，时被浮云绕。
浪淘沙（明·沈宗）	倦绣到如今，睡思沉沉，推琴罢阮怯繁音。香梦不知何处去，帘月偏深。待把坠欢寻，夜夜孤衾，瑶阶清影倍伤心。忆着喃喃私语际，月也难禁。
