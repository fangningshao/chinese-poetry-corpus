峡山飞来寺（明·朱完）　　五言律诗　押侵韵	传闻中宿寺，今始一登临。雨过前溪合，云连古洞深。猿声纷绝壁，僧梵度疏林。得睹空王宇，因知出世心①。
初春游环谷（明·朱完）	岭南地暖三阳早，春入郊原美芳草。携筇步出郭北门，和风丽日春光好。无客同游唯两儿，大儿矫健能追随。小儿九龄好游嬉，飞扬跋扈挈人衣。旧卜山庄在环谷，峻岭层峦多古木。巉岩怪石出清泉，错落名花间修竹。我来汲水试新茶，团团碧露覆黄芽。甘冽令人清神骨，中泠石井徒尔誇。啜罢低回陇亩侧，指点艰难是稼穑。荒冢松柏易摧残，往事兴亡同叹息。缓步长歌意悠然，家僮随后汲山泉。小者负具力难前，且行且止故迁延。牛羊各散群动息，归望城头日已夕。候门稚子欢相迎，娟娟新月林间出。
山园漫兴（明·朱完）　　押虞韵	绕屋桑田百亩，当门松树千株。墙东墙西蝴蝶，山北山南鹧鸪。
闺怨（明·朱完）　　押东韵	少年轻薄何去，几载音书未通。江头朝朝暮暮，愁中雨雨风风。
九日山行（明·朱完）　　押东韵	荒郊重阳极望，霜叶千山尽红。垒垒何人古墓，年年此日悲风①。
