秋日过能始民部署中（明·何璧）　　五言律诗　押侵韵	为郎无一事，客到但行吟。落叶满官舍，此中秋更深。庭虚闻咽潦，门冷集寒禽。一自黄花对，转怀头上簪。
广陵送王太古还白下（明·何璧）　　五言律诗　押麻韵	我有秦淮梦，虽还不是家。送君隋苑上，惆怅柳条斜。归客趁新燕，游人叹落花。伤春兼惜别，况复在天涯。
西湖寻曹能始（明·何璧）　　七言律诗　押先韵	垂杨漠漠荇田田，何处春风十四弦。放鹤僧归天竺雨，听莺人过六桥烟。诗寻萝薜谁边寺，酒载桃花第几船。游子天涯魂易断，非关春树有啼鹃。
逢陈当时（明·何璧）　　七言律诗　押庚韵	湖海年年气尚横，相逢一笑盖初倾。悔因任侠轻妻子，恨不从军结弟兄。客里卖文难得价，市中说剑畏知名。灯前喜共猿公语，闻道辽阳正请兵。
金陵寄沈千秋（明·何璧）　　七言律诗　押东韵	挟策干时任转蓬，壮夫曾悔学雕虫。荒年有客愁炊桂，薄俗何人惜爨桐。士到出山谁不贱，术惟游世最难工。长安官道原如发，只有狂生叹路穷。
郑翰卿自新安移家金陵诗以讯之（明·何璧）　　七言律诗　押微韵	南北飘零逐燕飞，营巢今复傍乌衣。家移白下原为客，梦到黄山不是归。廿载看花怜并蒂，半生种柳叹成围。江天处处皆新水，好向垂纶燕子矶。
早春寄柬谢宇中（明·何璧）　　七言律诗	古寺门前新柳垂，思君先订听黄鹂。倡楼雪满催歌扇，僧舍春寒忆酒旗。月到秦淮皆似面，山如钟阜始为眉。东风九十寻芳急，不是看花莫杖藜。
