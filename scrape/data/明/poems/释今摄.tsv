秋蝉（明·释今摄）　　七言律诗　押支韵	为爱清秋白露时，满腔积绪向谁披。乍依红叶任舒卷，长噪碧云远险夷。残月晓风偏入梦，登山临水倍堪思。不须切切频相告，自有知音过子期。
秋月（明·释今摄）　　七言律诗　押先韵	一轮高挂五峰前，云散长空正可怜。自与金河同混派，不教玉殿重含烟。孤踪掩映澄潭底，疏影朦胧瘦竹边。寄语烟波垂钓叟，芦花堪系月明船。
送陆亦樵上白崖（明·释今摄）　　七言律诗　押冬韵	步入东南翠霭重，白崖深处雾烟封。金鹅咫尺通三叠，玉练千寻并五峰。学易欲随才子后，读书偏傍谪仙踪。他年副墨藏名壑，百变风云共淡浓①。
