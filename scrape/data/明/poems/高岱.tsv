登台（明·高岱）　　五言律诗　押灰韵	蓟北收兵未，长安无使来。风尘连朔漠，雨雪暗蓬莱。去鸟为谁急，寒花何意开。孤臣头白尽，倚杖独登台。
咏鹦鹉（明·高岱）　　七言律诗　押微韵	一入深笼损翠衣，陇云秦树事全非。月明万里归心切，花落千山旧侣稀。栖傍玉楼春昼永，梦回金锁曙光微。翩翩海燕群相趁，帘幕风高得意飞。
凉州曲（明·高岱）　　七言绝句　押先韵	贺兰烽火接居延，白草黄云北到天。一片城头青海月，十年沙迹伴人眠。
省中（明·高岱）　　七言绝句　押尤韵	萧萧竹径暝烟浮，散帙鸣琴事事幽。若比潇湘渔父隐，门前只少木兰舟。
