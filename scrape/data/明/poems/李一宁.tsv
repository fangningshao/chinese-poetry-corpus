鸡泽道中（明·李一宁）　　七言律诗　押阳韵	茅屋投居笑笑忙，男儿事业在纲常。马蹄泥泞村边急，客思蝉声叶底长。萱草绿深秋霭合，豆花香散午风凉。何时海燕乘春至，白日双飞入画堂。
次韵答胡中丞（明·李一宁）　　七言律诗　押真韵	驻节休嗟动隔旬，当关锁钥正需人。黠酋未殄心恒悄，优诏俞归乐最真。揖让直须还古道，衣冠谁与接芳尘。等閒欲赋高山雅，一载风花万斛春。
中秋对月答张给事（明·李一宁）　　七言律诗　押真韵	客中适值中秋夜，北望南瞻感慨频。乡国迢遥心万里，冰壶清澈月孤轮。山酤且共酬佳节，水调谁歌动紫宸。珍重黄扉贤使相，可能分借满腔春①。
