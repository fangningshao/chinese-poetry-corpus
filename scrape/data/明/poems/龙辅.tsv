相见欢（明·龙辅）	小鬟衫着轻罗。发如螺。睡起钗偏髻倒、唤娘梳。心上事，春前景，闷中过。打叠闲情别绪、教鹦哥。
相见欢（明·龙辅）	雏鹂啄下红樱。曲栏晴。笑取泥金小扇、扑蜻蜓。牵得住，推不去，是春情。多少柔肠嘱咐、护花铃。
南歌子（明·龙辅）	绿沁琉璃带，红摇玳瑁钗。下阶无语立苍苔。昨夜银塘雨洗、露桃开。回脸遮星靥，偎人泥粉腮。真珠帘捲有谁来。两两旧巢宫燕、掠泥回。
阮郎归 署斋晚眺（明·龙辅）	幽禽避雨噪虚檐。风掀半捲帘。落花如梦草微酣。远山柔绿黏。棋懒赌，韵慵拈。博山金灺添。小鬟偷粉启香奁。学人眉晕尖。
阮郎归（明·龙辅）	东风吹送隔溪箫。柳丝红板桥。淡云推月上花稍。桥门树影摇。凭碧槛，待春潮。圆沙小浪高。船头漾水弄长篙。心惊猧犬嗥。
人月圆（明·龙辅）	凭栏却讶春归早，辜负养花天。青黏天外，绿啼雨后，红褪风前。墙围蕉叶，径抽粉箨，窗簸榆钱。懒寻双陆，冷抛蹴鞠，闲挂秋千。
