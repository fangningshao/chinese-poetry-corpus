五仙观（明·金节）　　五言律诗　押先韵	何年羊化石，此日客为仙。举袂烟霞护，传杯羽翰翩。遥闻玄鹤度，疑是绛霄传。池饮白莲水，人藏洞里天①。
谒李忠简公祠（明·金节）　　七言律诗　押尤韵	曾闻灯火寄丹邱，庙食珠江砥柱流。宇宙独存清节在，如来长护玉香浮。半空台岛开初地，万祀簪裳忆壮猷。欲荐藻蘋沧海隔，西风吹送一轻舟①。
飞来寺（明·金节）　　七言律诗　押灰韵	神灵有意却飞来，福地于今绝胜开。古洞猿藏山色暝，清泉龙濑石岩摧。磬声寂处僧初定，舟缆过时客再回。登眺几经忘岁月，空馀磴道长莓苔。
送黎惟敬还岭南（明·金节）　　七言律诗　押庚韵	腰金载笔侍承明，一疏投簪似叶轻。纶綍久誇中省贵，莼鲈忽动故乡情。官河柳色迎征盖，驿路莺声送去旌。归去罗浮春未老，几回翘首望神京。
春日赋柳（明·金节）　　七言律诗　押先韵	沿堤披拂弄新烟，春色遥看万壑前。绿暗不缘分袂赠，青芬犹想画眉鲜。暂时带雨酬佳节，到处迎风忆往年。欲结柔条舒未得，不堪枝上又啼鹃。
南甸漫述（明·金节）　　七言律诗　押先韵	野烧平原别有天，腾阳遥望亦凄然。山当睥睨迎征盖，路绕荒芜起暮烟。几队材官仍戏马，数家禾黍更连阡。朔风多少离人思，总为边陲旅梦牵①。
