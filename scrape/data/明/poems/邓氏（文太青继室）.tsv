七夕（明·邓氏（文太青继室））　　七言律诗　押歌韵	谁遣鹊梁贯绛河，灵妃应是早停梭。云鬟待驾轻飞辇，月镜催妆浅步罗。缑氏凤声方未已，汉庭鸾使更相过。佳期只恐箕星妒，风雨休教浪作波。
和夫子三出西郊之作（明·邓氏（文太青继室））　　七言律诗　押侵韵	幽人问水更携琴，好傍清池发妙音。曲径横穿花意密，重台斜拂竹情深。荒笼媚菊含金笑，疏木寒禽弄玉吟。欲攀艳日留歌席，纵迫归心恋暮岑。
卷帘与夫子联句（明·邓氏（文太青继室））　　七言绝句　押阳韵	卷帘且放春风舞，好共花妃入睡乡。鸳盏可留佳色醉，早霞如与借红妆。
金陵九思 一思（明·邓氏（文太青继室））	我所思兮在烈山，欲往从之阻汉关。层云高锁二陵寒，侧身南望涕汍澜。美人赠我落霞琴，何以报之黄缕金。路远莫致倚噤吟，朱湖松浪海潮音，安得开襟啸蒋岑。
