登金紫阁访上人次韵（明·张溥）　　五言律诗　押侵韵	石壁青宜赏，松台迥可寻。客飞亭午舄，钟落上方音。色相岩花瘦，依微野树阴。无缘莫扣扣，留咏觉萧森①。
勉斋号（明·张溥）　　七言律诗　押东韵	黄子留芳揭海东，今人心事古人同。乾坤性分须当尽，濂洛诚明可著功。璞玉精神凭石板，兼金颜色寄炉红。相逢莫道无参术，都在梁公药箧中。
怀人（明·张溥）　　五言绝句　押萧韵	江鲤应难制，冥鸿不可招。落梅歌一曲，风雨夜潇潇。
清源舟中别罗荔城（明·张溥）　　七言绝句　押先韵	逆旅相逢意惘然，十年魂梦一灯前。虽教乍见相分手，犹胜山阴夜雪船。
