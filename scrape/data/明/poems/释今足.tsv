拟礼五台途中阻雪止宿邮亭庵（明·释今足）　　七言律诗　押齐韵	象王宫起太行西，突兀当空雪不迷。十里香花趋磴道，一肩云水宿招提。寒灯共聚南询客，土𡌚遥听北戍鸡。无限废兴尘刹事，明朝思问老阇黎。
奉和静成牡丹（明·释今足）　　七言律诗　押先韵	天与芬芳色夺妍，含风和露静娟娟。无言自吐馨香意，微笑谁知婀娜传。不入御园催丽句，独临精舍映枯禅。高枝若使能移接，绕座繁英出槛前。
柳溪访角子大师（明·释今足）　　七言律诗　押文韵	深隐何尝混鹿群，一湾流水一鬘云。溪边菜叶谁曾见，屋后瓜畦半自耘。雨过疏林无虎迹，春回空谷有兰芬。休将道眼轻尘劫，行见镫王座欲分①。
