落梅（明·罗素月）　　七言律诗　押东韵	为怜清净出尘中，喜逐仙山午夜风。弄玉去时云暗淡，飞琼下界月朦胧。冰魂卧骨全真性，绝岛荒郊入化功。铁笛吹残人在否，依然深锁蕊珠宫。
石洞（明·罗素月）　　五言绝句	水疑天际来，声自云间起。耳根本无尘，对此何以洗①。
罗浮蝶（明·罗素月）　　七言绝句　押庚韵	浪说衣冠幻化成，翩翩庄梦信虚情。绕林五彩来天上，吸尽人间露气清。
咏鹤（明·罗素月）　　七言绝句　押豪韵	游遍芝田与九皋，沧江养就雪霜毛。楼中若遇仙吹笛，飞上云霄万丈高。
梅花村（明·罗素月）　　七言绝句　押删韵	麻姑仙窟鲍姑山，凤子翻飞远峤还。玉女峰头人冷笑，杜兰香去嫁人间①。
赠铁桥道人（明·罗素月）　　七言绝句　押支韵	仙郎昨到洞天时，花下閒拈笔一枝。收拾春山漫归去，岂应窗下画娥眉①。
