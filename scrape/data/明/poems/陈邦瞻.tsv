七夕公宴赋得博望槎（明·陈邦瞻）	梧桐声脱秋声起，迢迢秋色澹如水。天上佳期玉露中，人闲良夜金波里。此时汉使向河源，此夕乘槎犯斗垣。但惊城舍严官府，那识天孙遇河鼓。云阶月地难久留，飘然枯木复乘流。归来不问成都卜，肯信身亲见女牛。从此人疑有天路，俱言河汉清可度。帝子英灵空有人，千秋别泪自沾巾。可怜匹练高楼色，年年愁杀问津人。
赋得千山红树送姚园客还闽（明·陈邦瞻）	江南九月霜暗飞，秋光春色两依稀。万树欲丹疑湿雾，千山如醉带斜晖。画史含情拂轻缟，解作秋妍秋不老。自识晴云慕锦林，莫疑赤烧连衰草。
