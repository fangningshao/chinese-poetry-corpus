憩山中古寺（明·顾禄）　　五言律诗　押元韵	行春过远村，鞍马憩山门。画壁神仪古，镌厓佛像尊。鼠翻残瓦坠，龙出小池浑。亦欲询兴废，苔碑字半昏。
怀思复钱先生（明·顾禄）　　五言律诗　押东韵	每忆钱夫子，才名世少同。赋传罗刹盛，诗拟拾遗工。儒术翻多误，官资惜未崇。空令虞学士，期荐玉堂中。
次韵夜泊二首（明·顾禄）　　五言律诗　押尤韵	海近潮初上，江清天倒流。故乡频入梦，此地独维舟。落雁沈霜镜，潜鱼避月钩。不眠催早发，历历数更筹。
和袁海叟题老蛟化江叟吹笛图（明·顾禄）　　七言绝句　押东韵	千里神龙化作翁，月明吹笛倚龙宫。曲声不许人间听，散入重湖半夜风。
题桶底仙山图（明·顾禄）	昔人夜投逆旅中，戏将指爪呈神工。飕飕逸响如飘风，桶底刻出蓬莱宫。状如六鳌拥虚空，戴山出没沧溟东。琼台瑶阙知几重，千门万户遥相通。俨然中坐一老翁，星眸霞脸冰雪容。群真左右来相从，或翳白凤骑青龙。女仙七十如花红，各执乐器笙与镛。钧天一曲奏未终，双成劝酒琉璃钟。谷神长生寿无穷，出入造化超鸿濛。我欲上天夬紫虹，高步去逐东王公。
汴城（有序）（明·顾禄）	黄河怒触龙门裂，突蜃冲蛟肆妖孽。□谁首倡导洪流，驱使生灵陷鱼鳖。群雄尽向草泽生，青袍白马连州城。□时将相总骄懦，可怜不救兵纵横。忠襄何人汴梁客，只手徒思拯沉溺。□星半夜落前军，有子才能讨仇贼。关西老将宁伏雌，辇侧权臣藏祸机。□然内难促元运，毋乃社稷基先隳。铁衣破碎秋风早，三军尽向夷门老。岂知天意属皇明，万乘龙飞大江表。神兵受命北渡江，举兵所向俱来降。□尘不生草不动，直取中原为帝邦。金宫玉殿凌空起，翠华飘飘曾戾止。□皇立政务宽仁，坐见疮痍变淳美。天开地辟长清宁，五风十雨年谷登。书生但愿报恩德，万岁千秋歌泰平。
巫山高（明·顾禄）　　押东韵	巫山高高十二峰，君王魂梦已成空。上头多少闲云雨，尽在朝朝暮暮中。
