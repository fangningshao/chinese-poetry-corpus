山中夜坐（明·安绍芳）　　五言律诗　押药韵	夜气何萧森，空山思寥廓。不知风露寒，弥觉衣裳薄。美人渺难期，对酒不成酌。白日虚牖生，微闻桂花落。
旅泊（明·安绍芳）　　五言律诗　押尤韵	秋尽仍为客，江寒独系舟。微霜下木叶，远火露苹洲。无那风前雁，偏生枕上愁。孤帆明更发，何处复淹留。
送曾中丞入蜀（明·安绍芳）　　七言律诗　押庚韵	玉节遥看万里行，鸣笳吹角动西京。天边剑阁云连栈，树里巴江锦作城。檄到百蛮新喻蜀，图开八阵旧藏兵。褰帷父老烦相问，辞赋何人似长卿。
西林三十二景诗（录十六首） 纤纤泉（明·安绍芳）	刈芝苍松根，触石得鸣玉。泠泠涧底声，泻破寒芜绿。抱瓮出云中，夕阳下西麓。
