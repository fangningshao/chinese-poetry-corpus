戊午除夕（明·李瑜）　　七言律诗　押先韵	三十三回江上年，年年江上枕蓑眠。梦迷云水轻鸥外，身在梅花太极前。造次眼中攻百病，浅深杯里谢千缘。床头且觅花婆酒，一笑聊供守岁筵。
次韵李子长（明·李瑜）　　七言律诗　押佳韵	欲寻酒处结生涯，安得藤枝引病骸。栗里对花皆逸事，醉乡眠月亦无怀。影临秋水疑乌帽，足入云山信短鞋。起倒惟公深有意，不知何处是瑶阶。
送吴东湖明府升四川成都别驾（明·李瑜）　　七言律诗　押鱼韵	千里还乘别驾车，花封刚足百年书。月离水郭千家暝，春渡巴江万锦舒。水雪每形歌咏里，功名分付笑谈馀。丹青胜欲留公影，只恐风流画不如。
飞来寺留别吴邑侯次梁景行韵（明·李瑜）　　七言律诗　押尤韵	看到公心水月羞，民歌柏柏起南州。日边忧国将成老，郭外行春未尽头。又到饥寒愁赤子，忍看琴鹤上孤舟。追随征路无穷意，更借飞来几日游。
送庄明府考绩之京（明·李瑜）　　七言律诗　押歌韵	万户欢腾五裤歌，三年羙锦感民多。农耕陇上无收犊，渔卧江头不脱蓑。虎渡江灵时雨化，琴鸣单父晓风和。追随不觉征途远，儿女情深日易过①。
赠别吴东湖以本省大方伯升湖广都宪（明·李瑜）　　七言绝句　押齐韵	生民十郡起悲凄，无计留恂驻马蹄。怅望紫薇花底月，清光又照楚天西①。
