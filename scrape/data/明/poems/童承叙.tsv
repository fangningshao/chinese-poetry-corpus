临清公署作（明·童承叙）　　七言律诗　押歌韵	万家楼阁抱城阿，武帝旌旗向此过。不见凤笙吹别殿，空闻龙舸驻清河。水寒沙碧生冰雪，华榭歌台长薜萝。共道于今游幸少，豹房虎圈月华多。
晓渡玉河桥（明·童承叙）　　七言绝句　押庚韵	百尺飞梁烟雾生，雕阑玉窦绮罗行。御沟月露生秋兴，驻马垂鞭听水声。
宫词四首（明·童承叙）　　七言绝句	晓向君王赐赏还，长街一字佩珊珊。白头宫监呼名姓，换入迎春第几班。
雨中送驾和研冈二首（明·童承叙）　　五言排律　押庚韵	春祀瞻陵庙，宸游出帝城。丰隆扶翠辇，屏翳抗龙旌。柳色迎銮细，莺歌向跸清。寝园佳气合，驰道瑞烟平。沙软千官拥，泥香万骑鸣。精禋劳圣主，数傍碧山行。
