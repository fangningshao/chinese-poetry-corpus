新春次黄恪翁韵（明·周讷）　　七言律诗　押支韵	谋身长以百年期，身外閒愁总不知。静掩重门惟听雨，旋拈秃笔谩敲诗。鸟啼隔树初调舌，花发当窗渐满枝。笑对阳春歌一曲，深杯同乐太平时。
答何竹牖中秋见怀（明·周讷）　　七言律诗　押尤韵	野兴偏宜月色秋，开轩待月小迟留。肯教美景成虚度，正拟良朋共唱酬。举盏但为文字饮，新诗都付锦囊收。坐深细听残更报，祇隔芙蓉水外楼①。
