宿道德坛柬白水道人（明·萧翀）　　五言律诗　押真韵	明月不可得，孤灯还近人。只缘怀久别，转觉坐相亲。露下松坛夜，云归石洞春。所欣心迹静，笑语见情真。
奉呈子高刘先生（明·萧翀）　　五言律诗　押文韵	剪烛临清夜，开轩对白云。眠迟诗共赋，歌罢酒初醺。风起松声近，溪回野色分。别来愁思满，南雁正纷纷。
余自流江将归南溪刘先生亦还珠林赋此别伯昂诸友（明·萧翀）　　五言律诗　押麻韵	白苎明春雪，清尊注晚霞。客行天共远，人醉月初斜。武岫神仙宅，珠林处士家。东归三十里，好为寄梅花。
雨寒忆舍弟（明·萧翀）　　五言律诗　押寒韵	已过清明节，仍余料峭寒。风声生树底，雨气满林端。堤草青犹短，山花湿未干。季方千里隔，谁念客衣单。
奉柬萧子充（明·萧翀）　　七言律诗　押萧韵	几年结屋向溪桥，此日飞书肯见招。池上看鹅朝洗砚，月中骑凤夜吹箫。满林西日迷花树，近水南风乱柳条。先与题诗寄离思，青山回首故岧峣。
寄吴所与（明·萧翀）　　七言律诗　押文韵	南溪流水北溪云，无限新愁总忆君。鸿雁归时天杳杳，鹧鸪啼处雨纷纷。郎官湖口江流合，武姥峰头树色分。相去只缘三十里，此生何事苦离群。
