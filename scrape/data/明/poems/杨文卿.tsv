宿山寺遇雨（明·杨文卿）　　七言律诗　押东韵	独抗尘容过梵宫，残阳犹自拖微红。黄牛下坂前溪雨，绿竹摇窗曲径风。石露危崖山骨出，水流深涧地喉通。绳床兀坐清无寐，满耳蛙鸣芦荻中。
晓发京都（明·杨文卿）　　七言律诗　押灰韵	俗吏曾随计吏来，可堪复别凤城隈。清时自辟公孙阁，此日虚经郭隗台。夹路笙簧山鸟哢，向人颦笑野花开。倚风南望沧江渺，拟上高堂寿一杯。
秋日送曾公子实卿之延安书扇头（明·杨文卿）　　七言律诗　押庚韵	车马翩翩送汝行，离愁遽逐海云生。三杯篱落菊花节，一路蛩螀豆叶声。荒草浊河连古戍，悲笳明月动山城。鲤庭趋后劳相报，婚嫁如今累尚平。
经盐山废县（明·杨文卿）　　七言律诗　押微韵	何年移置青齐道，遗壤颓墉犹四围。白露满田牛上冢，淡烟浮庙草钩衣。客过都当瓦砾后，鹤来岂止人民非。秦宫汉殿亦兴废，天地无穷哀雁飞。
旧沧州铁狮二首（明·杨文卿）　　七言律诗　押尤韵	独倚遥空据道周，颓墉顽铁两悠悠。不辞瓦石形应丑，为换人民恨未休。沆瀣饮残犹枵腹，烟云压重自昂头。真成久视仙人分，看尽豪华逐水流。
过郭林宗墓（明·杨文卿）　　七言律诗	曾披汉史羡冥鸿，身脱虞罗汉已终。遥望仙舟悲逝水，独留荒冢泣寒蛩。碑欹有字腰垂断，树老无枝腹半空。不敢折巾强自附，为君沽酒酹秋风。
