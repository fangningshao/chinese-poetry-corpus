不寐（明·朱谋堚）　　五言律诗　押庚韵	雨绝梦无情，灯帏恍惚明。馀香收病室，高枕压愁城。树动窗含影，钟来屋接声。更阑拥衾坐，侧耳听鸡鸣。
旅居独夜（明·朱谋堚）　　五言律诗　押真韵	吟苦竟忘寐，一灯孤影人。溪楼连夜雪，山县隔年春。水碓响空涧，石床生薄尘。寒更过桥去，还向酒家亲。
白下集沈生予明府席上赋得春草（明·朱谋堚）　　五言律诗　押萧韵	芳杜夺幽色，秦淮客路遥。青莲邀笛步，绿锁赛工桥。柔雨生三径，残烟认六朝。梦归南浦里，几个别魂消。
病间寄徐无染兵宪（明·朱谋堚）　　七言律诗　押侵韵	西风黄叶病沉沉，尚忆衔杯不废吟。我渐老来如烛影，君凭官去肯灰心。时尝药碗知寒苦，月醉篮舆爱夜深。别后同游常入梦，蒋家幽径许谁寻。
秋夕袁太守招集衙斋（明·朱谋堚）　　七言律诗　押庚韵	宵无郡事有闲情，为问山经几日成。石榻澹云孤客梦，帘栊疏雨一官清。灯明草阁惊虫响，烟逼茶铛阻鹤行。向说匡家秋不尽，满檐寒瀑漱松声。
春日郊行（明·朱谋堚）　　七言律诗　押庚韵	荒刹虚亭古墓平，幽闲地上一僧行。初疑废井人烟绝，又见丛林佛火生。夹道白杨翁仲影，绕篱红杏子规声。芳魂艳魄增惆怅，日拥沙堆半过城。
秋晚熊二仲纾喻二宣仲见过窳园小坐（明·朱谋堚）　　七言律诗　押东韵	入林消受片池风，并坐秋阴话未穷。黄堕病梨霜露下，红稀捻柿夕阳中。会心客近窥鱼鸟，顾影人间数雁鸿。二仲偶来棋一局，垆香铛茗不曾空。
雨卧（明·朱谋堚）　　五言绝句　押庚韵	不睡爱听雨，雨声听不明。莫能新梦去，怕有旧愁生。
就鹫峰寺宿同喻宣仲王曰常郭伏生作（明·朱谋堚）　　七言绝句　押阳韵	鹫岭幽僧借竹房，薰笼茗碗坐绳床。夜长何必求归梦，冻雨疏灯话故乡。
