桐江夜泊（明·吴扩）　　五言律诗　押歌韵	系舟人语静，纤月映江波。木叶秋交下，山烟晚更多。隔云孤磬杳，照水一萤过。渔子间相狎，中宵发浩歌。
同白平溪宿古竺（明·吴扩）　　五言律诗　押侵韵	天竺古名林，幽期晚共寻。涧阴藏宿雨，松籁答鸣琴。曲笕分泉细，荒除落叶深。中宵无一语，愈觉契禅心。
怀伯兄（明·吴扩）　　五言律诗　押先韵	老至无家别，飘零何处边。音书常不定，生死竟谁传。朔雁伤秋思，阴虫搅夜眠。空庭孤月下，顾影一潸然。
同华许诸君横塘舟中漫兴（明·吴扩）　　七言律诗　押微韵	四月溪深花气微，远烟明灭闪晴晖。柳条蘸水碧于染，麦穗连云黄不稀。双燕掠波分画桨，片霞生雨洒春衣。同舟况是高阳侣，汗漫三江未拟归。
赠水帘周道人（明·吴扩）　　七言绝句　押蒸韵	洞锁千峰紫气蒸，峭厓珠瀑乱漰腾。道人结屋云深处，自捣茶油供佛灯。
暮登香山（明·吴扩）　　押遇韵	石门亘西天，幽花央山路。归鸟竞喧呼，夕阳隐芳树。登登青厓端，偶与群公遇。散坐云壑间，会兹静中趣。纤月何娟娟，清风洒襟素。
