登天柱阁（明·胡缵宗）　　五言律诗　押尤韵	与客上江楼，横江山欲浮。云当天柱出，月傍小姑流。帆外收吴楚，尊前落斗牛。弥漫忽千里，倚槛思悠悠。
林屋洞（明·胡缵宗）　　七言律诗　押先韵	系马灵宫第几天，紫霞丹灶坐群仙。金庭空阔蛟龙斗，玉柱玲珑日月悬。改火欲烹山乳食，扫云初藉石床眠。隔凡不隔岳阳水，黄鹤飞飞何处边。
闻大驾幸楚恭记（明·胡缵宗）　　七言律诗　押歌韵	闻道銮舆晓渡河，岳云缥缈护晴珂。千官玉帛嵩呼盛，万国衣冠禹贡多。销钥北门留统制，璇玑南极扈羲和。穆天八骏空飞电，湘竹皇皇泪不磨。
太湖三首（明·胡缵宗）　　七言律诗　押东韵	茫茫四郡尘嚣外，渺渺五湖烟雾中。若更无山天地溷，纵还有石水云空。澄潭日出渔帆集，遥浦潮平贾棹通。为谢东庄王相国，金庭玉柱属三公。
拟古四首（明·胡缵宗）　　五言绝句　押微韵	惊喜君王至，西华夜启扉。后车三十乘，载得美人归。
乐府杂曲 鼓吹曲辞 上之回（明·胡缵宗）	上之回，自回中。陇山晴，秋云空。上之回，自终南。罢期门，调云骖。上之回，自岱宫。带三观，盘六龙。上之回，自汾河。泛楼船，横棹歌。上之回，自灊岳。射赤蛟，导神雀。上之回，自大宛。驾龙驹，飞凤幰。居九重，垂衣裳。一人端拱，千祀无疆。
东飞伯劳歌（明·胡缵宗）	东飞伯劳西飞雀，佳人两两春相约。长安游子紫霓裳，垂柳飞花空断肠。墙头桃李争红白，朱甍翠槛谁家宅。雨余缓辔踏芳辰，急管繁弦无那春。紫骝嘶入晴烟去，窈窕秦娥隔花语。
