紫府观（明·陈松）　　五言律诗　押寒韵	地控神仙府，山藏太乙坛。云飘萝洞湿，月射玉炉寒。瑶草青堪掇，石英秀可餐。至人何处所，寂寞九还丹。
题太和山（明·陈松）　　五言律诗　押鱼韵	芳草甜迂路，危岩倚太虚。石龙喷紫雾，林鸟话山居。台满求仙月，碑馀宝篆书。会当挹妙指，跨鹤曳玄裾。
淮上逢董浔阳太史归湖州赋此言别（明·陈松）　　七言律诗　押鱼韵	金光罢草忆林庐，银汉仙槎忆客居。淮海遥传秦太史，临邛争迓汉相如。隔溪花柳邀文藻，近水云霞护简书。明发湖南伤此别，沧江何处觅双鱼。
秋日水心亭阅试水战（明·陈松）　　七言律诗　押萧韵	孤亭落木郁萧萧，百二楼船斗海潮。夹岸旌旗回日月，中流金鼓薄云霄。波摇水色明朱胄，秋入山容射锦标。试问临江诸将士，先声谁似霍嫖姚。
