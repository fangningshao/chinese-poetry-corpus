闻柝（明·冯惟敏）　　五言律诗　押歌韵	野柝鸣沙岸，渔灯照白波。凄凄风不定，隐隐夜如何。历乱乡心碎，依微客梦多。江声还自击，展转动悲歌。
青县官舍（明·冯惟敏）　　五言律诗　押侵韵	墙断涨沙沉，檐低息土侵。洪河流廨下，老树覆成荫。北地来文舫，南薰爽客襟。长安那复近，去马日骎骎。
次兴济感事留示冯云亭时方不理于口（明·冯惟敏）　　五言律诗　押歌韵	归骑迷荒渡，空城枕浊河。官闲公吏少，邑小弊民多。一叹一回老，三年三度过。冯唐吾与汝，勋业近如何。
上巳日作时落第客京师（明·冯惟敏）	三月三日东风恶，满城桃李都摇落。乍随飘扬入重云，还自低回委深壑。长安道上东复西，曲江池边路转迷。飞空不解作红雨，著土岂得为香泥。风声如雷尘如墨，行道之人长太息。春光犹有三之一，千树万树无颜色。花开花落会有时，抵死不分狂风吹。但愿周流御沟水，宁辞远别上林枝。溟濛澒洞满天地，仓皇未识东君意。不遣红英点翠苔，玉阶那得留余媚。君不见昨日花开枝叶青，折来插之双玉瓶。画堂不省红尘到，袅袅花气芬中庭。又不见楼头小妇深闭门，晨起竟日寂无言。卷帘欲放飞花入，扑面惊沙总断魂。
禽言六首（明·冯惟敏）　　押哿韵	凤凰不如我，竹实醴泉真琐琐。何不委形浊世中，飞鸣饮啄无不可。凤凰不如我。
满庭芳 书虫（明·冯惟敏）	蚕鱼虽小，咬文嚼字，有甚才学。绵缠纸里书中耗，占定窝巢。俺看他一生怕了，你钻他何日开交。听吾道：轻身儿快跑，捻着你命难饶！
