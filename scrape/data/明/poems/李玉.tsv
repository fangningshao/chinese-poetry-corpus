石龙头山（明·李玉）　　七言律诗　押先韵	天上归来寻旧迹，行边清兴只依然。白云流水回幽涧，碧树啼猿破晚烟。翠落山光方外景，露和花气洞中天。须知此地经行处，屈指重游二十年①。
寄王凤洲（明·李玉）　　七言律诗　押庚韵	廿载词场饱大名，高悬山斗缺逢迎。百年玄学推彭祖，一代宗工数屈平。下里可谁同郢调，中朝常狎主齐盟。亦知才不羊何辈，惆怅姑苏月色横。
鸡鸣寺寄怀祁敬江（明·李玉）　　七言律诗　押阳韵	金陵秋气郁苍苍，别恨翻惊满寺房。万里家山怜久客，一年歧路叹回肠。论心明月谁同调，把酒清风只自尝。欲问旧游同乐侣，笑歌曾否念凄凉①。
游灵山（明·李玉）　　七言绝句　押灰韵	紫烟初散洞门开，水泛桃花出涧来。红映绿波三十里，个中深入是天台①。
