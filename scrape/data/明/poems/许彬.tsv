清明节同高苗二学士扈驾谒山陵次韵（明·许彬）　　五言律诗　押阳韵	宝纛留行殿，肩舆到上方。明楼通御气，神道仰重光。柳拂千条翠，花熏百和香。回銮天已曙，鼓吹入云长。
送李佑之赴陕西参议（明·许彬）　　七言律诗　押灰韵	十载含香侍上台，旬宣分陕用奇才。黄河九曲天边落，华岳三峰马上来。长乐月明笳鼓静，终南云敛障屏开。行行喜近重阳节，黄菊飘香入酒杯。
