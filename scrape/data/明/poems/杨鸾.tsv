春怀（明·杨鸾）　　七言律诗　押麻韵	霏霏细雨入窗斜，孤客凭栏叹落花。清隐市朝留老眼，胜游风景认仙槎。吟看极浦千条柳，坐对残阳几树鸦。感慨年来芳草绿①，梦魂曾学邵平瓜②。
初到浮山和家兄（明·杨鸾）　　七言绝句　押歌韵	森森昆季和山阿，今日相逢意若何。歌罢又生离别思，不妨沉醉舞婆娑。
春日江中（明·杨鸾）　　七言绝句　押先韵	尘思离城便豁然，漫随花柳过前川。小舟荡入千峰影，别是人间一洞天。
送王传阳归金陵（明·杨鸾）	雨霁江天数峰碧，金陵嘉客东归日。锦帆摇摇不可羁，玉树耿耿空留迹。无计赠与凌风柯，有怀颙望冲霄翼。百年会晤岂无期，千里樽前幸相忆。
