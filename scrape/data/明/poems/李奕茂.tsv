得月楼十六夜看月（明·李奕茂）　　五言律诗　押歌韵	此夜清光好，中秋昨已过。阴晴疑未卜，圆缺问如何？抱病难胜酒，伤怀且放歌。凭高迟赏玩，凉影入来多。
次叔父思亭原韵（明·李奕茂）　　七言律诗　押元韵	每从月朔涉芳园，雨露凄其对此轩。鸟绕深枝啼不定，梦依修竹泪偏翻。居遥曾莫馀三里，音隔那当是九原。共被贻谋犹未振，门庭偏愧雀罗喧。
登啸歌阁步叔父原韵（明·李奕茂）　　七言律诗　押鱼韵	四壁新题信穆如，凭高俯仰适鸢鱼。荷风暗递香生室，梧月光临水浸居。曲曲回栏工点缀，沈沈迂径且潇疏。若非胸臆藏丘壑，安得层层任展舒。
承沈禹图别驾招饮凭虚阁，即席次韵（明·李奕茂）　　七言律诗　押尤韵	邂逅相携历旧游，倾怀一笑石城头。快题白雪悲今古，回首朱颜感去留。屐为屡登几敝齿，剑因久佩只馀缑。醉来倦倚凭虚阁，满眼山烟碧玉浮。
虚窗独步为昌仲叔赋（明·李奕茂）　　七言律诗　押蒸韵	觑破浮名不可凭，眼前何事足垂膺。兴来欲寄瓢为斝，老去无烦枝倩藤。盈几诗书堪尚友，偶群虚浪岂良朋。悠然独对闲中趣，日隐蓬窗懒逐蝇。
灯下对紫薇（明·李奕茂）　　七言绝句　押庚韵	高卧空山百感生，一番风雨倍伤情。孤灯寂寂谁相问，只有薇花照眼明。
题唐仲言可赋亭（明·李奕茂）	家庭夜静霜月高，孤城系析哀鸿号。长歌凄断白石裂，北风卷褐如锥刀。我生濩落困蓬荜，饭牛蹑屩宁辞劳。眼中年少尽得意，尘埃龌龊非吾曹。鸣呼人生各有适，山林何处无由巢。
