闲步（明·顾祖辰）　　五言律诗　押鱼韵	僻径无车马，沿流看捕鱼。断桥疏雨过，古木春风余。片语款邻曲，孤怀仍索居。悠然真意在，花竹傲窗虚。
夜步（明·顾祖辰）　　五言律诗　押冬韵	黄昏门未掩，偃蹇倚孤松。正见水中月，遥闻风外钟。村虚春寂寂，烟远树重重。只觉幽怀惬，微吟送短筇。
独立（明·顾祖辰）　　五言律诗　押冬韵	久病江湖老，长依七尺筇。年光变燕雀，岩壑自云松。独立深遐思，微吟迟晚容。邻翁隔春水，贳酒漫相从。
晚步（明·顾祖辰）　　五言律诗　押冬韵	风疏门柳薄，日落暝烟浓。向树鸟群乱，隔溪山数重。病闲吟短句，衰怯倚枯筇。更有幽深意，寒流来暮钟。
雨过有怀山中素友（明·顾祖辰）　　五言律诗　押阳韵	雨过一天碧，风来满鬓凉。余酣消枕簟，长病积年光。静爱蛛丝巧，闲多燕子忙。有怀赋招隐，丛桂小山芳。
客去夜坐（明·顾祖辰）　　五言律诗　押删韵	鸟宿门前树，岚沉水上山。忽闻邻犬吠，知是渔舟还。老病青畦废，长贫白首闲。意中人去远，寂寞道书间。
病中有怀周二韬叔（明·顾祖辰）　　五言律诗　押歌韵	向夕开窗坐，檀栾竹色多。清虚酬破研，闲寂养沉疴。山远岚将暝，春残莺懒过。长安有游子，何处醉颜酡。
晚过题润泉山房（明·顾祖辰）　　五言律诗　押鱼韵	翠微支遁隐，新构习清虚。施食来山鸟，翻经击木鱼。花倾知景夕，月上属凉初。肯借一椽隙，相容半榻于。
雨后酌邻翁（明·顾祖辰）　　押微韵	江平新雨过，林阙晚山微。采绿仍驱牧，看云方掩扉。因知农事暇，远贳村醪归。秉烛招比邻，相酌愿无违。
