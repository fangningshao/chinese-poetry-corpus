潞河闻长笛（明·王凤翎）　　七言律诗　押微韵	帝里莺花隔翠微，短蓬长笛晚依依。天清洞府龙争吼，风细秦楼凤欲飞。江渚凄声生客况，关山晴色照人衣。可堪吹却梅花落，肠断天涯春又归。
送岑省轩还东莞（明·王凤翎）　　七言律诗　押东韵	握手初逢燕市中，笑随群侠竞相雄。倾尊夜醉卢沟月，说剑寒生易水风。倦足九衢怜跃马，归心万里羡冥鸿。湘兰沅芷如堪赠，好寄新栽碧水东。
夏日观莲忆濂溪雅趣（明·王凤翎）　　七言律诗　押先韵	何年白社种青莲，君子堂开俨昔贤。逃暑共寻泉石约，采芳重结水云缘。郫筒香注流霞满，仙掌珠擎湛露圆。三径不知身已隐，尚从濂洛问真诠。
送李聚吾父母转北司徒郎（明·王凤翎）　　七言律诗　押阳韵	才瞻棨戟下炎荒，又促公车入帝乡。画省含香新宠渥，金亭飞舄旧循良。延津剑拂秋霜肃，南海珠悬夜月光。东事正当戎马急，边储谁念转输忙①。
赠幕史粹公罢政归钓鳌台（明·王凤翎）　　七言律诗	懒从鹓序点朝班，万里金华一日还。白马青袍何意绪，江云川月足怡颜。鹰扬不入公车梦，鸥狎长随钓艇闲。笑我六鳌犹未试，相从溪上且观澜。
万竹歌（明·王凤翎）	昔贤所居雅爱竹，一竿两竿浑不俗。今见高人爱更多，百竿千竿犹未足。等閒种得万成林，一望幽森相映绿。满前君子皆虚心，出门岂谓交游独。松梅添此友成三，凤凰依之鸣各六。渭川曾埒万户侯，山阳不换千钟粟。寻芳尤记竹边来，过门不辨为谁屋。绿阴相与久盘桓，疑是淇园与共谷。清风时动声琅琅，恍然万籁宣亭毒。须臾瘦影横江干，此君形象都归目。平安从此报无穷，簇簇龙孙争吐玉①。
