珠江七夕别觉山洪侍御（明·赵善鸣）　　七言律诗　押庚韵	黄木湾头秋水清，美人江上挂帆行。尊前莫惜此回醉，别后有怀空寄声。珠海月明仙舫并，银河星烂鹊桥平。人间天上团圆会，不道明朝两地情。
游海珠寺（明·赵善鸣）　　七言律诗	渺渺洇波护佛灯，回澜光浸海云腾。涛声入座清饶几，客子维舟静对僧。两岸楼台随景见，长江帆影与时更。此中妙义原无住，正是禅家第一层。
都门送王君静斋归里（明·赵善鸣）　　七言律诗	去归且卧罗浮月，饱吃峰头四百薇。书史固应三箧富，车裘先荐五陵肥。舟行浦口花饶笑，意达天涯雁影迟。杯酒葵花池点雨，往来踪迹自依依①。
