秦望山（明·潘梅）　　五言律诗　押删韵	提封犹禹甸，望海自秦山。万事花争发，孤云鸟共还。方隅从眺览，磴道足跻攀。拟叩金银阙，丹砂少驻颜。
省墓（明·潘梅）　　五言律诗　押真韵	频年遥作吏，竟日倍思亲。梓里云根冢，松门梦裹人。乞归瞻马鬣，引步陟龙鳞。风木皋鱼恨，于今更怆神①。
蓟门春晓（明·潘梅）　　七言律诗　押庚韵	万里鸣驺入帝京，春风骀荡曙云平。祥光隐隐金为阙，佳气葱葱玉作城。南海日浮龙舸远，西山天敞佛灯明。惟馀湛露深汪濊，嫩柳新蒲太有情。
抚州署中答黄宫詹才伯（明·潘梅）　　七言律诗　押江韵	彭蠡湖南下小艭，只缘司马殿名邦。宗工暂辍长杨赋，幼妇因贻弱柳江。佐郡散衙怀旧侣，倚楼闻篴调新腔。劳劳往返邮亭使，珍重书传鲤一双。
九日与诸僚长登茱萸亭（明·潘梅）　　七言律诗　押阳韵	令节凭高引兴长，半天秋色落壶觞。茱萸亭畔濡凉露，砧杵人间捣夕阳。天碧纵横啼过雁，山青悲咽乱唫螀。不知此日龙山会，潦倒谁如落帽狂①。
断蛇沟（明·潘梅）　　七言绝句　押尤韵	白蛇中断此荒丘，汉祚炎炎四百秋。霸业已随灰烬灭，遗踪犹说断蛇沟①。
