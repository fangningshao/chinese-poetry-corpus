送陈员外使西域诗（明·周孟简）	金台八月惊寒早，一夜清霜零白草。故人别我出都门，西风万里交河道。怜君草莽一书生，曾是高皇知姓名。挥毫每视金銮草，乘传屡入南交城。只今又作凤池客，天语传宣到蕃国。郎官不减旧声华，圣主非常赐颜色。新赐貂裘不惮寒，壮游谁道别离难。流沙只合吟边度，葱岭惟应马上看。看山对景多行乐，张骞伟绩今犹昨。圣主当图绝漠功，丹青好画麒麟阁。
