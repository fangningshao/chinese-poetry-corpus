秋雨（明·章士雅）　　七言律诗　押先韵	秋雨秋风入暮天，愁心独与片帆悬。总教作客非千里，堪笑为郎已六年。芦叶半黄风破岸，稻花全白水平田。栖迟岁月怜今昔，《梁父》孤吟倍黯然。
忆小园花事（明·章士雅）　　七言律诗　押支韵	天南人去二三月，小苑花飞五六枝。孤阁自开巢乳燕，疏帘不卷驻游丝。园蔬未作愁中供，芳草还虚梦里诗。最忆东邻夜吹笛，一声遥在月明时。
别思（明·章士雅）　　七言律诗　押文韵	东方千骑去如云，最有罗敷念使君。晓镜疏花看寂寞，夜香明月坐氤氲。门前细雨新桃浪，陌上和风旧燕群。莫道朝来无锦字，落红飞处半回文。
春晚二首（明·章士雅）　　五言绝句　押先韵	春望亦堪怜，平芜远接天。不禁双燕子，飞出落花前。
纪怀二首（明·章士雅）　　七言绝句　押麻韵	鸟声啼散一帘花，遥忆春风怨岁华。何事半生能薄幸，绿杨深处即为家。
柳枝词（明·章士雅）	长淮渡头杨柳春，长淮市上酒旗新。系船沽酒折杨柳，还是去年西渡人。
