如梦令（明·顾道善）	高柳蝉声哽咽。四壁蛩吟悲切。丹桂发天香，疑似广寒宫阙。八月。八月。又是中秋佳节。
蝶恋花 闺情   见《林下词选》、《众香词》（明·顾道善）	日射纱窗花影透。满镜春山，雪面妆成候。立遍苍苔寻草斗。鸾针凤线抛残绣。拜佛朝持般若咒。脉脉含情，徙倚消长昼。闻道知愁还未久。去年学得吹箫后。
满江红 移居严庄有感   见《林下词选》、《众香词》、《今词初集》、《昭代词选》（明·顾道善）	禾黍斜阳，村皋外、红霞飞灭。回首处、依稀风景，繁华销歇。沼冷鸳鸯荷泣雨，台荒麋鹿松摇月。忽送来、野寺断钟声，疏篱缺。清晓怨，帘钩揭。王孙梦，鹃啼血。问天涯何处，铜仙金阙。猿鹤三秋淹短草，风云万里悲高碣。料明朝、好镜不相瞒，霜侵发。
