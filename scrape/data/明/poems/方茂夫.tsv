访越塘次前韵（明·方茂夫）　　七言律诗　押尤韵	游得禅心事事休，满将风月载扁舟。已穷海水不到处，又访云山欲尽头。烨烨紫芝铺晓露，飞飞红叶点深秋。人间境界知多少，更许浮生几度游。
访波亭次先祖旧游韵（明·方茂夫）　　七言律诗　押尤韵	垂老清溪念不休，漫随烟水放扁舟。江山笑指空陈迹，童稚今看半白头。渔笛自归横浦月，菊花遥望故园秋。百年细记尊前话，泪落吾翁惜旧游①。
留别王阳明先生（明·方茂夫）　　七言律诗　押庚韵	洛下风流已屡更，望中歧路苦纵横。轻车未见驱前辈，剩语徒闻病后生。今古一机空自信，乾坤变眼为谁明。虚斋话转松萝日，却恨天涯盖晚倾。
西郊寻梅（明·方茂夫）　　七言律诗　押真韵	白发青藜乌角巾，梅花随处自留人。疏枝冷蕊原无意，野水荒山别有春。懒去生涯诗作课，病来行乐酒相亲。狂歌醉倒花间卧，不是罗浮梦里身①。
送李与可应贡北上（明·方茂夫）	相送一尊酒，游子万里心。倚剑白日暮，长啸春江深。自矜屈宋俦，未登词赋林。丈夫立功名，何计尺与寻。鸾凤会轩翥，岂终鸡鹜群。行当献奇策，台已筑黄金。
