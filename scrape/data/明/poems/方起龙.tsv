夜起听圃人锄月声（明·方起龙）　　五言律诗　押庚韵	凉月白于水，微烟且未生。莺眠一树静，草响百虫争。人影孤逾冷，锄音歇复鸣。墙头相问訉，莫是老云卿①。
进舟峰滩歌（明·方起龙）	两崖夹束垂山溜，乱石截江不可仆。奔湍触石久难降，奇聱一派怒雷吼①。喷薄激射万古争②，鳞甲纷飞黑蛟斗。空中雹雨刷面来，阴风飒飒寒白昼。篙师操舟坦然入，踏波攀木胜飞狖。与石曲折舟不知，无乃层峰野炬照天清③。凭虚不□□□□，□□□□已二更④。
题赵子昂行书幅（明·方起龙）　　押阳韵	癖有南宫嗜，秘笥珍子昂。花斋亦宝晋，一轴争奇光。走笔惊波发，神韵自非常。有如龙蛟斗，鳞甲怒飞扬。复如公孙舞，剑器拂风霜。平视欧褚辈，超妙埒钟王。岂不进文董，未许列其行。矧以孟郊作，珠玉相辉煌。历载已四百，鬼物护幽藏。神魄中夜动，疑登松雪堂。
读李王二先生传绝类李杜二公（明·方起龙）　　押纸韵	谪仙李其姓，于鳞亦姓李。少陵美为字，弇州亦字美。或者再来人，著姓复存氏。前后生同时，相契并鱼水。著作集大成，诗文振后起。足以光唐明，足以寿青史。若非两世身，安能合一轨。李白真复生，子美真不死。
夜起（明·方起龙）　　押纸韵	梦醒不复寐，披衣中夜起。辘轳寂未声，寒窗照破纸①。乾坤只一皓②，圆魄无纤滓。人游于光中，顾影一粟耳。我魂为之濯，焉用冰壶水。人天气交澄，不能言所以。兰焰未残烟，冷香生露蕊。满耳砌蛬音，断续不肯已。小童忽呓言，梦中作悲喜。
得茅鹿门所评欧阳文忠集三十二卷板刻精工而篇帙完好若手未触盖数十年前物也因重装日披而庄诵之（明·方起龙）	宋世欧阳公，文章之凤麟。力矫当时学，黜险而崇醇。直追韩愈步，独得史迁神。一字落海内，金玉并争珍。遂开苏曾先，师表天下人。道德文章重，其学百世尊。至明鹿门子，古传衍一薪①。手评先生集，意旨晰胪陈。闻与韩柳苏，曾王合刻均。他集予未见，此刻精绝伦。古香生篇帙，岁久乃能新。投予好古志，得之匪无因。玩观不敢苟，毋使或泯沦。
庭有盆池漫砌小山与水光相映閒际静观辄有悠然之想戏作歌（明·方起龙）	吾闻小中可见大，莫看须弥芥子外。小作盆池儿戏情，累石为峦青一带。幽花细树缀其间，五岳三湘适意会。群鱼吹波争出没，髣髴龙蛟云气霭。水面落叶荡微风，如驶舟航飞急濑。一卷一勺妙理存，黄筌知微不能绘。予也蓄志名山川，几思遍历搜奇最。自知有待而未能，于此神游入三味。
端午前三日登泗及诸同社赴陈伯敬之招啖园中荔枝命酌树下甚欢以诗示予予为心快次和（明·方起龙）　　押寘韵	陈家紫荔种别致，熟遍名园请君嗜。琼液直分甘露香，绛囊真夺樱桃媚。攀枝一啖三百颗，主人致客长少备。视彼馈李钻核人，千秋应足使之愧。树阴匝地惠风生，五日先期快扬觯。枝头好鸟迭笙簧，两部奇蛙佐鼓吹。兰亭梓泽同此欢，无诗必罚不少迟。或坐或立或狂歌，袒跣欹斜酣谑戏。兴庆池南草有无，可能立醒诸君醉。归路红灯拥簇簇，夜来应免逻卒谇。平明题诗缄寄予，爱我耽吟肯遐弃。
