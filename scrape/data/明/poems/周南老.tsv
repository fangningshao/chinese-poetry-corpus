咏吴桓王墓（明·周南老）　　押东韵	城南桓王墓，高冢何穹崇。昔为盗所发，冢开宝气空。孱然一髫孺，挥棰定江东。辟地余千里，义勇日已雄。万岁期永藏，谁能锢幽宫。英雄昔所在，燕麦摇春风。
芳桂坞（明·周南老）　　押沃韵	林坞藏幽芳，丛桂团苍玉。子落明月中，香生流涧曲。风前堕粟金，雨余明净绿。伍以荃兰幽，愧彼桃李俗。中有道人居，清名纪仙箓。为花歌古香，对酒不忍触。
西湖竹枝歌（明·周南老）	苏公堤上草离离，春尽王孙尚未归。风度珊瑚帘影直，一双紫燕近人飞。
