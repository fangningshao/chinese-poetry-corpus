同友陪吴园次登多景楼，时园次赴湖州任（明末清初·孙枝蔚）　　七言律诗　押删韵	出城送客共跻攀，万里烟云杳霭间。天下江山如此少，古来冠盖几人闲？潮头日午添帆影，楼角风微散酒颜。五马临行重回首，知君鱼鸟最相关。
游焦山（明末清初·孙枝蔚）　　七言绝句　押先韵	风起中流浪打船，秦人失色海云边。也知赋命原穷薄，尚欲西归太华眠。
览古（明末清初·孙枝蔚）	房琯隐陆浑，矫矫负令誉。天下为己任，高谈颇有馀。一朝将重兵，车战竟何如？所恃楫与秩，岂知皆竖儒。哀哉四万人，流血成沟渠。名士苦无用，万古成欷歔。有愧诸葛公，不轻出茅庐。
田家杂兴次储光羲韵（明末清初·孙枝蔚）	娶妻非齐姜，置田非膏腴。结交非平原，或牧或樵渔。亲戚不我嗤，还复羡幽居。厨中办鸡黍，前溪漉虾鱼。相期风雨候，早更过吾庐。得巢雀相贺，得食鹿相呼。与尔共乡县，时来倾此壶①。野人常在野，鸟兽颇相关。嗷嗷叹众雀，求食何时闲。慨然念羲农，不生此世间。鼙鼓声不休，群盗满南山。衣食起干戈，世路多险艰。仁义那可恃，清净良难攀。莫言庄与老，不如孔与颜。猎骑过青山，追逐良自乐。朝出长安城，晚投咸阳郭。笑谓田家儿，止如夸收获。乾坤方用武，人命轻鸟雀。养贼二十年，无人收河洛。空有长弓箭，不射欃枪落。大言竟何益，此辈真轻薄。
马食禾代田家（明末清初·孙枝蔚）	禾黍正油油，何人放马上陇头？碧眼虬须使我愁，向前长跪泪双流。租吏坐我堂，声高气正扬。县官早纳粟，不待禾登场。愿约马客至舍下，今朝为吏办酒浆。马客来，租吏去。早知马客能逐吏，马食禾尽不须虑①。
