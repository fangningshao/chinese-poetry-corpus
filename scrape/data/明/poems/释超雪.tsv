韩山亭（明·释超雪）　　五言律诗　押删韵	集仰小亭间，幽人独往还。风微花气足，树密鸟声闲。鱼跃有源水，云登无尽山。骋怀神自远，万汇各开颜。
秋怀（明·释超雪）　　五言律诗　押先韵	比来秋落莫，高枕菊花前。古木收残雨，疏篱宿冷烟。三山人自远，千里恨难传。何处砧声急，悠悠到耳边。
寄陈延煜文学（明·释超雪）　　五言律诗　押支韵	同在乾坤内，何曾有别离。川原人自隔，魂梦客多疑。野趣凭谁话，寒花托使迟。山房悬一榻，待汝夜裁诗。
咏梅（明·释超雪）　　五言律诗　押阳韵	风霜盈草莽，独出占春芳。闲卉肥何益，清姿瘦不妨。林花方匝匝，风景自苍苍。每作罗浮想，梦回袭暗香。
秋云（明·释超雪）　　五言律诗　押侵韵	出没难留迹，去来不自任。繁生疑有蒂，随处见无心。石坞封寒翠，松门落片阴。金风吹正急，飞逐九皋禽①。
