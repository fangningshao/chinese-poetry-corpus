郊居感兴（明·姜玄）　　五言律诗　押元韵	绮岁遗明代，于陵老灌园。渚林同桂隐，湖水即桃源。贤圣多抔土，神仙少羡门。达生无二术，惟有对芳尊。
早春吴淞江小泛（明·姜玄）　　七言绝句　押鱼韵	江边头白老为渔，手弄莲舟任所如。不尽香风吹碧杜，雨山横黛夕阳初。
杂诗（明·姜玄）　　押庚韵	讽讨穷修晷，颇悦古人情。周楚先河滥，汉晋浩波横。吐吞烟霞混，组绣阳春生。妙化犹九转，巧拙非一程。隋侯自朗莹，和氏自温明。既使瓴甋竞，又俾鱼目争。所以绝琴者，千载不复鸣。
