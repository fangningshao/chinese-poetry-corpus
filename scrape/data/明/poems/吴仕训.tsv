远游庵（明·吴仕训）　　五言律诗　押歌韵	侍讲传声重①，游仙逸气多。石能移北海，庵不到东坡。古道馀残碣，秋山满薜萝。此中最清胜，无奈岁寒何。
馆振芳堂留题（明·吴仕训）　　五言律诗　押侵韵	开春欣适馆，首夏复招寻。花气旋通座，蝉声并入琴。奇芳看竞爽，古调属希音。他日重游处，应团玉树林①。
游灵山寺（明·吴仕训）　　七言律诗　押麻韵	吏部何缘到海涯，耽奇还此问三车。忽看坞里长生木，遥忆尊前顷刻花。瘗镜山头淹日月①，留衣亭子驻烟霞。千秋远地谁堪话，玉峡溪边有汉槎。
文马碣（明·吴仕训）　　七言律诗　押萧韵	神皋苜蓿正萧萧①，文相飞黄不可招。腾雾夜过峰顶月，嘶风晓逐海门潮。归心万里魂犹在，裹革千秋恨不消②。却怪龙须终莫挽③，何劳疋练禁刍荛。
舌镜塔（明·吴仕训）　　五言绝句　押元韵	独往神安托，相怜舌尚存①。个中身毒镜②，永夜照孤村③。
潮阳八景（录四） 麻田紫气（明·吴仕训）　　七言绝句　押先韵	金沟沟外种麻田，辟谷仙方自可传。莫道借车游已远，长瞻紫气在南天。
