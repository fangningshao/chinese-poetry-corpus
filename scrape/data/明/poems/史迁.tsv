简王原翚（明·史迁）　　七言律诗　押支韵	东郭道人才大奇，置身散地任支离。阿谁或讶嵇康懒，此老真成济叔痴。白日放歌杯在手，青春作梦草生池。《辋川图》是传家谱，留得当年绝妙辞。
漫兴四首（明·史迁）　　七言绝句　押麻韵	贫居村坞长无事，谁复能过野老家。只有春风太情重，小桃深巷也开花。
暮春六首（明·史迁）　　七言绝句　押歌韵	东郭老人双鬓皤，春事告终知奈何。坐断小窗风正恶，送将几阵落花过。
菌子诗追和杨廷秀韵（明·史迁）　　押缉韵	松花冈头雷雨急，坡陀流膏渍香汁。新泥日蒸气深入，穿苔破藓钉戢戢。如盖如芝万玉立，紫黄百余红间十。燕支微匀滑更湿，倾筐盛之行且拾。天随杞菊谩苦涩，采归芼之脱巾笠。桑鹅楮鸡皆不及，嫫姑天花当拱揖。盐豉作羹炊玉粒，先生饱饭踏晓日，更遣樵青行负笈。
高陵篇（明·史迁）	炎刘昔丧乱，天实厌其德。桓桓孙豫州，起义申讨贼。降年曾不永，有子迈前烈。伯也英雄姿，一战基霸业。仲氏善谋断，鼎足跨扬越。神器固有归，付畀必豪杰。开国五十年，光明比先哲。赫赫乘鸿休，配天享褅。后王过荒淫，邦国用殄绝。园陵日隤圮，碑版亦摧缺。精爽犹神明，历载未磨灭。阴风或飞扬，古怪凭异物。尝闻父老言，往往荡舟出。当时珍玩器，尽数遭发掘。枯骸穴蝼蚁，尘沙任狼藉。至今吴城南，过者感叹息。世无贤方伯，伊谁命修殖。俯仰无百年，草木同朽卒。浩歌《高陵篇》，临风动悲泣。
暮春六首 其五（明·史迁）　　押尤韵	夕阳在山月已白，人生几何春复秋。华裛叠鼓岂无谓，莫怪西园清夜游。
