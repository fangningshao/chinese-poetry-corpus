同谭永明山人园林散步（明·卢尧典）　　七言律诗　押歌韵	漠漠江天霁色和，杖藜徐步听渔歌。繁花欲尽惊春暮，紫燕将雏逐客过。把钓不嫌生计拙，浪吟刚是老来多。閒身恰称清凉界，十载菟裘锁薜萝①。
之京留别祁羡仲诸子（明·卢尧典）　　七言律诗　押尤韵	江亭酒尽晚烟浮，漂泊人操小小舟。接地月明疏雨后，隔溪渔唱夜潮头。素衣总与缁尘惯，佳句能支道路愁。他日京华千里梦，雁书迟尔慰登楼。
入大藤峡（明·卢尧典）　　七言律诗　押阳韵	独拥鹴袍思渺茫，断蒹衰草共苍苍。人家出没层崖合，客路潆洄乱壑长。明月自怜当我独，青山如解笑人忙。浮生尽是翩翩草，何事烟波滞异乡。
谒孝廉陈公绚墓（明·卢尧典）　　七言律诗　押冬韵	寂寂玄扃列古松，高冈若斧已成封。凭枝挂剑非无札，载笔争铭尚有邕。梦去终教魂化蝶，泉中应比尔为龙。天怜伯道遗犹子，寒食馀钱岁自供①。
