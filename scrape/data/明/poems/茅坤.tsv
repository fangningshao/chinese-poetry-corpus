夜泊钱塘（明·茅坤）　　五言律诗　押尤韵	江行日已暮，何处可维舟。树里孤灯雨，风前一雁秋。离心迸落叶，乡梦入寒流。酒市那从问，微吟寄短愁。
登丛台（明·茅坤）　　五言律诗　押支韵	一眺丛台上，孤城秋暮时。绮罗言已寂，芳草暗含滋。泣露蒐移堞，衔花雀隐枝。忽闻雍里曲，并落照眉池。
南山行为梅林司马赋四首 其三（明·茅坤）　　五言律诗　押先韵	巢父无名子，相对语瓜田。夜闻李都尉，醉猎南山前。射杀白额虎，飞鸟落青天。归来感往事，叱咤黄金鞭。
首春次安肃（明·茅坤）　　五言律诗　押真韵	山城喧社鼓，游冶属芳晨。陌上探丸骑，林中射雉人。年光浮绮吹，日气抱红尘。马首多春色，还怜旅鬓新。
南山行为梅林司马赋四首（明·茅坤）　　押侵韵	行行入南山，蘼芜日以深。不见津亭吏，但闻鼪鼯音。夕阳犹在树，谷风起中林。下有种豆歌，欷歔伤我心。
