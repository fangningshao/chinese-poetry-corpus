蓦山溪（明·朱茂）	云蓝小袖，约素随堤柳。翠黛远山横，描不就、一双眉秀。娇波明盼，著处更留人，情初逗，杯残酒，双陆垂纤手。芳心半有，玉纽教郎扣。不道解相思，恁花枝、为谁消瘦。幽窗曲槛，灯火二更余，欢未久，宵空负，那正归时候。
选冠子 闻秋虫有感（明·朱茂）	半枕留寒，一帘凝露，四壁秋虫愁听。凄其诉月，断续吟风，不管孤眠不稳。还似初离别时，絮语喁喁，柔情耿耿。助幽怀作出，悲凉情绪，伴他长恁。记那日、步袜宫弯，苍苔移印，写尽梧桐清影。回廊笑织，曲槛鸣丝，携手红楼娇俊。谁分今宵对伊，荒馆败篱，唤人孤另。叹行云何日，重逢枉忆，露台玉井。
