出都（明·黄应举）　　五言律诗　押元韵	逐队出都门，重城车马喧。二年愧子道，一日受皇恩。天寿始经眼，黄河欲溯源。归来亲巳老，移孝未须言。
署中偶感（明·黄应举）　　五言律诗　押寒韵	偶作彰州令，风烟满画栏。只缘五斗米，却笑两年官。山色静堪把，民情渐可观。莫言鸿未集，正好挂予冠。
赠鄱阳胡中存（明·黄应举）　　五言律诗　押虞韵	匡阜接天都，清阴湛蠡湖。奇含双剑气，瑞毓九苞符。谢树庭相倚，韦经代不孤。金茎擎日晓，长挹露华濡。
次和王虞石侍御西山秋望之作（明·黄应举）　　七言律诗　押尤韵	柱笏西山爽气浮，傍林野鸟竞啁啾。烟笼淡柳丝丝暮，风捲残荷叶叶秋。有客题诗酬逸赏，几人缓步接清游。尘踪莫附淩霄翮，梦入丹崖尽日留。
赠魏合虚进士（明·黄应举）　　七言律诗　押冬韵	相闻相忆限相从，同听长安晚寺钟。陈榻久知迟孺子，李舟谁许并林宗。望来彩翮青云远，弹罢朱弦碧水溶。蓬岛瀛洲看缥缈，可能携手最高峰①。
