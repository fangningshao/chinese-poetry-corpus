流花桥怀古（明·彭世潮）　　七言律诗　押东韵	霸业繁华事已空，江山如旧画图中。仙城日月留秦照，珠海云霞忆汉风。渔艇棹歌归柳绿，野田烟景葬桃红。美人千古香魂在，粉腻随花出渚东。
无题（明·彭世潮）　　七言律诗　押萧韵	风雨三春梦正饶，西陵芳草恨遥遥。萧条秋髻看将白，零落诗魂欲待招。旧事易随灯烛灭，新愁难向酒杯消。年来光景空低首，夜月寒江共寂寥。
落花（明·彭世潮）　　七言律诗	一春憔悴有谁知，斜捲珠帘吊落曦。愁见暮烟埋碧玉，恨随风雨葬胭脂。六朝文物轻回首，千古繁华半皱眉。离合悲欢俱是泪，迷魂应逐杜鹃飞。
赠友（明·彭世潮）　　七言律诗　押寒韵	曾从小阮知名久，莫怪相逢发浩叹。一介尚能严取与，半生那得免饥寒。诗为性命吟来易，舌作生涯老去难。三尺瑶琴一杯酒，为君沉醉为君弹。
秋风词（明·彭世潮）　　七言绝句　押支韵	昨夜西风撼我扉，不愁吹叶落梧枝。祇愁吹到头颅上，短发星星见二丝。
桃花曲（明·彭世潮）　　七言绝句　押真韵	细雨胭脂洒易匀，东风吹落涧边春。多情我亦怜芳者，几度逢君欲问津①。
