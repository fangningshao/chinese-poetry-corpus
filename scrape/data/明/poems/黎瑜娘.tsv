闺情集古（明·黎瑜娘）　　七言律诗　押寒韵	故园东望路漫漫，泣雨伤寒翠黛残。去日渐多来日少，别时容易见时难。春蚕到死丝方尽，沧海扬尘泪始乾。无可奈何无可奈，五更风雨五更寒。
花园留别（明·黎瑜娘）　　七言绝句　押灰韵	绕栏秾艳四时开，都是区区手自栽。此去莺花谁是主，故园猿鹤不胜哀。
博浦开船（明·黎瑜娘）　　七言绝句　押先韵	平生不省出门前，今日飘零到海边。同驾木兰从此别，鹤归华表是何年。
仙门夜月（明·黎瑜娘）　　七言绝句　押先韵	惨惨中秋夜半天，闺闱未敢出门前。举头见月人何在，步未移时泪已涟。
古道秋风（明·黎瑜娘）　　七言绝句　押阳韵	野草寒烟眼望荒，秋风飒飒树苍苍。不知此地是何处，怕听猿啼恐断肠①。
