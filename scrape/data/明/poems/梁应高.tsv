夜坐有怀（明·梁应高）　　五言律诗　押庚韵	独坐尘缘息，开樽漫自倾。空庭留月色，疏叶落寒声。雾薄千山暝，灯残万籁清。念我平生友，悠悠无限情。
饮庐陵徐氏园（明·梁应高）　　五言律诗　押阳韵	名园开雅宴，对月共飞觞。曲艳连云响，花奇带雪香。主人情更重，醉客兴犹狂。天地吾侪在，相欢此夜长。
度梅关遇雪（明·梁应高）　　七言律诗　押麻韵	几度梅关思转赊，谩听松底乱鸣鸦。阴云聚雨当空出，旅客冲寒入径斜。挂壁石碑添淡绿，沿崖古木落残花。人生南北应难定，感叹流光黯自嗟。
寓江西建昌除夕（明·梁应高）　　七言律诗　押先韵	蜡炬光燃午夜天，悲笳吹急转凄然。冲寒柏叶杯中换，送暖梅花雪里传。怅望乡关频入梦，萧条客舍恍如禅。年过六十不称意，明日那堪又一年①。
