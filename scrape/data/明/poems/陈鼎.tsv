按滇南怀锦江旧业 其二（明·陈鼎）　　七言律诗　押微韵	家住城南锦水堤，白沙翠竹绕柴扉。芭蕉叶底藏春色，荔子枝头带夕晖。惆怅几回频入梦，寂寥千里但思归。不知我种门前柳，长大于今几尺围①。
按滇南怀锦江旧业 其一（明·陈鼎）	青骢嘶出岳阳城，万里风帆过洞庭。两岸晓烟应自散，满江春浪若为平。行云有意随天白，芳草无情到处青。我有离愁千万斛，凭谁寄语入新兴。
