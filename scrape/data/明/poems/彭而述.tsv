卫藩旧邸遇酒南将军（明末清初·彭而述）　　五言律诗　押庚韵	又是悲秋日，初筵动旅情。若能为楚舞，何处得秦声？翠羽当轩媚，红妆耀甲明。兴亡无限感①，洒泪忽沾缨②。
别滇中僚友之官粤西（明末清初·彭而述）　　七言律诗　押寒韵	二月春风已送寒，诏书昨日下长安。宦游不谓边城苦，远别其如知己难。孝武石鲸昆水动，日南铜柱海光寒。鹧鸪亭子梅花驿，万里征人马上看①。
再登黄鹤楼（明末清初·彭而述）　　七言律诗　押先韵	飞楼缥缈著江干，霜鬓登临记往年。隔岸春城浮槛外，乱帆斜日到樽前。山连秦蜀开荆甸，水下东南尽楚天。回首沧桑生感慨，孙刘兴废几茫然。
庚寅八月六日忆母（明末清初·彭而述）　　七言律诗　押阳韵	遗恨行舟阻太行，难堪此日又潇湘。安东未遂怜温峤，《党锢》无名耻范滂。万里依人空作客，十年遇主尚为郎。萧骚短鬓经秋日，雁杳江城忆故乡①。
鄂渚别赵兴宁柱史之官滇南（明末清初·彭而述）　　七言律诗　押支韵	春城烟雨酒盈卮，大别山前赋别离。黔郡犹传秦岁月，昆明应识汉旌旗。千盘路上槟榔坞，一线天开玳瑁池。他日益州来驿使，武昌云树足相思。
