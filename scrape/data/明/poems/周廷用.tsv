过倒马坡（明·周廷用）　　五言律诗　押歌韵	未识埋轮路，重经倒马坡。赤霄开栈道，白日蔽云罗。古碛羊肠绕，飞泉鸟背过。张生铭剑阁，千古仰嵯峨。
春晚事隙偶作（明·周廷用）　　押养韵	吏道谢迫束，凝神悦闲敞。纵步缘阶除，流目睇林莽。荃荑吐芳蕤，山泉发幽响。风声褰闲帷，月华洞虚幌。伊予奉王命，阅岁居边壤。簪笔忝所荷，鼎食规厚享。英达久暌携，谫薄愈迷罔。且自饫丹经，聊以遂偃仰。
闲咏（明·周廷用）	寂寂抱空虚，暇日阻游豫。散帙散余清，泛瑟销遗虑。纤荣吐芳辰，弱华裛清曙。丹葩曜春曦，白杨号日暮。层空瞀归云，修岑嗳行雾。引领洞庭涯，徘徊不能去。借问此何为，婴以世网故。柱下徒栖栖，功业未由树。怅哉揽辔途，漠尔埋轮路。休浣循予躬，且诵《闲居赋》。
