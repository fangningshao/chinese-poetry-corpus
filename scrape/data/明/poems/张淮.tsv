回文一首（明·张淮）　　七言律诗　押真韵	华浮月夜静飞神，妙出天工尽夺真。斜叶趁风摇翅蝶，艳姿嫌酒病心人。霞翻丽质晴烘日，露浥微香暖涴尘。家世古称应独魏，花飘未尽占芳春。
游莺脰湖（明·张淮）　　七言律诗　押庚韵	白鸟眠沙梦不惊，寒生水国半阴晴。酒涵春色花边过，船载湖光镜里行。南浦愁连芳草绿，东风歌送《落梅》声。那堪日暮临歧别，更听河桥柳上莺。
牡丹百咏（录三十二首）（明·张淮）　　七言律诗　押真韵	绿云堆里露精神，依约如羞认未真。开落后天皆有数，品题先汉却无人。金铃送响多惊鸟，翠幄围娇不受尘。何处托根偏得地，年年独让魏家春。
勉斋号（明·张淮）　　七言律诗　押先韵	兢兢惕惕抱书眠，豪放乾坤喜壮年。窗外兰芽春信好，壁间篁影日华迁。植槐栽柳天将定，弄月吟风夜转乾。惭愧须长开绿野，共题深树甓陶篇①。
牡丹百咏（录三十二首） 其二十七（明·张淮）　　七言绝句　押真韵	独对红肤久怆神，蜡须巧映蝶须真。只疑目过曾留彩，未信花飞不感人。
牡丹百咏（录三十二首） 其六（明·张淮）　　押真韵	胭脂为骨晕生神，不许绯桃更逼真。疑谪艳阳天上质，绝胜佳丽水边人。染来香骨蔷微露，点破红腮柳絮尘。莫向花时不欢赏，人生能见几番春。万姿千态逞娇神，谁更娇神与赛真。楼外吹箫秦弄玉，帐中鸣佩卫夫人。金钱卜远微闻语，罗袜凌波暗惹尘。始信此为倾国色，与君同占可怜春。
