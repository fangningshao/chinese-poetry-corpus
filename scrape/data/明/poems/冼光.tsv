春泉（明·冼光）　　七言律诗　押阳韵	出汲人看紫陌长，环堤新涨是仙乡。雪消山馆千家润，花落溪桥万井香。清冷为肌怜皓洁，萦纡如性欲汪洋。扁舟不用桃源去，细雨江声到草堂。
秋夜闻砧（明·冼光）　　七言律诗　押鱼韵	谁家夫婿安边戍，夜捣寒砧动客居。秋老不随黄叶尽，月明犹绕碧窗虚。心悬塞外三更梦，恨绝天涯一纸书。我亦久怀芳径好，征鞍何日赋归欤。
酒家（明·冼光）　　七言律诗　押鱼韵	春风谁为爱吾庐，停尽长安驷马车。院里桃花侵客座，门前竹叶荫邻居。淮阴侠气曾留剑，学士恩波好上书。自笑生涯难独醒，十年幽梦在华胥。
寒梅（明·冼光）　　七言绝句　押真韵	满林风雪愈精神，独抱冰资占早春。忆得罗浮香梦冷，夜来谁念苦吟身①。
