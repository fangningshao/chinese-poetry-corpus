秋夕有怀（明·王怿）　　七言律诗　押阳韵	洛浦遗衾未可将，露蛩凝思满中堂。鹊桥已散银河影，雁柱初传玉宇凉。灯近暗窗星有焰，扇归秋笥月无光。怀人不寐多惆怅，更耐悠悠漏点长。
歌妓（明·王怿）　　七言绝句　押先韵	银烛前头见楚莲，雪香轻袂掌中旋。章华台上春风起，一片杨花拂玳筵。
江南意（明·王怿）	郎居横江口，妾住横江上。生小惯风波，莲舟喜摇荡。荡舟莲花湾，花红照人颜。举头见郎来，低头隐花间。花疏不成隐，相见还相哂。都缘春意深，留连夕阳尽。前洲伴将稀，那能不相违。抛情明月下，各自唱歌归。
段七娘（二十韵）（明·王怿）	度曲千金贱，凝妆一面红。声迷铜雀妓，艳夺馆娃僮。白雪飘朱阁，香尘散绮栊。泪湔司马袖，肠断使君骢。秋水涵瞳润，春山入黛浓。弄箫惊紫凤，拂轸怨离鸿。镜展金鸾月，钗横玉燕风。谢娘收钿匣，嬴女掩香筒。石竹珝芳髻，夫容隐绣幪。灯然珠树侧，人醉锦莲中。粲粲星辉户，微微露洗空。几年怜宋玉，今夕遇韩冯。密意蜂攒蕊，芳心蝶恋丛。春笺封豆蔻，罗带绾芎皞。步障重抛锦，门钟叠缀铜。曲阑装翡翠，高榭璪花虫。莺睡烟蒙柳，乌栖月浸桐。银觥休凿落，琼箭起丁东。客散歌屏冷，香昏睡阁融。日高春梦觉，娇缬散花緵。
石城晓（明·王怿）　　押哿韵	城角晓呜呜，城西月痕堕。城中春思慵，楚梦熏兰火。玲珑金马门，玉佩声琐琐。红日压宫垣，千花眠贴妥。
隔谷歌（明·王怿）	兄羁囚，弟露宿。兄弟本连枝，谁令隔山谷。兄受饥寒日困辱，弟欲救之力不足。力不足，可奈何？愿作高飞鸿，衔之出网罗。
关山月（明·王怿）　　押尤韵	汉月孤生瀚海头，迥临荒野照边州。光残金柝声中晓，晕满雕弓影外秋。漠北征人齐倚剑，城南思妇独登楼。那堪今夜关山月，况有胡笳引泪流。
