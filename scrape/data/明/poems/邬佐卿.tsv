艳曲（明·邬佐卿）　　五言律诗　押尤韵	碧树映红楼，佳人是莫愁。竹枝看引凤，花色笑牵牛。舞罢月初落，歌残云欲流。何妨十日酒，醉杀秣陵秋。
西津别妓（明·邬佐卿）　　七言律诗　押萧韵	立马江皋问暮潮，片帆西上路迢迢。人将碧草新晴去，魂对青山暮雨销。云色自依桃叶渡，月明凄断凤凰箫。楼头浊酒春堪醉，还访秦淮旧板桥。
宫词（明·邬佐卿）　　七言绝句　押歌韵	复道传呼御辈过，遥闻仙乐动云和。黄金纵买《长门赋》，逝水终惭太液波。
