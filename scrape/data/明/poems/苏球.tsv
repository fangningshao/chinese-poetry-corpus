安城李将军邀饮赋谢（明·苏球）　　七言律诗　押尤韵	矫矫风裁老未休，黄金结客重交游。豹韬消尽狼烽气，龙剑惊回雁塞秋。共道虎头能列爵，庸知猿臂竟难侯。华筵不数平原酒，豪兴高超庾亮楼。
秋日彭贞元郭圣襄陈明良雄桢侄过集限韵（明·苏球）　　七言律诗　押麻韵	猗猗菉竹绕云涯，草阁茅亭自一家。忽遇联镳忙倒屣，急呼漉酒共催花。菊天惹我耽秋色，藻思多君绚晚霞。相赏剧谈忘缱绻，不知蟾影落蒹葭。
员蓢春回喜赋因柬郑君（明·苏球）　　七言律诗　押先韵	栖迟江国思悠然，黯淡斜阳闪晚天。冬尽谁歌黄竹雪，春回喜见绿杨烟。船头邀月三更醉，谷口生云一水连。惆怅思君何处是，桃花红遍海村边①。
