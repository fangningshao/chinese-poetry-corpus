青牛行赠兴济孙封君（明·邵经邦）	南极老人君莫攀，东皇木公畴与班。谁人貌得果下叟，青瞳白发酡朱颜。鸿胪大人思邈裔，庞基先白孙敖世。金殿连姻钟鼎家，玉房通藉椒兰第。凤毛麟角斗芳菲，琼枝玉树相交辉。燕山灵椿窦氏老，函谷青牛柱下归。五千道德闲胸臆，七十寻常皆自得。长生久视固有常，善言知足无瑕贼。豪华岂足为翁多，盖公清净师参何。皇之无他玄与默，会见千世万世人颂青牛歌。
