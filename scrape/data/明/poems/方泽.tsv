送吴山人（明·方泽）　　五言律诗　押先韵	落叶满江边，秋风急暮蝉。我思天姥寺，君上洞庭船。束帛丘园少，徵兵泽国连。不知方处士，炼药几时仙。
庚午除夕（明·方泽）　　五言律诗　押东韵	何处鼓逢逢，虚堂独坐中。雨寒还带雪，云厚不随风。此岁既消去，馀生宁未空。临阶看燎火，亦复趁儿童。
独坐（明·方泽）　　五言律诗　押真韵	平时怀独往，垂老患馀身。林蔚常疑晚，山暄每过春。月来初有客，云去乍无邻。独喜阶前鸟，忘机旦暮驯。
西天目高峰塔院（明·方泽）　　七言律诗　押蒸韵	千丈岩扉不易登，真身长綍最高层。日中乍见驯檐鸟，云外时逢礼塔僧。行道石边纷异草，挂衣松上绾长藤。青年即有栖迟约，白首谁知尚未能。
除夜对雪（明·方泽）　　七言律诗　押麻韵	江城燎火正凝霞，密雪旋迷十万家。却向垆边飞作雨，偶经灯畔落成花。力侵衣絮心同冷，光映窗纱发并华。诘旦祝禧先有瑞，会从龙象曳袈裟。
寄西洲（明·方泽）　　七言绝句　押麻韵	枫落吴江雁影斜，燕台客子未还家。可能别有春风在，消得秋霜两鬓华。
送玄岳入京（明·方泽）　　七言绝句　押庚韵	故人多半在燕京，病里逢君话北征。可是秋来无定力，千重离思一时生。
溪庄即事（明·方泽）　　七言绝句　押东韵	寒逼西堂布被重，江头枫叶想应红。天明自起看霜色，不在江头在镜中。
