山居二首（明·李鸣鹤）　　五言律诗　押文韵	石洞幽回处，深林下鹿群。溪喧前夜雨，鸟语半山云。树暗闻岚气，岩明见溜文。藤花照潭水，风日共纷纷。
题画美人（明·李鸣鹤）　　五言绝句　押支韵	一夜春风发，芳心不自持。侵晨携女伴，花下对弹棋。
杂兴（明·李鸣鹤）　　押庚韵	朱阳媚初夏，庭宇生闲情。幽禽奏新响，嘉木敷柔荣。余寒逗春服，浮阴妨昼晴。云颓山翠重，雨过林香清。独步还独坐，取适夫何营。兴至发高咏，澹然心自平。
秋思（明·李鸣鹤）	烛暗夜已深，秋虫竞相语。惊风洒蕉叶，冷露散如雨。奈此留滞客，愁绪不可数。白发日以繁，青山渺何许。
