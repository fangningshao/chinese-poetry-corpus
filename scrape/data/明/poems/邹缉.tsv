玉泉垂虹（明·邹缉）　　七言律诗　押先韵	碧嶂云岩喷玉泉，平流宁似瀑流悬。遥看素练明秋壑，却讶晴虹饮碧川。飞沫拂林空翠湿，跳波溅石碎珠圆。传闻绝顶芙蓉殿，犹记明昌避暑年。
行路难（明·邹缉）	请君勿言苦，我歌行路难。世事有反覆，人心若波澜。布衣扼夺卿相位，祸仇起自杯酒间。君不见昔时山东一匹夫，读书往往轻凡愚。谈笑强于唐举相，摇鞭西入咸阳都。一言啖秦王，再言扼范雎。黄金束带高堂居，风云变态生须臾。君不见魏其都位汉公卿，灌夫意气排汉廷。武安本在门下列，拜伏跪起呼父兄。一朝宠据津要地，旧时意态宁复生。窦婴既失势，颍水亦不清。狂呼骂坐何足惊，咸阳市上殊无情。行路难，行路难，人生自古有如此，何须局促增叹声。
