笠泽（明·秦旭）　　七言律诗　押虞韵	溶溶新水满平湖，舴艋西风十幅蒲。轻逐断云归百粤，远冲寒雨落三吴。势凌星斗如奔马，远拂沧州起浴凫。周道只今平似砥，不须翘首羡莼鲈。
游鸿山（明·秦旭）　　七言律诗　押尤韵	梁鸿山下放归舟，细雨微风晚不收。灯影凄迷过半夜，客怀牢落似三秋。老无白雪酬知己，贫有黄金买莫愁。一曲吴歌惊梦觉，起看河水带星流。
甲辰正月六日继芳邀社予以眩疾不赴诗以申谢（明·秦旭）　　七言律诗　押先韵	头白昏昏只欲眠，招呼长荷社中贤。余生待毙鬼门下，良会负期人日前。畏酒暂辞金谷罚，酌泉重结惠山缘。春湖绿涨桃花水，烦借米家书画船。
立夏前一日偕梅庵立夫过新安别墅（明·秦旭）　　七言律诗　押先韵	裹得新茶立夏前，白龙桥下泛湖船。红云压地蔷薇海，黑雨翻空玳瑁天。急景任教随逝水，闲情何必问流年。山林钟鼎初能了，更与诸公保万全。
与懋成惟清公禄叔理舜明山行归途和韵二首（明·秦旭）　　七言绝句　押先韵	落梅风急放湖船，六客逍遥是散仙。雪白河豚新图入，鹅黄杨柳未成绵。
仲秋八月与继芳游天全亭（明·秦旭）　　押翰韵	峨峨九龙山，迢迢五湖岸。扁舟弄云水，山影波底乱。遥瞻松桂林，已觉风景换。长吟斜川诗，惊鸥忽飞散。
