题赵仲穆彦徵画马（明·钱用壬）	吴兴画马名天下，文采风流美无价。子孙两世皆绝奇，笔意经营亦相亚。分明双马如双龙，玉花对立连钱鬃。圉人缓辔不敢鞚，矫矫似欲鸣长风。却想当年落笔时，省郎侍彩初来归。深庭花落白昼静，红门草绿春风微。回首光阴既非昔，老者已逝难再得。中原武骑更驰奔，展卷令人三叹息。
