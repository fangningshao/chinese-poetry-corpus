长至朝天宫习仪（明·冯奕垣）　　七言律诗　押支韵	阳回黍谷琯葭飞，一线昭阳日影迟。天子万年新玉历，汉宫千载旧朝仪。寒云钟漏因风落，辇道旌旗向晓披。此日宸旒欣拜舞，年年长献未央诗。
送瑞石张太史使梁（明·冯奕垣）　　七言律诗　押阳韵	朝趋载笔侍长杨，夕捧天书出建章。正睹储星天际耀，还瞻宸渥日边翔。川原半绕函关道，驿路遥临紫塞傍。到日诸侯应授简，马卿词赋已游梁。
送都谏夏子阳使琉球（明·冯奕垣）　　七言律诗　押阳韵	朝趋簪笔谒长杨，夕捧天书到越裳。万里星槎劳汉使，百年王享奉商常。中原山色随行旆，远岛蛮烟迥画墙。知是波涛炎海静，一天明月照归航。
寿同年史傅霖祖母（明·冯奕垣）　　七言律诗　押支韵	少年才子似君稀，看柳燕关走马迟。衔命自今迎相去，陈情兼慰报刘私。香飘桂馥凌萱草，露滴金浆湛玉卮。温国推崇知不远，会看鸾诰下龙池。
思乡（明·冯奕垣）　　五言绝句　押阳韵	细雨轩窗湿，微风枕簟凉。梦魂不知远，夜夜到家乡。
皇太子初出文华门百官笺贺（明·冯奕垣）　　五言排律　押歌韵	曙色金门晓，晴熏玉烛和。星从前晃耀，海自幻澄波。花簇黄麾仗，风清白玉珂。瑶枝佳气护，苍竹瑞烟过。望阙三山迩，瞻云五色多。敬承开夏社，闻望并卷阿。剑佩千官拥，衣冠万国罗。大明新日月，孔固旧山河。方内均推戴，神灵总护呵。璇源流泽远，同咏太平歌。
登高怀古（明·冯奕垣）	九月九日西山爽，都门车马纷来往。白玉装轮流水飞，黄金作勒游龙上。帝京佳节异寻常，山间满目生辉光。峰头锦绮千层绚，坞里笙歌百道杨。五侯七贵竞繁华，步障行庖处处誇。不分开襟听觱栗，愿言停斝奏琵琶。日拥扶桑翠黛新，行人藉藉动芳尘。登山一望中原色，万里苍茫倍怆神。空传雄迈称宣武，莫叹爽鸠真乐土。风前落帽是何人，花下白衣贤地主。沧海桑田那可纪，紫萸黄菊年年事。斗酒相倾自古今，牛山何必多挥涕。
