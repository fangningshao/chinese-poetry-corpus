和曾学士元日遇雪（明·钱干）　　七言律诗　押齐韵	急雪飞花满御堤，朝元紫禁侍班齐。飘来玉佩行偏重，舞落金铺看欲迷。钟动城鸦翻玉羽，仗回路马尽霜蹄。高歌郢曲知难和，未数阳春旧日题。
和曾侍讲送陈郎中重使西域（明·钱干）　　七言律诗　押阳韵	归朝鸣马贡飞黄，再抚羌夷出塞长。才到交河诸部识，重经瀚海旧营荒。客程春半时逢雨，虏地寒多夏亦霜。从此番酋俱款附，不须生致左贤王。
客夜与故人话旧（明·钱干）　　七言绝句　押阳韵	与君秋鬓各成霜，老大相逢在异乡。尽日不眠询往事，雨声寥落小窗凉。
新桥驿和余检讨韵（明·钱干）　　押语韵	初月生遥甸，长流遵枉渚。方舟溯长河，宵分及前侣。维捎戒孤征，悬灯照清语。秋衾梦不成，陨箨纷如雨。
