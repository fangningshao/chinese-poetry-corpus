周履道征赋梧桐月（明·周翼）　　七言律诗　押支韵	云卷清秋画角悲，梧桐满地月明时。斜穿翠叶通银井，化作金波落砚池。青女喜惊乌鹊梦，素娥偏惜凤皇枝。故人有约来何暮，独立云阶影渐移。
题华季充剪韭轩（明·周翼）　　七言律诗　押真韵	吴下有田宜种韭，高风莫笑庾郎贫。翚飞画栋青林表，玉洗行盘绿水滨。夜雨剪来茸自长，春风吹起绿初匀。客来一箸分清供，不与区区肉食人。
中秋与杨氏诸昆季泛舟鹅津（明·周翼）　　押微韵	八月十五夜何其，鹅湖漾舟人未归。水生金浪兼天涌，云度青冥傍月飞。鸿雁沙寒微有影，芰荷秋冷不成衣。故人一去渺何许，黄鹤旧矶今是非。
