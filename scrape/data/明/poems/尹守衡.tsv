春日大驾出幸海子（明·尹守衡）　　五言律诗　押庚韵	羽猎遨游处，春风遍地生。乐随仙仗转，人逐御香行。一发双雕落，三驱百兽惊。五云看缥缈，时傍衮衣明。
次韵答印山家兄（明·尹守衡）　　五言律诗　押真韵	忆别春将暮，俄惊麦又新。纵惭强项令，肯作折腰人。远信惟加饭，深交若饮醇。金声先掷示，击缶愧难陈。
閒居（明·尹守衡）　　五言律诗　押咸韵	庐结烟霞外，清幽景不凡。神工辟丘壑，天籁响松杉。扫径花沾屐，凭栏月满衫。行藏今已定，何必问巫咸。
重游开福寺访佛国和尚（明·尹守衡）　　五言律诗　押文韵	胜地开莲宇，山川两岸分。启窗全纳日，扫榻半留云。钵静蛟龙卧，钟圆昼夜闻。春来烟水满，鸥鹭得同群。
挽陈翼所总戎邑人（明·尹守衡）　　七言律诗　押阳韵	六师何日不张皇，一旅能来捍朔方。馘折四千雄虎贲，风传草木尽鹰扬。孤忠岂乏封侯骨，九死宁销烈士肠。汉垒云连成底事，军中独有一陈汤。
虎邱山（明·尹守衡）　　七言律诗　押庚韵	邱峦高阚阖闾城，野寺姑苏旧有名。远浦楼台云外出，近河帘舫画中行。侵檐树色深深见，入座泉声细细生。一缕茶烟出方丈，晚风吹送有馀清①。
