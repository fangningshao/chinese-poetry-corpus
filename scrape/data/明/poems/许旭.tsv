淮云寺（明末清初·许旭）　　七言律诗　押蒸韵	石径斜开路几层，扶筇携屐共攀登。花逢九日思兄弟，病阻文园念友朋。南渡白云悲古寺，西风黄叶哭昭陵。三年遥触伤心泪，欲讯沧洲愧未能。
过废园有感（明末清初·许旭）　　七言律诗　押侵韵	落日苍茫满客心，无端兴废愧登临。到公死后空存石，谢傅亡来久废琴。一代词人归蔓草，百年名苑化祇林。芙蓉金粟知何处，野水瀰瀰自古今。
过弘济寺（明末清初·许旭）　　七言律诗　押麻韵	中流遥见雁飞斜，一水苍苍起暮鸦。崖罅插江悬栈阁，洞门凿石走平沙。几年北望成荒戍，忆昔南巡待翠华。乘兴独来寻藓壁，空阶开遍海棠花①。
