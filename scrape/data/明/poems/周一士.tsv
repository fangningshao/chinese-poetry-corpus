忆母（明·周一士）　　五言律诗　押先韵	身在青山里，心悬白发前。饥来驱我去，老合抱孙眠。习懒诗成癖，除愁酒亦仙。定知贫有骨，差取世人怜。
雨中渡韩泷（明·周一士）　　五言律诗　押灰韵	韩泷临绝巘，眺望俯层台。玉柱从天下，银河倒地回。飞流奔万马，触石动轰雷。坐见安澜者，那知济险才。
归至宜章寄卫勉斋（明·周一士）　　五言律诗　押麻韵	颇忆来时路，风尘隔岁华。梨花千万树，茅屋两三家。古堞喧归鸟，疏烟带晚霞。美人修竹里，怅望海天涯。
寄陆载之（明·周一士）　　五言律诗　押歌韵	短发论文日，头颅今若何。贫非缘酒债，瘦岂为诗魔。野梦徒蕉鹿，时情任雀罗。谁能游五岳，婚嫁累人多。
夏日书怀寄谭山人永明（明·周一士）　　七言律诗　押鱼韵	长夏迢迢叹索居，侧身天地一蘧庐。浮云白日悲歌里，秣马中原感慨馀。未信文章雄海峤，肯将勋业问樵渔。贾生才调应殊绝，千载犹闻痛哭书。
新秋徐海翁招同邓虚舟集饮山亭（明·周一士）　　七言律诗　押麻韵	百尺孤亭鸟道斜，欲随芳草问瑶华。平临玉宇三千界，俯瞰尘寰十万家。风挟涛声来偃盖，云连海色带蒹葭。班荆细酌谈锋剧，散落峰头片片霞。
挽尹冲元明府（明·周一士）　　七言律诗　押先韵	追欢梓里几连翩，岁厄龙蛇倍怆然。阅世乍云还乍雨，思君如砥复如弦。兰桡冷落荷花片，月榭虚悬竹树颠。悟得此身如幻泡，始知遗蜕是生天。
朝云墓（明·周一士）　　七言律诗　押删韵	一随仙客度梅关，逝水东流竟不还。鳄渚烟深愁翠黛，丰湖草绿暗朱颜。魂销蜀道三千里，肠断阳台十二山。惟有峰头双白鹤，几回清梦到人间①。
舟憩采石饮谪仙楼（明·周一士）	朝乘采石槎，暮招采石月。月堕谪仙楼，光景两殊绝。谪仙之人去何之，月明不减谪仙时。便呼明月与我饮，深杯到手且莫辞。累累马鬣摧芳草，坐对青山人已老。扑面红尘拂地来，万事何如一杯好。金波㶑滟流滔滔，曾照当年宫锦袍。此时扶醉见天子，珠玉错落随挥毫。太真力士自贵倨，醉眼俯视如蛴螬。由来圣达遭贝锦，太白自是人中豪。夜郎长流何不可，千驷九鼎真鸿毛。古人今人只如此，斗酒百篇吾与尔。酣歌击楫任波涛，一醉万缘皆已矣。莫问骑鲸事有无，弄月嘲风人未死。诗卷长留天地间，漠漠云山共流水。
