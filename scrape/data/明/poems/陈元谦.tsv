闻擒剧盗曾一本登五层楼眺望（明·陈元谦）　　七言律诗　押灰韵	少年作赋记登台，今日重登又快哉。五穗仙人云缥缈，万家城郭鸟飞回。越王故垒麒麟卧，贾客危樯玳瑁来。海上捷书连日报，烟销一望见蓬莱①。
与客问答即事（明·陈元谦）	忽有故乡客，长跪授素书。云自故乡来，意气若踌蹰。颜面带风霜，坐立转籧篨。再拜问乡人，故乡今何如。请言亲戚故，田里几莱污。丘垄何人守，族属宁有无。桴歌今鸣否，徵求苛与纾。乡人发长叹，置茶坐之隅。再拜复主人，故乡不可居。坟陇既芜没，宁复识廛区。邻巷鲜故人，族里半丘墟。昔时游广寮，今为官路衢。御史按行部，停午无藜蔬。羽檄流星至，阖城点兵夫。楼堞排门守，跬步焉敢踰。或然点不到，罚金尽锱铢。春燕巢林木，狼虎吼故庐。富室髡城旦，耕农废犁锄。主人聆客言，涕泗交涟洳。离乡十馀载，陆沉何须臾。族戚悲零落，交亲日以疏。归鸟无宁翼，游鬣将安舒。慇勤谢乡人，勿复更欷歔。
逍遥岩（明·陈元谦）　　押先韵	连峰积古铁，芳草戴层巅。岩洞入窈窕，阶磴上寅缘。回飙荡林气，石窦分暗烟。绝顶见长江，山翠苍苍然。伊人去我久，千载有遗筌。廓若四壁居，或坐列几筵。谁无堂宇谋，终愁风雨穿。人事岂不足，所胜曷以天。何当卜于兹，养此龟鹤年。聊为汗漫游，托之逍遥篇。
长命草二首（明·陈元谦）　　押皓韵	河源二月春色好，绿卉红英花满道。美人不爱河阳花，只爱青青河畔草。为言风霜摇落时，和羲律转荣还早。盈盈珠露缀湘裙，折来轻向蛾眉扫。君不见萋菲成锦易弃掷，玉帐佳人坐中老。瑶琪贝叶谩栖尘，灵根翠㔩聊相保。
