独夜（明·钟崇道）　　五言律诗　押灰韵	江上扁舟泊，砧声独夜催。乡关情缱绻，旅舍梦徘徊。暮角吹残月，寒樽对落梅。生涯成潦倒，那得好怀开。
过新丰（明·钟崇道）　　七言律诗　押麻韵	新丰重忆旧繁华，草阁荆扉路径斜。鸡犬昔能知宅舍，田畬今复遍桑麻。沽来却似宜城酒，看去难逢茂苑花。祇有当年豪侠在，市歌犹自赛琵琶。
望庐山（明·钟崇道）　　七言律诗	一望庐峰紫翠丛，荒祠古刹莽云中。钟声远听何人至，诗社遥看此日空。白鹿去时春不尽，玄猿啼处月偏浓。胜游我亦心偏壮，肯为浮名逐短蓬。
楚中怀古（明·钟崇道）　　七言律诗　押东韵	曾割鸿沟分汉楚，八千人忆别江东。锦衣未遂故乡志，霸业难成盖代功。秦苑烧遗三月火，阴陵愁逐五更风。可怜八载徒坑陷，歌罢应为恨不穷①。
