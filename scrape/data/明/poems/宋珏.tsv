汤宣城诗有长桥细月眉相约之句有所怀极赏之惜其全篇不称春日坐浪楼戏为足之（明·宋珏）　　七言律诗　押庚韵	寂寂春山一鸟鸣，春江入夜乱春声。长桥细月眉相约，远浦微波目共成。歌扇裂余犹见画，舞巾题处已无名。那堪一尺天涯路，空对繁星达曙明。
过燕矶怀孟阳（明·宋珏）　　七言绝句　押尤韵	孤帆落炤在矶头，风引歌声唤客留。正欲低回寻往事，纷纷木叶下江流。
将归白下留题侯豫瞻画壁（明·宋珏）　　七言绝句　押麻韵	酒中别意画中花，梅半残时柳半芽。我欲桥边添个客，醉眠芳草不思家。
西湖杂咏二首（明·宋珏）　　七言绝句　押齐韵	云合云开楼上下，月升月落榻东西。侧身枕畔低回看，身与雷峰塔顶齐。
泊皖城三日怀白下故人（明·宋珏）　　七言绝句　押麻韵	城依碎石岸依沙，行遍城南乏酒家。日暮客愁如白下，芦花风起似杨花。
读金陵俞仲髦荔枝辞戏作五十四韵（明·宋珏）	俞公晚好事，垂涎及荔支。愿贬枫亭驿，甘作驿丞卑。忘意荔熟日，端坐饱啖之。事有谬不然，倾耳听我词。枫亭闽孔道，迎送无停时。漳泉贵宦多，暑行喜夜驰。东迎接不及，南送已嫌迟。炎天夫马缺，每被豪奴笞。此亦丞常分，受辱其所宜。及至荔支熟，苦情公不知。驿庭只四树，树老半枯枝。每岁贡上官，皆派丞往赍。岁有熟不熟，上官循旧规。十万献抚按，百万分三司。四郡大乡官，例亦有馈遗。张家赊数担，李家复那移。封缄青笼内，渡江敢辞危。伺候烈日中，暍死敢言疲。门吏急使用，乃得进丹墀。不然香气变，色味复差池。小则受棰楚，大则冠袍褫。上官幸色喜，归见妻孥悲。张三昨索价，李四又忙追。门前递骂呼，簪珥典偿伊。衣衫准子钱，反言伊受亏。妻孥交口詈，驿丞两耳垂。荔支有此苦，谁说甜如饴。公思啖尤物，一事颇燥脾。莆多荔支园，园丁尽可为。五月六月交，朱实已累累。贩子未采摘，园丁不暂离。中搭四柱楼，夜以防偷儿。园丁卧楼中，两手如悬捶。珊瑚为我幄，碧玉为我帷。园林悄无人，惟有凉月窥。伸手即可摘，摘食复奚疑。口吮荔支汁，指剥荔支皮。皮核卸楼下，堆积如城陴。饱即扪腹卧，恬若陈希夷。既不费银钱，又无人把持。清福如此享，神仙亦妒其。家家亦有园，宋香品最奇。崔亭与鬯山，霞墩及东陂。陈紫比毛嫱，江绿匹西施。年年皆遍尝，题咏壁淋漓。自署荔仙人，不羡加太师。无端客钟陵，十载滞归期。荔熟必入梦，醒来空嗟咨。无罪坐自囚，无官反自羁。言梅宁止渴，说饼岂疗饥。清福不得享，作计无乃痴。昨为人写生，费墨及胭脂。今复弄纸笔，挥汗作此诗。诗以嘲俞公，因之以自嗤。
