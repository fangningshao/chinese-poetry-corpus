流河二首（明末清初·顾景星）　　五言律诗　押阳韵	北下滹沱水，东来上谷长。夹河芳草色，沿岸枣花香。冻雨波文乱，轻雷海气凉。天南双鸟去，极目是江乡。
题内府所藏唐人百马卷子（明末清初·顾景星）	开元厩马四十万，天宝从龙谁最健？夜偃火鼓延秋门，昼争豆莝感阳店。万里桥头百存一，骑去东宫还几匹？当时刍秣尽凡才，急难何曾见腾逸。此图蒲稍仅百马，毋乃乐坊教成者？细看不是临阵姿，可惜登床汗流赭。黄衫奚官三五人，镂花玉带绣抹巾。羁前宝络坠金铎，覆以罗帕承锦茵。可怜贼破西京后，此马全为承嗣有。鼓声应节反见妖，血碎桃花死犹吼。图藏内府已千年，相传画手南唐前。画师有意惜奇骏，不遣驱驰供舞筵。君看老骥还遭放，尽有骅骝气凋丧。苜蓿难逢大宛种，苁蓉屡湿边庭瘴。俶傥何须四百蹄，壮观争多真画师。转思騕袅不世出，天子独乘何所之①？
青县道中见夏云（明末清初·顾景星）	斜日照平地，乱云如雪峰。仙人海峤出，锻炼金芙蓉。当春数雨土，黄雾为昏蒙。楚粤正攻战，数州犹鞠凶。山左榆无皮，江东焦稑穜。修河众流绝，漕舰告不通。悯恻廑慈寿，圣人在斋宫。遽下罪己诏，拜上天坛封①。清风倏汛扫，布雨鞭灵霳。始觉云气正，庶几粱豆丰。黔黎望苏息，四海心理同。纪纲肃扆宁，草野皆帡幪。惟当去智巧，饮食安颛蒙。高谈似匡济，乐祸非英雄。
反薤露歌（明末清初·顾景星）	万物迭有化，老死何悲伤。托体同丘山，永与日月光。云霞作帏盖，高深为户堂。虫乌奏竽笙，雨露酌醴浆。魑魅充我御，仙灵为我宾。饥渴不复虑，寒暑不见侵。秦汉知何时，理乱亦弗闻。虚无本元化，逍遥傃太清。盘古无葬处，谁复营丘陵。嬴皇老尸鬼，火入骊山坟。圣贤会不免，天地终浑沌。蹙蹙世上人，哀哉徒苦辛①。
