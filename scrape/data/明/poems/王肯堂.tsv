多丽（明·王肯堂）	步花阴，满园春色飘零。过横塘、曲阑斜折，崎岖转入荷亭。坐无聊、起看画障，行还倦、闲拨炉薰。暗觉声喧，微窥影乱，映门一线露罗裙。双扉启、缟衣翠袖，相簇度银屏。霎时见，虚窗雪艳，素壁霞明。细看伊、莲随步起，果然兰并肌芬。脸盈盈、疑开蛤帐，腰细细、堪试香尘。腻发盘云，修眉偃月，珊瑚一颗蹙朱樱。擎桨处、春纤如削，浑是玉雕成。临别去，流波回觑，障面笑狂生。
