酬邹伯谦见寄（明·涂颖）　　七言律诗　押支韵	白发萧疏忝侍仪，夔龙青琐许追随。禁庐晚退仍分直，宣室春来屡祝釐。翔凤远连双玉阙，流莺深啭万年枝。老怀寥落将何补，空有云泉入梦思。
题山水图（明·涂颖）　　七言绝句　押微韵	忆昔滦阳八月归，北风吹雪洒秋衣。枪竿岭上停车望，万木潇潇落叶飞。
上京次贡待制韵三首（明·涂颖）　　七言绝句　押麻韵	海风吹雨度龙沙，满眼金莲紫菊花。日暮笙歌何处起，高低穹帐五侯家。
秋夜和黄典签（明·涂颖）　　押庚韵	遥夜天宇迥，开轩坐前楹。月华临水动，凉风满庭生。屡惜玄景至，悟兹尘虑清。疏星明玉阙，委露金茎。流序倏将迈，嘉朋纷远征。微才旅群彦，鸣佩集玉京。文词资丽泽，笙磬感同声。非比江湖客，驰心摇悬旌。
