过汉浦塘有感二首（明·盛彧）　　五言律诗　押删韵	凉飙生绿浦，鸣橹对青山。感旧人何在，伤秋客未还。身名难自保，世事故相关。谁识桃源路，携家老此间。
舟次汉浦（明·盛彧）　　七言律诗	汉浦扬帆秋水高，青山小朵出林梢。浪开日闪江豚背，草乱风翻水鹤巢。破产曾无匡国计，辞家徒有故人袍。长年三老歌相答，一夜霜华入鬓毛。
送何彦文归埬水（明·盛彧）　　七言律诗　押尤韵	东海何郎雪满头，新声一曲擅风流。酒边苏小西湖路，梦里扬州明月楼。片片桃花吹画茜，行行柳色乱春鸥。可怜冠盖皆尘土，莫倚清尊说旧游。
米花（明·盛彧）　　七言律诗　押支韵	吴下孛娄传旧俗，人间儿女卜清时。釜香云阵冲花瓣，火烈春声绕竹枝。翻笑绝粮惊雨粟，还疑煮豆泣然萁。一年休咎何须问，且醉樽前金屈卮。
和春愁曲（明·盛彧）	鹅黄柳枝扑轻雨，袅断新愁千万缕。菱花倦拂琐窗间，吹得瑶笙杂莺语。下床不受春风扶，伤春击碎青珊瑚。香消玉散绣针涩，闲开五色双氍毹。离恨难禁情未惬，那肯将心托红叶。翠帷深护曲阑花，羞杀东家白蝴蝶。
禽言（明·盛彧）	泥滑滑，江南路，雨雨风风怕春暮。郎行三月未还家，妾心还似郎心苦。泥滑滑，妾难行，闲阶独步青苔生。阶前雨歇樱桃发，白日须明照罗袜。只今世路滑如泥，郎行善保千金躯。
耙盐词（明·盛彧）	朝耙滩上泥，暮煮釜中雪。妾身煮盐不辞苦，恐郎耙泥筋力竭。君不见东家阿娇红粉媚，不识耙锄巧梳髻。昨日典金钗，愁杀官盐价高贵。
夜宿顾墓田家（明·盛彧）　　押元韵	夜投顾墓村，霜花吹白门。灯寒釜烟灭，船聚溪声喧。仆夫悄不寐，老妪泣且言。租税急星火，诛求尽鸡豚。倾囊叹饥岁，接境愁荒原。十室九逃散，如何卖儿孙。
春日出南野（明·盛彧）　　押微韵	霜晴白沙堤，水色明春衣。肩舆稳如马，花鸭随人飞。远碧散霞彩，芳翠开林霏。土融麦根动，荠菜连田肥。走觅南村翁，鸡黍宜荆扉。对酌古柳下，谈笑偶忘归。
