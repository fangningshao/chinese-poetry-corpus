海舟乘月夜归（明·王沂）　　七言律诗　押青韵	露下空明夜气清，天回银浦碧泠泠。潮生沧海三更月，雾散平芜数点星。照水流萤摇短岸，惊舟寒雁起长汀。望来乡井不成寐，满鬓霜风吹酒醒。
新春漫兴（明·王沂）　　七言律诗　押灰韵	应节东风隔岁回，绮楼云物共徘徊。未传暖律催金柳，已有春光到玉梅。双燕社前迎细雨，群龙江上走轻雷。遨游莫向良辰负，管领韶华入酒杯。
军中秋夜感赋（明·王沂）　　七言律诗　押尤韵	剑拂寒光子夜秋，屯云戎马尚淹留。时催雁字归炎极，谁补龙章侍冕旒。天宇渐清尘土梦，秋声偏动野人讴。月明自是孤吟侣，迢递何心上庾楼①。
