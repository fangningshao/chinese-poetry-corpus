过扬州（明·王惟允）　　七言律诗　押麻韵	华屋朱帘十万家，春风吹尽旧繁华。留连野色惟残蝶，应答江声有乱蛙。明月楼前沽美酒，蕃釐观里看琼花。我来谩忆曾游处，立尽斜阳一叹嗟。
望惠山（明·王惟允）　　押阳韵	昔者岁庚戌，承檄离故乡。遽以此山别，关陕隔异方。缅怀林壑姿，令人归思长。潇洒栖白云，青松荫石床。泠泠第二泉，流润石髓香。今辰罢官守，春风促归航。青青九龙峰，郁然当我藏。我本江海人，泉石有膏肓。一从挂尘网，鬓发已苍苍。寄谢桑苧翁，卜邻漪澜堂。
