偕社中诸子登塔（明·黎许）　　七言律诗　押阳韵	徙倚高台望八方，白云秋色共苍茫。翠拖巁嶂青空出，日入横江白练长。文章不尽世间事，天地能容我辈狂。浮白呼庐君莫问，酒船还与棹相将。
晚至飞云绝顶因宿（明·黎许）　　七言律诗　押尤韵	云去云来当面流，半天有地我今游。千江日倒纷飞电，独树霜横不任秋。寒气欲侵蝴蝶梦，星华乱点绣骄裘。玉笙凤吹无消息，一枕新诗万籁收。
黄龙洞（明·黎许）　　七言律诗　押元韵	衰草茫茫洞日暄，周遭四望有平原。山交一瀑来天地，云过诸峰互吐吞。名世人应龙作友，幽居山似鹿为门。汉唐亭榭皆尘土，踪迹岩崖付酒尊①。
