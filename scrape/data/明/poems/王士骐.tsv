上元夜帝御龙舟观鳌山恭述（明·王士骐）　　七言律诗　押尤韵	紫禁鳌山结翠斿，升平故事雅宜修。春回九陌风仍暖，月出千门雾乍收。烟火楼台疑化国，高明世界正宸游。何人不傍宫墙听，天乐泠泠在御舟。
上张灯后苑以麦灯居中吾州所产也（明·王士骐）　　七言律诗　押阳韵	江南五月麦初黄，野老殷勤进上方。织就丝丝冰比洁，镂成叶叶玉分光。谁高市上千金价，不比宫中七宝装。闻道圣人昭俭德，莹然一盏照中央。
藤（明·王士骐）　　七言律诗　押微韵	手种藤花大可围，暮春小圃亦芳菲。黄鹂隐叶惟闻啭，紫蝶寻春不辨飞。满架迎风光眩眼，缘溪著雨碧侵衣。漫道破除情事尽，长条柔蔓转依依。
送顾太史册封朝鲜（明·王士骐）　　七言绝句　押先韵	葱秀山头晓色鲜，月明茅屋汉江船。登临纵发挥毫兴，莫许陪臣有和篇。
赠冯慕冈二首（冯时在诏狱）（明·王士骐）　　七言绝句　押支韵	伏枕高斋有所思，诸贤莫讶拜恩迟。圣躬不豫仓皇日，正是累臣请代时。
