谒李忠简公祠（明·陈大猷）　　七言律诗　押先韵	扁舟遥泛宝珠圆，柱砥中流别有天。万顷琉璃涵日月，千秋祠宇肃忠贤。先朝正气孤风凛，昭代崇恩奕世绵。赊望地围东去尽，日随征雁破苍烟。
叶午溪节推取道柳州适逢九日与诸同寅敬约小集（明·陈大猷）　　七言律诗　押阳韵	殊方令节醑筵张，秋气萧森透客裳。作赋自惭司马句，登台犹羡孟嘉狂。山凝紫气三江静，水落微霜万树黄。宴笑群公强健在，年年萸菊任徜徉。
署中读陈贵峰山人赠言步韵（明·陈大猷）　　七言律诗　押歌韵	严程飞棹向西河，清夜还思白雪歌。彩笔新题占气象，高人幽兴寄烟萝。问奇深恨趋从少，引满尤怜意气多。更爱卢敖交谊重，论心天地聚羊何。
怀弟（明·陈大猷）　　七言律诗　押东韵	初冬解缆忽匆匆，万里怀人两地同。久客渐疏姜被梦，长征犹恋白云东。夜残风雪驱羸马，岁杪关山断去鸿。聚首清宵知不远，玉河春色正青葱。
送鸣志弟北上补选（明·陈大猷）　　七言律诗　押麻韵	三冬离思系浮槎，篱菊天边尽吐华。策马不迷庾岭路，驱车遥指帝王家。一杯共对珠江月，万里晴看碧海霞。驿路有人频折寄，愿闻清梦笔生花。
和陈明佐花朝韵并怀其弟明瞻（明·陈大猷）　　七言律诗　押盐韵	剧饮何须问酒帘，望来天角月纤纤。花朝暖入春容媚，柏叶浓分野兴添。布被夜增池草梦，葛巾时羡酒杯淹。苔痕十日无人破，飞絮繁花宿雨沾。
邀王省轩光禄入社（明·陈大猷）　　七言律诗	论文廿载共从容，制锦翩翩正气中。一自朝阳鸣瑞凤，于今湖海卧人龙。青山暂假勋卿傲，白雪应为艺苑宗。闻道仲宣多赋咏，西园负笈喜趋从。
厓门吊古（明·陈大猷）　　七言律诗	运去中华力不支，一时神器属胡儿。波涛怒激鼋鼍奋，风雨愁闻鼓角悲。灵驭九原随鹤化，忠魂千载翊龙飞。登临何限伤时泪，挥向厓山剔古碑①。
浮丘八景 紫烟楼（明·陈大猷）　　七言绝句　押东韵	一眺危楼倚碧空，山川形胜入鸿濛。远看漠漠烟云外，紫气长连八极中。
