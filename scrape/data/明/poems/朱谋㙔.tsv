题黄贞父玉版居（明·朱谋㙔）　　五言律诗　押鱼韵	为访莲花漏，因成玉版居。攒峰开步障，古木架精庐。将客青霞上，论文紫月馀。一端萧散意，犹作换鹅书。
赠康侯弟（明·朱谋㙔）　　七言律诗　押寒韵	羡君三十早登坛，电戟霜戈走笔端。秀句惊人时戛玉，清言对客总如兰。题回酒颂非缘醉，赋就郊居肯借看。几度西堂春草梦，殊令康乐作兄难。
访康侯弟郊园（明·朱谋㙔）　　七言律诗　押文韵	郊居绝似沈休文，戢羽藏鳞远世氛。堂下紫兰新过雨，檐前绿树半侵云。酌来茗饮多清韵，谭到图书得异闻。不为爱闲能到此，祇缘累月惜离群。
