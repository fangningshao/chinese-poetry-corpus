夜坐（明·邹忠倚）　　五言律诗　押支韵	吾爱汉阴老，清风千古垂。濯缨沧海阔，狎鸟岁阴迟。坐即南山影，行歌招隐词。昔贤惭识寡，幽愤自形诗。
英溪（明·邹忠倚）　　七言律诗　押寒韵	野老生涯足自宽，坐来秋草日凋残。雨中落果童先觉，灯下鸣螀妇起叹。涧水恰供粳稻熟，松风偏与缚茅寒。蘧庐信宿犹余事，得句频来石上刊。
俞家坞（明·邹忠倚）　　押皓韵	入世苦不迟，入山苦不早。千载驰驱情，零落归荒草。柴门静无事，小木倏成抱。石涧何时流，夕阳寒古道。七月十日霖，烟云墨如扫。木末可垂罾，葑田浮荇藻。雷雨龙皮黑，原畲色同槁。独蚊展古湫，孤屿想妍好。山水变化深，秋风日衰老。
