江上老渔行为赠大司农白阳毕老年丈请告荣归（明·方一元）	神皇昔日嘉耆旧，半若齐贤贻厥后。一时丰草与长林，石以枕兮流以漱。悠哉枕漱亦主恩，九阍曷报咸思扣。鼎湖遗诏勤访落，及出东山何所作。白阳先生名世俦，岱宗珊珊灵气托。清任和兼到大卿，苦心不是博功名。司农丰镐便吏隐，署前山茜复江清。犹嫌未若泰山下，七十二泉泉上耕。忠勤久荷今皇鉴，岂有功成令缺陷。朝拜乞骸夕拜归，谁谓先生易拂衣。今皇善法神皇意，体大臣宜贵得微。圣世留余藉元老，莫作寻常视钓矶。白驹空谷弗草草，巳卜东山出迟早。吁嗟乎二疏之行重千古，立朝少见存遗吐。先生行矣有留者，中外纪勋犹可数。留计疏草特一斑，欲识先生考其语。
