北山儒隐（明·邓伯凯）　　七言律诗　押鱼韵	芒草分畦夹颖区，远携书剑伴云居。四民祈报同乡社，诸老章缝异里闾。泉气冷涵茶灶润，岚光晴照竹窗虚。唔咿隔壁声相应，应有儿孙夜读书。
南畔农忙（明·邓伯凯）　　七言律诗	村南俗不好荒嬉，东作孜孜恐后时。黄犊耕云春起早，绿蓑披雨夜归迟。冠昏有节家常给，赋税无逋吏到稀。过客相逢莫相笑，遗安一念少人知。
横浦渔舟（明·邓伯凯）　　七言律诗　押虞韵	绿水周遭岛屿孤，扁舟云集晓相呼。潮头起抹才收网，雨脚离山又晒罛。纳税经年粮颇足，得钱竟日酒频沽。今承优诏归来晚，蓑笠何妨作钓徒。
尖峰樵唱（明·邓伯凯）　　七言律诗　押删韵	淩晨腰斧履巉岩，采得柴荆日暮还。万树参差横岭畔，数声欸乃出云间。息肩共话投林乐，联步都忘负重艰。独惜栖鸟犹未隐，多应惊起过前山。
龙穴晓云（明·邓伯凯）　　七言律诗　押先韵	神物升沉不记年，至今遗迹尚依然。半林叆叇存灵气，一窍穹窿带冷涎。饥豹夜归思隐雾，行人晓起讶炊烟。何如上下从龙去，化作商霖遍九天。
石桥秋月（明·邓伯凯）　　七言律诗　押尤韵	鞭石为梁枕碧流，山河倒照一轮秋。三冬既免褰裳涉，五夜何须炳烛游。玉兔长生寒影动，彩虹横卧瑞光浮。醉来脱帽思题柱，又恐嫦娥笑白头。
独冈返照（明·邓伯凯）　　七言律诗　押灰韵	孤岛巉岩枕陇隈，耕锄每被夕阳催。一轮红挂疏林杪，几抹光涵乱石堆。客棹落帆饶早宿，渔家收网及晴回。归鸦解识诗人意，犹带黄金背上来。
古寺晴岚（明·邓伯凯）　　七言律诗	过堂钟罢日三竿，如雾如烟锁佛坛。满地落红春寂寂，上林空翠画漫漫。衲衣频焙薰笼暖，贝叶浓翻讲座寒。安得狂风为吹散，重扶短杖叩禅关。
悼黎节妇（明·邓伯凯）　　七言绝句　押阳韵	万事消溶花上露，一生清白竹间霜。门闾勿谓无旌表，嬴得浔流姓氏香①。
