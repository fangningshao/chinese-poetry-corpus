送黄淳甫还吴门时倭乱甫定（明·陈芹）　　五言律诗　押微韵	忆君还故宅，追叹昔年违。花倚新枝笑，人随旧燕归。川原春日澹，桑梓暮阴稀。挂壁余孤剑，依然夜有辉。
九日长干寺别友人（明·陈芹）　　五言律诗　押东韵	精舍长干绕，清池曲路通。双桥云影上，疏雨梵声中。晚岫沉孤翠，秋英吐艳红。嘉辰聊一醉，世路漫西东。
季冬溪阁别张幼于（明·陈芹）　　五言律诗　押尤韵	即见雕栏外，丝丝柳拂头。水平桃叶渡，花碍木兰舟。定拟寻春至，仍须下榻留。只怜君去日，雪洒翠云裘。
和寒山子诗（明·陈芹）　　七言绝句　押青韵	青烟紫雾夕冥冥，似雨飞泉满户庭。白日山人无一事，水精帘下阅金经。
