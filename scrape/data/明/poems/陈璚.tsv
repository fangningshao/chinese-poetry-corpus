用韵再答休斋提学见赠（明·陈璚）　　押麻韵	尔我聚首真抟沙，诗篇转战如彭衙。我惭凑砌瓦砾块，尔解组织云锦花。武昌纸价顿腾踊，谬称尔我均诗家。今晨乍闻使车起，前旌载道惊栖鸦。时方寒冱雪片落，豆秸灰间琼瑶葩。西江东浙品题遍，兴在溪柳并山茶。便道过苏邑人喜，村醪迭献里鼓挝。倏令首丘怀孔恶，痛切胸臆讵可爬。恨不为驺赴渠去，一日俯仰三叹嗟。东望海天渺何许，白榆历历攒红霞。
