汶上蚤行次朱半石韵 其一（明·赵应元）　　五言律诗　押阳韵	邂逅双龙合，驱驰几夜霜。风高人力怯，春迅雁声忙。萍迹犹宗国，葵心已帝乡。不堪频着辔，月色正微茫。
同揭明府过厓山吊古（明·赵应元）　　七言律诗　押支韵	大厦应难一木支，忠臣宁肯羡鸱夷。身投鱼腹知忘恨，泪湿龙髯最可悲。如臼存孤心已许，若员覆楚志空期。登临四顾增惆怅，把酒凭君话旧时。
艅艎过雨漫占寄友（明·赵应元）　　七言律诗　押庚韵	木兰遥渡五羊城，薄暮江天雨色晴。万里岚烟云外出，无边波浪枕中生。停桡暂避蛟龙舞，把酒偏深雁鹜情。采采芙蓉寄远道，美人何处夜吹笙①。
奇石赋送宗人（明·赵应元）	奇石何嶙峋，奇石高崒嵂。抠衣厓之巅，堪嗟航海日。浪奔愤强胡，层涛泣赵孤。逢屯势已极，云暗日模糊。江沈奚足惜，金牌谁所敕。浩气弥六幽，栖灵惟庙食。迄今何许时，菩提三两枝。壁窦蛙书渺，天空鸟迹欹。回思家运促，白鹇犹踯躅。矧在菟丝中，岂能忘块肉。愿言且驻缰，玉树影相将。马营订旧约，尽日醉壶觞①。
直气分秋赠林学博（明·赵应元）	丈夫负刚肠，惺惺时自勖。中材涉末流，刓方徒碌碌。先生寤真窍，蝉蜕和光局。不薄广文寒，青毡持正鹄。桔槔世所谐，砥柱多违俗。皎皎烈素商，盘错志弥笃。岂为长沙行，易操随磬曲。
江门玩月（明·赵应元）	江门一望天无际，皓月融融侵薜荔。游子抠衣对月明，几回击节叹光霁。悬思翰苑耀金莲，晓曙长破白云篇。萱草夜寒裛玉露，銮坡抽笔径飘然。禄仕脂韦非所志，皂囊独矢报刘意。持筹今雨景高标，碧玉轩翔词赤帜。此性由来只秉彝，前修卓轨更何奇。长空一鉴照千古，倏忆南陔辄自嘻。惓惟踯躅漫翘首，极目银蟾正北斗。神爽翛然弄物华，扶疏筛影频粘牖。直劈尘寰梦觉关，丹肠昼暮北堂间。它时梓里传消息，光景娟娟舞袖班。
