送吴琼州（明·杜庠）　　五言律诗　押尤韵	琼守相逢晚，来从海外头。岛微犹有国，沙尽更无州。风雨迷蛟室，云霞结蜃楼。喜闻为政好，黎俗遍歌讴。
登滕王阁（明·杜庠）　　七言律诗　押虞韵	滕王高阁壮洪都，此景多应海内无。巀嶭地形横隔岸，江流天影下平湖。鸣銮声断停歌舞，蛱蝶香消冷画图。一片闲心谁解得，白鸥飞入暝烟孤。
夏正夫邀饮蛇酒（明·杜庠）　　七言律诗　押灰韵	藤峡香醪远寄来，一樽公馆晚凉开。功同薏苡能消瘴，色胜葡萄乍泼醅。钱在杖头宜剩买，壁悬弓影莫深猜。主人情重怜衰病，入夜张灯再举杯。
麻姑酒歌（明·杜庠）	麻姑之山撑半空，麻姑之水飞长虹。奔流到城不到海，酿春尽入糟丘中。前年足迹半天下，曾访麻姑当盛夏。麻姑酌我三百杯，玉山颓然醉方罢。麒麟之脯擘荐酒，世间此味何曾有。醒来欲再访麻姑，万叠千重云有无。君家留我亦不减此味，酒泉如海何须沽。
