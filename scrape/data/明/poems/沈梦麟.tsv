访陈敏道不值（明·沈梦麟）　　七言律诗　押庚韵	不惮风波两日程，孤舟聊系故人情。菊花与我为宾主，醴酒从人结弟兄。秋谷已销吴甸雨，寒潮不上阖闾城。白头欲制乌啼曲，付与渔郎短笛声。
九日过姚廷晖隐居（明·沈梦麟）　　七言律诗　押麻韵	病起扶衰上钓槎，乘流直到故人家。一秋止酒樽无绿，九日开园菊未花。海气通潮生白雾，天风如水洒乌纱。归来落叶多如雨，欲寄新诗日已斜。
和邵山人过字韵二首（明·沈梦麟）　　七言律诗　押歌韵	吴松东去群鸿散，苕霅西来一舸过。池上屡陪山简醉，座中曾听薛华歌。中年乡国黄尘合，长夏江村绿树多。拟与贺公同结伴，黄冠野服晚婆娑。
赵待制席上（明·沈梦麟）　　七言绝句　押阳韵	春城飞絮日颠狂，帘幕风微燕子忙。醉后不知罗袖薄，牡丹花上月如霜。
