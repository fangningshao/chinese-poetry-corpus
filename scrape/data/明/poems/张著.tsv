次郑季亮避乱归城韵（明·张著）　　七言律诗　押东韵	乱余城郭未全空，春事浑非旧日同。何处笙歌留粉黛，几家楼阁绚青红。幽花无主愁经眼，好鸟多情苦避弓。谁似归来耕谷口，荷锄细雨立东风。
秋兴（明·张著）　　七言律诗　押尤韵	故园东望海西头，幽事长怀九月秋。竹几山明浑见画，槽床酒熟不知愁。霜寒粳稻肥黄蟹，水净芙蓉映白鸥。随分耕渔聊自适，无端垂老向延州。
次郑季明和袁子英纪梦韵二首（明·张著）　　七言律诗　押江韵	雉扇徐开动葆幢，绿裙净色剪湘江。珊瑚鸣佩还深院，鹦鹉忘言隔小窗。篆试沉香云作阵，杯传侍女玉成双。夜深回想蓬莱远，脉脉幽情不易降。
次陈敬德卜居河阳韵二首（明·张著）　　七言律诗　押歌韵	渐老逢春可奈何，清狂不似旧时多。银瓶送酒青丝络，翠袖穿花白苎歌。故旧祇今成远别，从游何日重相过。河阳桃李余三月，应想茅堂傍涧阿。
