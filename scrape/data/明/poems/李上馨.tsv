题燕台胜览卷（明·李上馨）　　五言律诗　押尤韵	京国多佳丽，王孙几胜游。千金燕市日，一诺蓟门秋。筑击声悲壮，钩悬影动浮。惭予方梦鹿，短笔未堪投。
送梁吉孺之兰阳文学（明·李上馨）　　七言律诗　押庚韵	梁园此日赋南征，歧路分携怆客情。捧檄自随孤剑入，题桥宁负驷车荣。残碑历历中郎字，遗宅萧萧荀令名。座上谈诗颐欲解，讲帏今独有匡衡。
送李明皋之成都司理（明·李上馨）　　七言律诗　押歌韵	使君佐郡起贤科，祖帐都门奈别何。二酉近连岷岳出，三川遥待锦帆过。长悬揽辔安时策，争看乘骑夹道歌。奏绩正当停辇日，琐闱花发待鸣珂。
送谢见齐同年奉命归娶（明·李上馨）　　七言律诗　押微韵	江南词客谢玄晖，年少名成衣锦归。负弩前驱天下少，倚门双玉世间稀。泥封特许知恩重，宝炬遥分见御辉。不欲别君更翘首，白云何处是乡围。
