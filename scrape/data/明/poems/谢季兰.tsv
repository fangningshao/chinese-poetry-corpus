阮郎归 秋夜（明·谢季兰）	数尽更筹梦未成，秋声不忍听。起来且自剔残灯，谁家玉笛声。风才定，月初升，清光渐渐生。一行花影上窗棂，动人无限情。
清平乐 暮春夜感（明·谢季兰）	怜花惜月。情意凭谁说。正好韶光天又夺。处处子规啼血。凝思不比春初。空床闲挂流苏。欲睡何曾成寐，支颐无限踌躇。
醉花阴 夏日（明·谢季兰）	熏风淡荡吹罗袖。槐柳新蟾骤。池内小荷翻，何处箫声，吹彻梅花透。如今景物还依旧。茉莉花开后。不坐已愁人，可怪黄鹂，叫得垂杨瘦。
