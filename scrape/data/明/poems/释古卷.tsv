王澹子居士新葺野樗亭成招集同赋（明·释古卷）　　五言律诗　押阳韵	未许言高隐，茅亭置水乡。选苔先覆地，借竹远临墙。辩古藏俱出，谈空兴倍长。因僧汲西涧，竟夕发茶香。
山中早秋（明·释古卷）　　五言律诗　押尤韵	山中暑初退，一雨便成秋。峰影当窗落，泉声绕榻流。吟兴为菊早，病起送人游。万籁此时动，予将何所求。
送曹源公游西樵卜隐（明·释古卷）　　七言律诗　押真韵	云中鸡犬似仙邻，欲扫何峰可避尘。谷口片霞窥过客，松间微月照幽人。竹香晚食寻烧笋，花落行单羡积茵。想得到时衣履湿，满山红雨杜鹃春①。
