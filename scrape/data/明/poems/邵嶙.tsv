贺新凉 雁声（明·邵嶙）	睡觉秋窗罅，正闲阶、商飙萧飒，明蟾低亚。嘹唳数声天际响，直透茆檐竹瓦。这凄怨、凭谁堪话。辛苦塞垣千万里，又明星、几点湘烟挂。稻粱好，究须怕。娟娟凉露横空洒。好似听、哀弦密拍，楚歌悲咤。难比闲鸥和野鹜，随意鲈乡蟹舍。任沙觜、沿缘上下。今夜重帏寒信紧，又豆棚、络纬萧萧者。铜仙泪，泫然泻。
