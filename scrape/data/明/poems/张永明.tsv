赠少司寇曾前溪南还（明·张永明）　　七言律诗　押先韵	世讲投情三十年，赤墀环佩共朝天。羡君义气驱千古，愧我官联躐后先。叠叠骊歌燕水北，悠悠云树剑江边。满轮物色询黄发，龙卧东山未许坚。
游南樵别馆次壁间韵（明·张永明）　　七言律诗　押东韵	别馆弘开倚碧峰，重来飞絮满晴空。十年草绿王孙梦，几树花红佛子功。亭带野香经暮雨，桥连云壑卧秋虹。故人携我清虚境，地主兼逢气味同。
西林八景 太行分秀（明·张永明）　　七言律诗　押阳韵	壶关胜槩冠平阳，佳丽支分自太行。乔岳晖含山谷秀，馀芬映带水云乡。颙瞻梓里青螺远，翘望邻封翠黛长。羡尔归来吴郡牧，西林醉酒任徜徉。
题右山诗卷（明·张永明）　　七言律诗　押文韵	南州翠巘郁纠纷，别有仙居向碧云。宇结青莲浮景色，门邻丹壑藉氛氲。未将矫翮参鹓□，□□□□□□□。□□□□□□□，□□□□□□□。
