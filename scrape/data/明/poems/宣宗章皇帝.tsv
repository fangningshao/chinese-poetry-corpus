乐静诗（明·宣宗章皇帝）　　五言律诗　押元韵	暮色动前轩，重城欲闭门。残霞收赤气，新月破黄昏。已觉乾坤静，都无市井喧。阴阳有恒理，斯与达人论。
水亭偶成（明·宣宗章皇帝）　　七言律诗　押文韵	临流亭馆净无尘，落涧流泉处处闻。半湿半干花上露，飞来飞去岭头云。翠迷洞口松千个，白占林梢鹤一群。此地清幽人不到，惟留风月与平分。
幸史馆（明·宣宗章皇帝）　　七言绝句　押阳韵	天命余躬抚万方，丹心切切慕虞唐。退朝史馆咨询处，回视文星烂有光。
四景（明·宣宗章皇帝）　　七言绝句　押东韵	水影虚涵一镜中，晴光摇荡暖云红。小桃花重初经雨，弱柳丝柔屡舞风。
招隐歌（明·宣宗章皇帝）	吾观天地化育功，四序五行实任之。轩辕尧舜致熙皞，亦有六相兼皋夔。君臣共济自往古，大厦岂是一木为！况予凉薄资，九五承大宝。四海之广兆姓繁，侧席仁贤翼王道。长林大泽，高丘巨壑，岂无怀才抱德者，萧散幽闲乐其乐。扣舷清歌弄绿水，结巢云松招白鹤。云松苍苍白鹤飞，翠萝摇曳春风时。朝镵黄独，夕茹紫芝，放歌《考槃》什，吟咏《梁甫》词。如玉在璞韬其辉，天之生才将有为。屡下求贤诏，明珠宁无遗？中夜有怀起待旦，劳心咨求忘日宴。嗟尔贤人，何乐空谷？有莘幡然起畎亩，傅岩何尝终版筑。磻溪白首还鹰扬，卧龙亦复兴南阳。旱岁人间望霖雨，大川利涉需舟航。嗟尔贤人，无为徘徊！石泉麋鹿非尔伍，风雨天路为尔开。脱却芰荷衣，挂在青涧隈。翩翩命驾蒲轮来，黄金如山筑高台。待尔为咏台与莱，无为令我怅望思难裁。
喜雪歌（明·宣宗章皇帝）	一冬晴明人不厌，腊月雪飞尤所喜。从古农占重三白，来年有秋预可拟。昨夜长风广莫来，号空卷地初停雷。斯须漫漫撒玉屑，千树万树梅花开。大地平铺皆一色，光辉未数琼瑶白。四山苍翠不可寻，但见凌空耸银壁。凭高四顾真奇观，日上扶桑朝不寒。昔人劳农享腊惟此时，更说来年丰有期。村村腰鼓聚宴饮，庶几时平今见之。嗟予菲德临九五，燮理功能寄丞辅。举觞相乐拜天庥，永念皇天与皇祖。
祖德诗九章（明·宣宗章皇帝）	上天信崇高，临下明以赫。元季政昏乱，帝用厌夷狄。眷求令德宗，视乃善庆积。沛然启其祥，疆宇俾开辟。
御制山水图歌赐长春真人刘渊然归南京（有序）（明·宣宗章皇帝）	东华之东湛明景，彩霞环绕蓬莱境。琼芝瑶草春不穷，丹光夜动黄金鼎。渊然老仙崆峒客，万里归来此栖息。手持如意青芙蓉，两脸潮红头雪白。头上玉琢冠，身中云绣衣。朝朝飞神驭气超汗漫，直上太清朝紫微。腰间腾龙双宝剑，秋水光晶寒潋滟。啸风呼霆作霖雨，屡注仙瓢苏下土。功成敛用归希夷，玄天至道本无为。眼看民患忍坐视，恤人亦体天之慈。旦来谢别何匆匆，骑鹤径度江之东。江东龙盘虎踞五云表，钟山翠接三茅峰。茅家兄弟青冥上，白日骖鸾定相访。还来赤松子，亦有安期生。上朝南极寿昌星，好山好水清且明。西方出金桃，南斗斟云液。长生有曲舞且歌，年过广成千二百。
草书歌（明·宣宗章皇帝）	草书所自何所授，初变楷法为章奏。当时作者最得名，崔瑗杜度张伯英。三人真迹已罕见，后来继之有羲献。笔端变化妙入神，逸态雄姿看劲健。风惊电掣浮云飞，蛟龙奋跃猛虎驰。汉晋草法千载师，张颠藏真亦绝奇。一代精艺才数辈，遗墨千人万人爱。固知顿挫出腕力，亦用飞动生神采。古来篆籀今已讹，何况隶草讹愈多。吾书岂必论工致，诚悬有言当默识。
绿竹引赐都督孙忠（明·宣宗章皇帝）	蓟门八月霜华浓，何时种竹能成丛。凤城之阳禁苑东，琅玕万树凌青空。光摇太液波心月，高出三山顶上松。祥飙拂拂来天上，鸣金戛玉声玲珑。蓬莱宫中日如年，高柯密叶霏云烟。春阳挺秀百花表，秋月增辉仙桂边。九夏繁阴覆灵囿，祥麟瑞鹤相周旋。六花凝寒群卉老，清标转觉生光妍。轩皇昔日初制律，截筒来自昆仑谷。江心磻石桃竹枝，斩根剥皮夸紫玉。何如蓬莱宫中竹，雨露偏多生意足。盘根固节千万年，远胜猗猗淇水澳。上林花木熙青春，灵芝瑞草争芳芬。爱此苍苍太古色，竹边几度停游轮。世云凤凰食竹实，又云凤凰栖竹枝。凤笙九奏太平曲，凤兮凤兮今来仪，予将拭目而观之。
太液池送黄淮辞政（明·宣宗章皇帝）	天香早折仙桂枝，笔花五彩开凤池。蓬莱之仙直奎壁，近侍九重天咫尺。永乐圣人临御初，鞠躬稽首陈嘉谟。仁宗监国文华殿，左右谋猷共群彦。朕承大宝君万方，相与共理资贤良。倾心写情任旧老，而卿引疾先还乡。五历星霜复相见，霜须萧萧秋满面。是时朝旭光升紫殿明，相对清言良慰情。留之累月未尽意，归心又欲东南征。太液清泠涵碧藻，杨柳芙蓉相映好。凫鹥鸂鶒弄清波，紫雾红云拂琼岛。芳肴在俎酒在壶，工歌《鹿鸣》续《白驹》。君臣大义士所重，心虽庭阙身江湖。雁荡峰高高不极，中有谢公旧游迹。采芝斸苓可长年，应在天南忆天北。
喜雪歌赐兵部尚书张本（明·宣宗章皇帝）	天气肃肃当严冬，大地凛冽号朔风。扶桑曜雪韬瞳鋋，屏翳一色浮鸿蒙。斯须素景摇太空，霏花糁叶何茸丰。六出巧自造化工，覆纩敷缟远近同。缀琼贴瑶缘墙墉，轻盈宛转穿帘栊。千门万户光玲珑，积平坎窞增丘封。冻合沟渎流靡通，林沼幻出银芙蓉。遂令松篁失青葱，翰飞蠕动寂敛踪。万蘖之暇坐九重，岂不自足鲜与醲。一念所重存瘝恫，荷戈披甲防虏戎。况复怀此为冲冲，维时预兆年岁丰。滋润麰麦消螟螽，腾欢溢喜畎亩农。
书愧诗示户部尚书夏原吉（明·宣宗章皇帝）　　押支韵	关中岁屡歉，民食无所资。郡县既上言，能不轸恤之。周礼十二政，散货首所宜。给帛遣使者，发廪饬有司。临轩戒将命，遄往毋迟迟。命下苟或后，施济安所期。吾闻有道世，民免寒与饥。循己不遑宁，因情书愧辞。
赐许廓巡抚河南诗（明·宣宗章皇帝）	河南百州县，七郡所分治。前岁农事缺，旱涝始复继。衣食既无资，民生曷繇遂。顾予位民上，日夕怀忧愧。尔有敦厚资，其性勤抚字。徙者必辑绥，饥者必赈济。咨询必周历，毋惮躬劳棨。虚文徒琐碎，所至皆实惠。勉旃罄乃诚，庶用副予意。
捕蝗诗示尚书郭敦（明·宣宗章皇帝）	蝗螽虽微物，为患良不细。其生实蕃滋，殄灭端匪易。方秋禾黍成，芃芃各生遂。所欣岁将登，奄忽蝗已至。害苗及根节，而况叶与穗。伤哉陇亩植，民命之所系。一旦尽于斯，何以卒年岁。上帝仁下民，讵非人所致。修省弗敢怠，民患可坐视？去螟古有诗，捕蝗亦有使。除患与养患，昔人论已备。拯民于水火，勖哉勿玩愒。
悯农诗示吏部尚书郭琏（明·宣宗章皇帝）　　押元韵	农者国所重，八政之本源。辛苦事耕作，忧劳亘晨昏。丰年仅能给，歉岁安可论。既无糠覈肥，安得岩絮温。恭惟祖宗法，周悉今具存。遐迩同一视，覆育如乾坤。尝闻古循吏，卓有父母恩。惟当慎所择，庶用安黎元。
减租诗（明·宣宗章皇帝）　　押真韵	官租颇繁重，在昔盖有因。而此服田者，本皆贫下民。耕作既劳勤，输纳亦苦辛。遂令衣食微，曷以赡其身。殷念恻予怀，故迹安得循。下诏减十三，行之四方均。先王亲万姓，有若父子亲。兹惟重邦本，岂曰矜斯人。
悯旱诗（明·宣宗章皇帝）	亢阳久不雨，夏景将及终。禾稼纷欲槁，望霓切三农。祠神既无益，老壮忧忡忡。灊粥不得继，何以至岁穷。予为兆民主，所忧与民同。仰首瞻紫微，吁天抒精忠。天德在发育，岂忍民瘝痾。施霖贵及早，其必昭感通。翘跂望有淹，冀以苏疲癃。
潇湘八景画·潇湘夜雨（明·宣宗章皇帝）	浓云如墨黯江树，九疑山迷天色暮。苍松岩下客维舟，鱼龙鼓舞飞烟雾。但见长空风雨来，势与云梦相周回。三湘淋漓泻银竹，七泽汹涌翻春雷。长江横绝巴陵北，一水悠悠漾空碧。洪涛巨涨顷刻中，虹桥隐隐无人迹。前溪遥见野人家，槿篱茅屋半欹斜。高楼谁得江湖趣，坐听潇潇对烛花。隔浦钟声来远寺，晓色苍凉喜开霁。青天万里白云收，满目湘山翠欲流。
潇湘八景画·洞庭秋月（明·宣宗章皇帝）	洞庭秋水清彻底，岳阳城头月初起。巴山落影半湖阴，金波倒浸芙蓉翠。须臾素景当瑶空，寒光下烛冯夷宫。云梦微茫冰鉴里，沅湘浩荡玉壶中。霜华初飞风浪息，万籁无声夜方寂。仿佛湘灵汗漫游，虹桥直跨天南北。但见鸥汀与鹭洲，折苇寒莎带浅流。缟衣纶巾湘中老，高歌取醉岳阳楼。回看月下西山去，湖水悠悠自东注。洞庭咫尺西南陬，赤岸银河万里秋。
