寄孟熙高隐（明·张经）　　五言律诗　押尤韵	投老留京国，相思数倚楼。江山迷故郡，风雨送残秋。黄菊谁同赏，丹枫我独愁。西陵渡头月，遥驻木兰舟。
次铁厓先生韵（明·张经）　　七言律诗　押灰韵	春风满袖折花回，高卧云间百尺台。天上赐袍香雾湿，河东献赋日华开。频烦太守高轩过，屡见元戎小队来。我欲将军侍亲去，彩衣花底学提孩。
周玄初祷雨诗（明·张经）	昆仑之西东海东，中有一士巢云松。朱颜黑发神所钟，服食雨露乘天风。朝骑黄鹤天门穹，夜被紫霞栖崆峒。人间有急岁有凶，裨补造化多其功。己酉之岁夏五中，连月不雨何当烛。祝融司令百怪丛，妖精吐焰天地雺。火星出走穹壤红，海水欲竭山为童。官僚揭虔士庶恫，焚尪剪爪百虑穷。大龙酣睡痴且聋，小龙戢戢潜其踪。君能独出超凡庸，拔剑起指天南虹。嘘阴吸阳神且恭，囊括万象罗心胸。有书直达上帝聪，泥金倒写不暇封。当空举手祝未终，霹雳直下西南峰。道人足踏金芙蓉，口呼六甲丁与从。龙神不兴吾不容，纵以烈火焚其宫。须臾龙伯施乃工，海波竖立银河通。桑麻菽粟青且葱，野花石竹俱纤秾。道人之术孰与同，调和燮理偕孤公。方今海内殊未雍，焦头烂额愁边烽。烦君为提九节筇，直上阊阖跻九重。凌风大笑招群雄，一洗宇宙皆冲融。
咸阳谒周文王武王陵有感（明·张经）	文武由来几千载，园陵郁郁南山对。祀典频年石碣开，神功圣德昭如在。秦时寝殿空巍峨。极目萧条青草多。汉代诸陵谁复辨，离离禾黍秋风过。自昔豪华尽黄土。旂常独重周文武。伯气雄图久寂寥，丕承丕显垂终古。炎天使节走红尘，展拜焚香输寸诚。落日伤心数丘陇，东流清渭只无情。
