碧梧翠竹堂 其一（明·释良琦）　　押阳韵	碧梧翠竹之高堂，乃在玉山西石冈。浓阴昼护白日静，翠气夜含清秋凉。堂中美人双鸣珰，不独痴绝能文章。北海李生共放旷，东林惠远同徜徉。张骞乘槎下银潢，奉诏远降天妃香。帷中灵风神欲语，坛上五色星垂光。舟回鲸涛溯长江，故人宛在江中央。入门相见各青眼，花间促席飞霞觞。清歌遏云锦瑟张，亦有众宾相颉颃。祢衡赋就惊满座，宽饶酒深真醉狂。黄河东流雁南翔，轺车明朝归帝乡。玉堂掖垣梧竹长，题诗寄远毋相忘。
