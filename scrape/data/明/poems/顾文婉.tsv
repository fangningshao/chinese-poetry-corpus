浣溪沙（明·顾文婉）	风雨妨春苦不宽，开帘怕见嫩红残。锦屏深护早春寒。新嫩一身扶不起，愁痕万点镜慵看。空拈斑管写长叹。
浣溪沙（明·顾文婉）	晓日凝妆上翠楼，恼人春色遍枝头。湘帘风细荡银钩。燕子未归寒恻恻，梅花初落恨悠悠。重门深锁一天愁。
西楼子 初月（明·顾文婉）　　押尤韵	雕阑漫倚凝眸，月如钩。一段晚香薄雾、织成愁。怀人意，思乡味，几时休。除是梦中暂借、广寒游。
