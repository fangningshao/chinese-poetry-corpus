寄权正卿（明·申叔舟）　　五言律诗　押庚韵	东极来千里，边城月再盈。隔江皆虏聚，问地半胡名。鼙鼓连山动，风沙拂面生。和戎谋已拙，两鬓雪花明。
阳德驿（明·申叔舟）	北塞归远途，千里度陵谷。日暮投阳德，馆宇半茅屋。轻风吹枯枝，短垣依断麓。雨歇行云低，山深听鸣鹿。坐久正萧然，清溪走寒玉。远客自无寐，呼童剪残烛。
