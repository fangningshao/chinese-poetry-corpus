夏日雨后过陈园（明·包节）　　五言律诗　押齐韵	选胜遵郊郭，冲泥试杖藜。溪承新瀑水，山渡欲晴霓。看竹人先至，穿花鸟自迷。笑予来几度，才识小亭西。
秋夜（明·包节）　　五言律诗　押歌韵	凄清旅馆寂，徙倚对明河。庭树销潘省，寒虫避翟罗。雁归砧响急，烽至角声多。不寐殷忧者，长更奈若何。
临淮遇雪赠刘渐斋侍御谪居（明·包节）　　七言律诗　押阳韵	白简彤庭几抗章，一麾铜墨便为郎。关门变柳犹飞雪，县郭无花只避霜。云接楚山聊隐吏，地临淮海旧兴王。可应禁闼违长孺，帝念中都是沛乡。
同周岐麓台长泛西湖遂宿藕花居（明·包节）　　七言律诗　押文韵	湖畔乍逢骢马使，沙行同入鹭鸥群。六桥水抱珠林月，两竺峰盘宝界云。岸柳藏莺侵坐密，园花隐麝隔溪分。况同佛院移莲榻，共息尘机理贝文。
晚望苍山即事（明·包节）　　七言律诗　押微韵	吏散庭闲静掩扉，点苍西望翠霏微。云裁玉叶和烟润，瀑溅珠花映雨飞。石洞经秋龙不起，松枝将暝鹤初归。冷然忽动餐霞思，拟陟丹梯一振衣。
将入京即事（明·包节）　　七言律诗　押庚韵	歇马津楼望禁城，凤凰宫殿郁云行。游人尽醉新丰酒，野树群飞上苑莺。山扼九关开帝阙，地萦八水绕神京。风前遥度钧天乐，疑是君王御紫清。
