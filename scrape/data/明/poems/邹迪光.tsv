吴门归入惠山寺（明·邹迪光）　　五言律诗　押支韵	胜游不惜屡，馀兴尚淋漓。竹路青相借，花宫翠乱披。酒阑留月住，曲半受风吹。为问梁溪夜，何如吴苑时。
家园即事（明·邹迪光）　　七言律诗　押先韵	买得菟裘已十年，朅来归隐共周旋。为山直割云头石，凿沼频偷地底泉。清梵自天投宝篆，疏钟挟雨答朱弦。生平不少蛾眉妒，剩有烟霞与作缘。
和三唐人惠山诗（录二）（明·邹迪光）　　押阳韵	金商薄秋麓，桂树凌青苍。绪风叩元壑，爽籁奔虚堂。俯听山虫鸣，仰视林雁翔。方塘逗玉液，粼粼浮清光。鉴貌烛毛发，漱齿流芳香。买山未可得，招隐焉能忘。
春暮新斋偕友人步入惠山憩秦氏园亭（明·邹迪光）　　押养韵	初阳革故阴，同人撰心赏。总辔涉原隰，谷风荐五两。牵裾袭芳郁，伐木递遐响。林叶渐蒙密，岩葩尽升长。钩云屡回复，名园出苍莽。旋从童稚入，复偕魔犊往。岩气乍扫涤，石楼发清爽。瞩远无近寻，临深有余想。仁智乐在斯，意适忘归鞅。
