独坐（明·薛虞朴）　　五言律诗　押微韵	独坐掩柴扉，嗒焉已息机。交情嗟马鞯，生事叹牛衣。汗漫从吾好，疏慵与世违。纶竿应伴我，随分老渔矶。
元日立春书事兼怀所知（明·薛虞朴）　　五言律诗　押虞韵	元日兼春日，今吾是故吾。乾坤双短屐，天地一癯儒。农事惊将及，生谋笑转迂。水西莲社侣，谁为问潜夫。
草堂初成郡中诸公枉顾（明·薛虞朴）　　七言律诗　押鱼韵	三径幽栖小筑初，春风吾亦爱吾庐。百年知己灌园子，半世生涯种树书。委卷席门深结驷，山厨藜火薄烹蔬。年来中散疏慵甚，不学文园赋子虚。
除夕（明·薛虞朴）　　七言绝句　押阳韵	一室寥寥书满床，世人此夕苦纷忙。妻儿随俗真堪笑，也扫空庭浣旧裳①。
