送少司马王公赴任留都（明·萧应魁）　　五言律诗　押先韵	画省尚书重，留都北斗边。九霄新斧钺，八座旧神仙。名姓填金日，声华曳履年。东山今再起，属望谢公贤①。
登淮上楼有怀（明·萧应魁）　　七言律诗　押先韵	泽国层台缥缈悬，物华王气迥堪怜。浦梅映雪微涵月，岸柳垂堤半带烟。汴口楼船悲昔日，客中风土怅流年。长江不见乘槎使，极目天南独怆然。
元日陈我度侍御枉顾赋谢（明·萧应魁）　　七言律诗　押真韵	元日初开曙色新，欢传骢马问荆榛。干旌特壮前楹色，绣斧光生短壑春。岭峤风烟清揽辔，中原豺虎避埋轮。自怜久傍袁安卧，拥彗空惭拜后尘。
张莱溪学宪过访留酌（明·萧应魁）　　七言律诗　押真韵	背郭幽栖洽隐沦，衡门长日断嚣尘。何期秉宪台中客，来问持竿濮上人。盘荐青蔬抽近圃，墙过浊酒是东邻。不缘大雅思论旧，那得披襟共任真①。
