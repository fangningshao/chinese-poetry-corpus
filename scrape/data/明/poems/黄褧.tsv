南阁病中兼寄黄玄之（明·黄褧）　　七言律诗　押微韵	水市南头昼掩扉，衰容垂柳共依依。雁来高阁春归尽，雀下闲门客过稀。对酒花枝怜独卧，盍簪芳草念多违。凭君为问清吟处，何日相从赋《采薇》。
客夜（《诗删》作郑起）（明·黄褧）　　押微韵	西风萧萧木叶稀，秋深作客何时归。城头月出照击柝，江上露白催捣衣。雁鸿附书远莫致，鸟鹊绕树还惊飞。三更不眠欲起舞，跃马卧龙谁是非。
