云瀑亭（明·王学曾）　　五言律诗　押尤韵	杰构临丹壑，飞轩策胜游。翠崖千仞碧，奇瀑一岩幽。芳径浮觞处，良朋笑咏俦。夕阳西岭没，榄胜尚淹留①。
丙戌赴谪下雉过小金山谒苏祠与诸季言别（明·王学曾）　　七言律诗　押灰韵	晚泊灵洲共举杯，探奇重上妙高台。且看往哲留青史，肯谓明时弃不才。棠棣风和增缱绻，庭萱日丽重徘徊。诘朝借问阳关路，来往逢人问折梅①。
乙未冬珠江饯金持甫梁文灿友人北上（明·王学曾）　　七言绝句　押庚韵	二妙冲寒棹北征，那堪江上别离情。幸逢圣主询民瘼，为报疮痍尚未平。
游西樵山（明·王学曾）　　七言排律　押阳韵	高秋结侣泛孤航，遥陟西樵共采芳。万仞丹梯云窦杳，千山红叶涧声长。凌霄老桂香初霭，待月天池夜未央。晨爽杖藜寻幻迹，朝晖倒影聚仙房。瑶台怪石峋嶙见，丹峤丛霞缥缈光。岩列九龙栖燕雀，天开云谷荫松篁。玉崖瀑落珠帘璨，石室云生古木苍。灶冷久湮仙子舄，砌阴空隐薜萝床。振衣攀蹑大科顶，把酒逍遥见日旁。奏技能令天一笑，凭虚何异鹤孤翔。层峦叠巘如群垤，赤县神州布八荒。错落锦岩烟淡荡，崚嶒虹洞翠飞扬。云泉不减风雷壮，曲沼频传主客觞。孤剑插天凌日月，石桥流水奏笙簧。坐来顿觉尘心静，歌罢宁知舞态狂。兴尽不妨归棹促，出山聊赋远游章①。
