辽阳行寄王子幻（明·顾养谦）	八月辽阳北风烈，万树秋涛卷黄叶。青天净洗浮云空，朔漠一扫胡尘灭。几回回首江南游，题诗却忆三年别。三年别君音信稀，故人念余余更切。吴江双鲤到来频，辽东孤鹤南飞绝。客路年年杨柳枝，笛声处处关山月。关山月明长相思，杨柳枝青不堪折。神通已会千古心，对面徒多一腔血。此意昔年曾告君，世上交情岂堪说。丈夫须为汗漫游，怪尔区区守吴越。渤海银鱼一尺鲜，闾山白雪千寻结。貔貅转战阵云黄，麋鹿成群猎火热。厨中况多薏苡尊，浮来色映莲花铁。献技胡儿弓力强，侑觞胡妇笳声咽。思君共饮梦悠悠，安得君生两飞翼。
