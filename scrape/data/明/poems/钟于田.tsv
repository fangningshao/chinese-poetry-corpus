峡山飞来寺（明·钟于田）　　五言律诗　押齐韵	寺倚山烟碧，僧閒绀殿西。已知天地别，曾否佛肩齐。白日浮生梦，青云石道梯。探奇吾独得，垂老欲幽栖①。
登舟见月怀乡友（明·钟于田）　　七言律诗　押先韵	春日花开祖道前，秋风人上潞河船。红尘易变干时发，新月殊明故国天。四顾江山犹昔日，一分襟袂即经年。玉楼两地光辉满，南北相思益渺然。
自叹（明·钟于田）　　七言律诗　押尤韵	归去来兮归去休，为园瓜果未全收。膏肓久矣甘泉石，筋力何因困马牛。莫问韶光如逝水，总之人世只浮沤。百年便作千年计，不待西风也白头。
初夏楼居督诸子馆课（明·钟于田）　　七言律诗　押先韵	潦倒无心问郭田，小楼风入抱书眠。河清有几人为瑞，酒熟能酣浊是贤。但以一经传世业，不妨双鬓引馀年。从来稽古高门第，可负韶光却自怜①。
