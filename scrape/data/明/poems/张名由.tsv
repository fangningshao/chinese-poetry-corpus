秋兴（明·张名由）　　押真韵	为渔江上去，便与云水亲。瑶空远迢递，绿波渺无尘。辽绝人间世，安知世间人。扣舷驯白鸥，收纶采青蘋。钩直溪茅晚，琴鸣坛杏春。扁舟足傲睨，聊复有此身。
行至徐方行（明·张名由）　　押阳韵	扁舟溯修阻，行行至徐方。岸昃衡山转，城孤背水藏。河广日滔滔，谁云一苇航。怫郁鱼龙怒，沮洳鹿豕场。泠风迢递宇，落日参差樯。杏坛既寥寥，石室亦茫茫。汉唐事干戈，雄长恃金汤。挽输饷燕云，控驭带淮扬。险巇惟一线，络绎周八荒。危亭尚崔巍，双鹤无翱翔。此意不可得，吾词慨以慷。
夏日田家四首（明·张名由）　　押元韵	风过林花落，雨余溪水浑。飞云停不去，低回恋幽轩。夕阳下平楚，远树见渔村。奄忽夏已徂，忧怀纡且烦。四体弗能勤，兴言愧鹿门。吁嗟刘景升，车骑枉山樊。
空堂（明·张名由）	秋虫响空堂，纤月下幽渚。鸟惊风外林，花落庭中树。羁栖兴远怀，城阿隔秋雨。耿耿良不寐，脉脉以无语。
秋晚（明·张名由）　　押鱼韵	迢迢幽溪上，寂寂野人居。泠泠风入树，鸡鸣墟。白日三杯酒，清秋一草庐。闲花阶下笑，谓我意何如。
清平乐（明·张名由）	绿杨阴里，桃径吹红雨。金勒玉骢何处去，满目天涯飞絮。别离情绪难禁，余香犹在罗襟。尽日翠钿慵整，菱芳暗袭芳尘。
南歌子 新夏（明·张名由）	晚霁收梅雨，轻阴舞楝花。前林烟缕暖残霞。平芜双燕、飞去受风斜。怅望迷南浦，愁心水一涯。满沟新涨绕田家。不胜聒耳、青草有鸣蛙。
