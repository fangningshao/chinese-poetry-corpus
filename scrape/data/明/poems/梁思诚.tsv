九星岩芝兰（明·梁思诚）　　七言律诗　押支韵	似见九星分九畹，即看三径秀三芝。水连番舶春帆阔，冰溜寒岩石洞迟。剑叶春归湘女佩，玉苗香入楚人辞。乱峰几点遥天外，谁策飞筇一探奇。
五桂山飞瀑（明·梁思诚）　　五言排律　押微韵	桂岭插云表，苍茫天四围。洪泉劈涧落，寒瀑破空飞。百道穿危磴，千寻下翠微。晓烟洗残黛，白雾掩轻扉。流响方成韵，闻声未觉希。香垆思渺渺，庐阜梦依依。雨气杂晴霰，电光浮夕晖。沿洄卷绡幕，喷薄洒珠玑。低咽青溪玉，斜侵白袷衣。云垂大鹏翼，风助巨鳌威。树杪层冰折，帘间赤日晖。隔崖烟袅袅，阴壑草霏霏。蜿地长虹似，绷云綵带非。莲开太华晓，芝吐雪苗肥。清啸灵禽和，高吟木客稀。二楼山月白，三岛露桃绯。遇物结遐想，观空悟化机。重林时徙倚，鸾鹤夜深归①。
