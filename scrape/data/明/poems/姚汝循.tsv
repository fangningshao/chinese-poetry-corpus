晚归田庐（明·姚汝循）　　五言律诗　押元韵	纡曲春山路，行来日已昏。萧然茅宇内，不尽白云屯。犬吠初生月，人归半掩门。一杯灯影下，幽思共谁论。
雨后行园（明·姚汝循）　　五言律诗　押真韵	山园积雨后，步屟惜余春。柳似酣眠客，花如倦舞人。啼莺上乔木，迸笋过比邻。韶景行看尽，嬉游可厌频。
秋日闲居（明·姚汝循）　　五言律诗　押侵韵	曲巷人踪少，闲门秋草深。露香催酒兴，月皎逗琴心。园果纷堪摘，池莲冷欲沈。重阳佳节近，风日快登临。
宿三山别业（明·姚汝循）　　五言律诗　押阳韵	秋深寒露候，地僻水云乡。落日枫千树，残霞雁几行。桂香清小院，蛩语近匡床。自卧沧洲稳，逾憎世路忙。
柏坊驿题壁（明·姚汝循）　　七言绝句　押庚韵	风雨萧萧滞客程，荒亭独宿峭寒生。今宵羁思知多少，听尽千山堕叶声。
