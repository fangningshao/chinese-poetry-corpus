閒亭晚眺（明·李如榴）　　五言律诗　押虞韵	秋光浮素练，野色媚平芜。客醉看花笑，人閒听鹤呼。孤烟风欲断，残霭日犹扶。万里双鱼杳，乡心逐鹧鸪。
辛亥春日读书凤台社中此先君论文地也感而赋之（明·李如榴）　　七言律诗　押灰韵	危亭百尺绝尘埃，兰砌花阴长绿苔。大地山河收一抹，小窗灯火罩层台。鹤归犹忆千年事，凤翥遥从万仞回。缥缈白云还想像，如闻笑语半空来。
赠邓虚舟参藩抗疏南还（明·李如榴）　　七言律诗　押微韵	为爱刚肠愿不违，洞庭归棹鸟争飞。此都总自分醒醉，吾道从来有是非。两袖清风尘外表，九畦兰气雨中馡。谢公欲结东山野，其奈苍生俱尔睎。
喜门人见过（明·李如榴）　　七言律诗　押鱼韵	床头撩乱读残书，翠竹黄花伴索居。计拙不知吾道是，家贫偏与世情疏。坐深微雨清斋冷，看尽行云白昼虚。寂寞一区扬子宅，侯芭问字复何如。
挽弟（明·李如榴）　　七言律诗　押阳韵	岁厄龙蛇哲士伤，向平何遽岳云翔。情随流水弦中咽，愁锁行云坠里忙。长夏有霜生枕簟，一春无梦到池塘。白杨衰草连天恨，风雨潇潇送夕阳。
题丛桂长春图寿袁景庵（录一）（明·李如榴）　　七言绝句　押删韵	了却尘嚣问大还，寒花清昼自闲闲。苍颜不老霜前色，卧雪斋头亦小山①。
