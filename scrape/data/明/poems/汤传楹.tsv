菩萨蛮（明·汤传楹）	垂杨解带围青阁，暖风微拂金铃索。燕子不知愁，衔花上小楼。璧车牵梦去，江草萦心住。酒困未全苏，春光一半无。
阮郎归（明·汤传楹）	玉台晓镜试轻凉，薄施秋水妆。空庭对影怯昏黄，微风吹雾裳。佩洛浦，髻巫阳，凭阑问海棠。夜深多露倚谁旁，折来伴绮窗。
鹧鸪天（明·汤传楹）	一片伤心花影重，美人初出晓云宫。帘前泥落常憎燕，鬓侧花摇数避蜂。钩月翠，晕潮红，倚烟欺雨咒东风。碧纱窗掩喁喁处，塞北江南春梦中。
风流子 西山晚眺（明·汤传楹）　　押尤韵	东风细雨，斜阳外、芳草未曾休。奈锦缆牙樯，香车宝马，还春旧例，谁事清游。聊尔尔、去携金谷酒，来泛木兰舟。云脚垂青，烟梢涨渌，吟魂欲断，望眼频收。长堤共搔首，看晚山无数，围住闲愁。度尽篮舆径里，柳岸桥头。看三分诗料，一肩林影，两行归客，几曲春洲。人逐飞鸦争渡，月在中流。
