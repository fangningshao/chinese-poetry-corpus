客夜（明·顾彧）　　五言律诗　押尤韵	露下碧梧白，风生玉籁幽。关河今夜客，天地十年秋。鼓角悲新鬼，衣冠忆旧游。都将周裤泪，洒遍黑貂裘。
无题二首（明·顾彧）　　七言律诗　押真韵	滦河还国世还淳，职贡梯航罔不宾。珠树木难炎土物，紫驼黄鼠朔方珍。雕题火老锼金珥，漆齿酋王冠玉麟。荒服年来朝觐绝，包茅责入竟何人。
塞上曲（明·顾彧）	燕山苍苍塞土紫，雪花如沙月如水。穹庐酒暖貂裘湿，匈奴角声全部起。将军弯弓发指冠，指堕马猬心不寒。士卒并持苏武节，酋魁莫作李陵看。
沪渎垒（明·顾彧）　　押纸韵	江迥原野阔，海翻波涛起。征客期门归，吊古沪渎水。平畴麦草青，涩土箭镞紫。月黑动北风，塞雁声在水。
海上竹枝词七首（明·顾彧）　　押齐韵	太湖东来沧海西，四十二湾江渐低。源头受得浙间水，不放浑潮淤作泥。
