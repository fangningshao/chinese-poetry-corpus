赠别同社黄叔谦（明·郑铭）　　五言律诗	何处西风里，萧萧木叶稀。游人感秋色，归棹趁寒衣。海阔离情远，天空去雁迟。相看各无语，红树又斜晖。
演武亭呈徐兵宪（明·郑铭）　　七言律诗　押庚韵	入韵春台已见清，阅兵犹作近郊行。六花别出当年阵，细柳真屯此日营。金鼓声传千谷应，旌旗影动四山明。舒徐五丈原头步，赋得诗成玉槊横。
白沙祠堂（明·郑铭）　　七言律诗　押东韵	昆仑万丈来白龙，一亩中有仙人宫。草色犹馀楚云碧，莲花别作濂溪红。客星无光尘梦远，凤鸟不来吾道穷。至今寂寞古祠下，薰人依旧自春风①。
厓门春浪（明·郑铭）　　七言绝句　押庚韵	谁向艰危问死生，厓门忠义即燕京。春风吹起祠前浪，直为三仁洒恨声。
象冈秋月（明·郑铭）　　七言绝句　押歌韵	辉辉朗月照横坡，风景其如此夜何。要识长官新政好，冈头深夜听弦歌①。
中夜思二首（明·郑铭）	午夜长风生，撼我庭前树。为忆意中人，垂尽青衫泪。湘江波浪深，寸缄达何许。惆怅空断肠，燃灯达天曙。
约潮歌（明·郑铭）	窅窅黄云洞，嵂屼厓门山。今古潮汐环其间，朝暮嘘吸时往还。吐吞乌兔不计岁与月，渔歌欸乃远近明灭芦花湾。惠魁老人兴不浅，放步潮头作游衍。旦日高歌夕鼾眠，潮神要约同岁年。眼空不见天地大，脱略边幅能江边。卢肇子，海潮赋，月离日入穷毫素。高论自诧极天人，臆说茫茫失其故。争似海门封山潮候者，月加卯午亡离舍。变化伸缩弦望间，昼夜潮平非假借。我之一身备天地，变理师资还二气。仁义周流信亦随，睇波洪潮岂其二。日月至焉，天地斯异。重为告语海潮云，一心与尔同朝曛。高楣钜榜终顾諟，便是希夷向上人。
