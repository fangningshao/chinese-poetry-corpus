读白沙先生春日醉中言怀（明·吴向）　　五言律诗　押侵韵	鄙心未廓落，那识古人心。登山开醉目，临水听寒琴。春风还似旧，花信肯输今。分付乾坤在，披襟向竹林。
寒雨（明·吴向）　　五言律诗　押灰韵	山中新酿熟，遥忆故人来。野鹤穿波去，江帆冒雨开。独树依岗老，暮云傍水回。寒深屐齿怯，阶砌长春苔①。
观物偶成（明·吴向）　　五言律诗　押先韵	南风刚到户，淑气又回旋。浴水新荷绿，穿花粉蝶妍。日高将近午，潮涨欲平川。莫搅羲皇梦，北窗方熟眠①。
黄岗杂咏（明·吴向）　　七言绝句	拟赋閒居未得閒，今宵境外是何宽。黄岗一朵梅梢月，已照茅茨半壁间①。
黄冈杂咏（明·吴向）　　七言绝句　押支韵	稳睡寒床帖竹枝，宛然奇梦诵新诗。一樽贮却香醪好，留到看山对菊时。
