游南岩（明·林铭球）　　五言律诗　押先韵	岳麓现青莲，松风一障悬。埃尘少净地，阒寂胜诸天。有鸟俱玄说，无猿怖法泉。依稀武曲水，鸡犬学逃禅。
再登君山（明·林铭球）　　七言律诗　押真韵	会携小队谒春申，斗酒重来席水滨。突兀山形犹向楚，奔腾江势欲吞秦。云藏废寺馀芳草，路转虚亭遇异人。读罢残碑烟树晚，孤舟明月载归身。
游华岩寺同宋喜公（明·林铭球）　　七言律诗　押删韵	共探洪崖洞口关，翠岚霭接白云间。钟传梵语通顽石，字注真衔副小山。斑驳苔碑馀色古，湛澄乳水印心闲。聊空半偈挥天雨，漫放桃花自解颜。
铁崖（明·林铭球）　　七言律诗　押咸韵	石楼高竖忽如帆，松鬣层披复似杉。满把烟云飞客梦，都忘风日炙征衫。荒湫怪近龙蛇吼，乳洞低闻燕语喃。家在桃源殊不恶，几时青犬吠灵岩。
江阴道中（明·林铭球）　　七言绝句　押删韵	悬崖曲曲水潺潺，九里江城十八湾。两岸幽篁深蔽日，忽然断处见青山。
乌衣巷（明·林铭球）　　七言绝句　押鱼韵	萧条门巷枕丘墟，旧日风流王谢居。燕子也知人事改，夕阳相对几欷歔①。
拟古（明·林铭球）　　押支韵	苍苍涧底松，根干已如兹。饱经雪霜后，荣滋贯四时。天上有人语，守贞勿有疑。兰膏只自寇，玉折复谁贻。汝质既坚秉，风霆呵护之。
