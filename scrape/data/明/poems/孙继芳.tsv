嵩明次韵（明·孙继芳）　　七言律诗　押庚韵	海畔青山山上城，野桥村巷接昆明。峰开林木千章秀，水抱沙田十顷平。蛮井夜深人未定，炎洲霜后瘴还生。飘飘万里西南路，莫采芙蓉怆独行。
新添次韵（明·孙继芳）　　七言律诗　押尤韵	仙源溯尽水西头，欲采汀花赋远游。岩径曲盘千嶂入，野桥斜度一溪流。明星拥旆连宵发，暗雨回车信宿留。望断遥空征雁没，片云何处是江州。
北征还朝凯歌三首（明·孙继芳）　　七言绝句　押真韵	胡儿谁犯属车尘，圣主西巡秋复春。毳幕欲知酣战苦，六宵金甲未离身。
