游海珠寺（明·郭大治）　　五言律诗　押青韵	一水云连寺，三花日抱亭。洞龙嘘气白，巢鹤下空青。宝树披丹壑，珠光映藏经。徘徊归棹晚，孤月入疏棂①。
游南华寺（明·郭大治）　　五言律诗　押先韵	宝林称胜地，绀钵得真传。一悟菩提法，千春祇树先。象山青得月，溪水紫生烟。览景怜春仲，逢僧且问禅①。
游小金山（明·郭大治）　　七言律诗　押尤韵	重谒苏台感素秋，江山不改昔年游。萧萧贝叶连青嶂，漠漠杨花漾碧流。绀宇祇应留古迹，琼枝空自老丹邱。不胜仰止高山意，赤壁金莲思未休①。
厓山吊古（明·郭大治）　　七言律诗　押尤韵	翔龙殿上瑞光浮，奇石峰前王气收。玉辇何缘归北极，白鹇多恨逐东流。行宫莽莽苍苔合，阁道青青麋鹿游。莫问慈元当日事，碧云沧海不胜愁①。
浴日亭（明·郭大治）　　七言律诗　押删韵	金晕微茫漾碧天，火龙先已跃黄湾。瑞腾银海三千界，影彻罗浮四百山。一任风光屯蝶影，但倾葵藿献龙颜。凭高我欲嘘阳德，光照千涯万壑间①。
峡山飞来寺（明·郭大治）　　七言律诗　押萧韵	水云净处谩停桡，一访招提思泬寥。凝碧湾头金鲤跃，全清阁上紫霞飘。笑从葛石寻仙迹，共倚翻亭品洞箫。北望燕台悬万里，涓埃何自答清朝①。
