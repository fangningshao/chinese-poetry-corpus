遣怀（明·吴令仪）　　五言律诗　押文韵	几树孤村外，空船倚暮云。风来衰草色，日荡去潮纹。群雁江边语，凄猿雨后闻。无端钩月小，人影各单分。
三峡寄伯姊张夫人（明·吴令仪）　　七言绝句　押寒韵	三峡孤帆忆楚兰，丹崖翠壁坠云端。欲将镜里琴中意，巧画裙拖寄姊看。
夜（明·吴令仪）　　七言绝句　押庚韵	新月不来灯自照，江天独夜梦频惊。长年自是无归事，未必风波不可行。
从家大人祗谒鹍池神道（明·吴令仪）　　七言绝句　押支韵	细雨斜风拂面吹，杏花欲谢柳新垂。此行不为怜春色，也学清明上冢儿。
次幔亭道中有怀何氏女兄（明·吴令仪）　　押屋韵	新雨出多峰，舟来镜中沐。美人自远方，三春隔幽谷。与姊寤寐时，老亲有舐犊。而今各差池，忝命副华毂。杏花奈何殇，兰枝有深哭。阴阳于贤人，亦已太百六。今秋闻有秋，料不怨饘粥。福泽自因时，鳞次听寒燠。我之所伤心，落霞与孤鹜。谁复惜凤凰，朝朝任笯箙。大椿多病年，见姊为啜菽。何时赋归来，山车挽双鹿。千里涕复洟，轻霜薄黄菊。
