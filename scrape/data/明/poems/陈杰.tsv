阙题（明·陈杰）	巍巍古寺连山碧，叠嶂排空天咫尺。百道飞泉夜入楼，苍松倒挂悬崖壁。飞从延祚知何年，和光洞里留神仙。金银宫阙凌葱霭，尘寰别有壶中天。巉岩次第幽光入，疏林无伴玄猿泣。白云偏傍读书台，芙蓉犹带烟霞湿。昔人传说金芝岩，昌期渺绝无由探。我来正值仙葩发，长歌独倚春风酣。古来雅士探幽趣，自斸松根瀹茗具。隐隐梵钟薄暮鸣，依稀似是桃源处。地历萧梁几战尘，山僧招手如无闻。诛茆准傍为能得，一声孤鹤唳空云①。
