佛手岩（明·李日华）　　七言律诗　押侵韵	上方台殿此登临，钟鼓沉沉万木深。三楚白云生佛手，九江寒月照禅心。倒崖有地开兰若，绝壁无门扣竹林。安得舍身从老衲，蒲团终日观黄金。
画兰（明·李日华）　　七言绝句　押阳韵	懊恨幽兰强主张，开花不与我商量。鼻端触着成消受，着意寻香又不香。
题画（明·李日华）　　七言绝句　押寒韵	霜落蒹葭水国寒，浪花云影上渔竿。画成未拟将人去，茶熟香温且自看。
题便面画新柳（明·李日华）　　七言绝句　押齐韵	雪消野水半融泥，冻柳森森态未齐。昨夜一番春雨好，淡黄金色满湖堤。
秋日写巨然茟意与若休（明·李日华）　　七言绝句　押阳韵	山光沉绿树酣黄，九月江南欲试霜。独坐滩头不垂钓，蓼花风急送渔榔。
长幅茧纸仿叔明（明·李日华）　　七言绝句　押齐韵	远山烟重树萋萋，潮落沙寒水一溪。独坐茅亭无一事，晴鸠啼过雨鸠啼。
玉楼春 题柳洲待别图送刘跃如（明·李日华）	轻暖轻寒无意绪，朝来几阵梨花雨。妆成独自倚阑干，暗数落红愁不语。杜宇一声人欲去，残云片片依沙渚。横塘十里柳烟浓，维舟正在烟深处。
