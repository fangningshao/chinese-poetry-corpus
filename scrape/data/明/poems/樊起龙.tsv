经犀牛峡（明·樊起龙）　　五言律诗　押歌韵	海暗烽烟暮，楼船几度过。崃云吞落日，堤柳接长河。孤鹤腾清汉，灵犀起白波。何人仍缓带，倚棹听渔歌。
吴江晓发（明·樊起龙）　　七言律诗　押微韵	江湖风雨暗斜晖，历乱云山入望微。司马闻移京口旆，将军未解洞庭围。角声悲壮迎金鼓，水色光寒上铁衣。不尽客怀帆影外，又看秋雁向南飞。
岳王庙（明·樊起龙）　　七言律诗　押尤韵	武昌公庙大江头，门掩松花一径幽。宋业欲亡和议起，郾城初捷羽书愁。苔碑有恨山云寂，石马无声烟水秋。梦断黄龙何日底，天南钟鼓思悠悠。
过东莞伯墓（明·樊起龙）　　七言律诗　押元韵	毬石狮岩势欲吞，霸图雄业一丘存。登坛结士先刑赏，倚剑观星识至尊。荒冢有花开二月，断碑无字落孤村。东南半壁今还古，赤帜何人候虎门①。
