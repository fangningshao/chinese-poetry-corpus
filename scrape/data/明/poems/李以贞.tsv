桃源图（明·李以贞）　　五言律诗　押真韵	一路桃花水，回头是战尘。飘然剌船去，领略桃花春。云际得古洞，花深知有人。人家不寥落，鸡黍共留宾。
题郑所南画兰呈家二河太史（明·李以贞）　　七言律诗　押元韵	黍离麦秀叹周原，憔悴兰英散澧沅。才得骚歌吊魂魄，又无王土寄愁根。弃之沙砾花无语，写向云笺泪有痕。绣槛珠帘重伫目，风流不及赵王孙。
避乱（明·李以贞）　　七言律诗　押虞韵	战尘一望已糊模，野哭千家泪已枯。且废琴书习弓剑，并将踪迹杂屠沽。神仙渔父古秦晋，流水桃花今有无。走尽关山千百里，月光依旧照人孤。
铁汉楼（明·李以贞）　　五言绝句　押侵韵	公也昔如铁，我来思铸金。楼前古梅树，骨立冻云深。
东岩石鼓和家悔庵孝廉（明·李以贞）　　七言绝句　押真韵	顽石都堪作警人，唤回尘梦一场春。风波道路豺狼恶，合向名山老此身。
阴那祖师手植柏（明·李以贞）　　七言绝句　押支韵	风霜不折参天枝，兵火难烧溜雨皮。长向莲台乞古佛，年年甘露洒慈悲。
偶吟（明·李以贞）　　七言绝句　押鱼韵	时逢离乱学樵渔，身在逃名只读书。几日沉吟门懒出，也教猿鹤见人疏。
漫兴（明·李以贞）　　七言绝句　押庚韵	儿曹朗朗读书声，少妇传梭轧轧鸣。我有会心都閟响，托将秋月一天清①。
无弦琴歌为某作（明·李以贞）	弹琴如赋诗，声声出心曲。心泰声和平，心愁声迫促。迫促弹来意未安，无弦还得一盘桓。若教再把柔弦续，菊也飘零酒也寒。
