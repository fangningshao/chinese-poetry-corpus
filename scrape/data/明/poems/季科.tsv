何处难忘酒（明·季科）　　五言律诗　押支韵	何处难忘酒，兰舟带雨维。一从梁苑别，六隔武陵期。晓梦梨花断，春愁燕子知。此时无一盏，谁与话相思。
夏日过黄桥（明·季科）　　七言律诗　押庚韵	浅浦芦花出蔡泾，石梁潮长木兰轻。一番凉雨钓丝乱，何处晚风渔笛清。云外水庄刚十里，渡头灯火欲初更。榜人不睡算程到，自唱楚歌摇月明。
入三竺（明·季科）　　七言律诗　押庚韵	笋舆斜日看山行，迢递禅林入径清。岩际暝烟连竹色，涧边流水助松声。三生寺古多灵迹，五岭云深不辨名。欲借蒲团供一宿，木兰来促泛湖轻。
