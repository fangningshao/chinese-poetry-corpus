胡人醉归图（明·钱逊）　　七言律诗　押微韵	貂帽锦靴明绣衣，调鹰射虎捷如飞。紫髯寒作猬毛磔，碧眼夜看霜月辉。筚篥声中传汉曲，琵琶帐底醉明妃。更深宴罢穷庐雪，乱拥旌旄马上归。
春词二首（明·钱逊）　　七言律诗　押真韵	宿霭溟蒙曙色新，牡丹凝露晓妆匀。楼台乳燕轻翻雨，帘幕游丝不动尘。黄鸟唤醒中酒睡，绿窗愁损惜花人。软红深径香埃里，走马题诗正及春。
闺思（明·钱逊）　　五言绝句　押尤韵	望断伤春眼，湘帘懒上钩。落花深院静，鹦鹉对人愁。
琵琶士女（明·钱逊）　　七言绝句　押麻韵	下马陵西是妾家，十三曾学理琵琶。自从流落商船上，几度春风怨落花？
班鸠（明·钱逊）　　七言绝句　押侵韵	斗草归来女伴寻，游丝飞絮恼春心。紫鸠声歇垆烟冷，门掩梨花莫雨深。
杏花画眉（明·钱逊）　　七言绝句　押支韵	红杏花开好鸟啼，章台走马未归时。螺青钿合蛛丝满，谁画春山八字眉。
