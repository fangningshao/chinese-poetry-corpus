矶石清风（明·甘守正）　　七言律诗　押尤韵	百折湟川自上头，风生幽壑漱清流。孤城断岸尘应少，六月登台暑亦收。频听渔歌时欸乃，相看鸥鸟日沉浮。于今怀古多惆怅，抗疏功名付钓钩①。
龙湫潭（明·甘守正）　　七言律诗	悠悠神物枕灵岩，银汉无声雨自翻。势似建瓴山色润，形如开□水晶寒。喷成飞雾随风起，泻作流霞带日涵。若得甘霖遍原野，不妨长唤作龙潭①。
文献书堂（明·甘守正）　　七言绝句	读书台上揽清奇，万丈飞泉起砚池。可是玉龙翻浪暖，水晶帘动喷珠玑①。
墨水回澜（明·甘守正）　　七言绝句　押微韵	西昆东壁两缠辉，百折千澜有所归。会见词源倒三峡，墨池应有雾花飞。
跃溪春涨（明·甘守正）　　七言绝句　押文韵	流水无情泾渭分，沧浪一曲却堪闻。谁家织就天孙锦，故向溪边濯五云。
凤井甘泉（明·甘守正）　　七言绝句　押尤韵	脉接丹山活水头，碧桐飘井几经秋。翩翩国瑞巢门日，自有甘霖遍十洲。
天柱晴云（明·甘守正）　　七言绝句	淩空天外削芙蓉，正笏当阳似上公。太史预占陈五色，举头红日近彤龙。
温炎泉脉（明·甘守正）　　七言绝句　押寒韵	一脉春风吹玉律，何如挟纩又生寒。惨舒任是乾坤手，不是时情冷暖看①。
