题七星岩（明·区宇瞻）　　七言律诗　押支韵	鲛宫蜃市不须疑，杖底偏教怪石支。地僻总忘天近远，云深宁辨路嵚崎。参差玉燕惊人迹，断续金膏浣旧碑。为报洞灵莫扃閟，更馀藜火待相窥①。
灵洲渔唱（封川）（明·区宇瞻）　　七言律诗　押阳韵	浣花西望碧波光，十里冰壶映大荒。海国远分金粟界，江天遥带握兰香。弦歌夜月听丰芑，桃李春风想绿裳。凤扆晓看勤诏对，斗枢还自属龙襄①。
白鹿台二首（明·区宇瞻）　　五言绝句　押灰韵	白鹿仙车去，无人猎古台。空馀烟峤月，曾照越王来。
夜泊峡口岭山寺（明·区宇瞻）　　七言绝句　押支韵	绝壁烟深月上迟，龛灯一点透疏篱。谁言云静经声夜，更有松梢礼六时。
上郡伯陆师台十四韵（明·区宇瞻）　　五言排律	圣世需良仕，书屏属俊人。名家龙种异，惊代凤毛振。槜李标灵气，文章见席珍。三千击瀚海，九万出风尘。法座推经笥，朱轓拜玉鳞。一麾湘峡镇，五马沥湖春。河润沾闾井，磨砻遍海滨。仁流称泽国，化浃蔼兰薰。共喜玄英令，欣瞻紫气辰。岁星光甸宇，玉树起苍旻。奕叶隆三锡，箕裘集八荀。华封勤颂祝，贤相重臣邻。簪绂年方盛，勋猷日与新。伫看调燮任，徵赐宠皇恩①。
