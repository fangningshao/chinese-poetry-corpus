游海珠寺（明·伦以诜）　　五言律诗　押东韵	神人驱石立，涌出水晶宫。弱水无人到，蓬山有路通。潮声喧极浦，海色净遥空。解障颓澜势，江流一柱中。
小金山话别（明·伦以诜）　　五言律诗　押歌韵	古刹灵洲胜，逢春景俗多。共怜登眺乐，无奈别离何。细草兼花隐，轻云带雨过。参禅非我事，命酒一高歌。
峡山飞来寺（明·伦以诜）　　五言律诗　押虞韵	飞来千古寺，缓步踏平芜。绕径苍苔合，凌空翠壁孤。花深频眺望，昼浅罢传呼。却爱山僧静，萧然一事无。
野望（明·伦以诜）　　五言律诗　押微韵	野望杳无际，萧然尘虑微。山光摇客舫，水色上人衣。潮带清风至，云兼白鸟飞。乡关虽咫尺，客思转依依①。
夏日玩陶仲子樾墩集（明·伦以诜）　　五言律诗　押支韵	昼永閒无事，长歌外翰诗。龙珠宁易得，骏足实难羁。摇落骚人意，清新幼妇辞。江墩不可即，抚卷寄吾思①。
题东林饯别图（明·伦以诜）　　七言律诗　押阳韵	美人家住增江曲，丛桂森森绕草堂。若土天高先得月，扶桑地远易逢场。谈玄日过杨雄宅，举酒时斟杜子觞。江海未应忧魏阙，东华曾挹软尘香①。
峡山飞来寺（明·伦以诜）　　七言律诗　押尤韵	寺下清江不尽流，萦回百折壮南州。草当茵席烟当户，云作亭台石作楼。客路风高长似暝，佛堂花发可怜秋。空门尚有飞来日，莫怪南沿北溯舟。
忆留都官舍（明·伦以诜）　　七言律诗　押鱼韵	三年卜筑傍城隅，幽思依然吏隐居。魏阙天光凭槛里，钟陵山色捲帘馀。花深曲径催携酒，月下閒庭伴读书。惆怅别来无限意，凤台回首独愁予①。
镇海楼（明·伦以诜）	井干丽谯宁复云，齐云落星空尔闻。粤中佳丽此重见，宇内楼台应少群。画栋迢迢上霄汉，雕梁隐隐栖烟云。我来登眺发孤咏，抚今怀昔情缤纷。丹霄清切接朱甍，缓步俄跻最上层。淼淼鲸波抱河汉，重重龙卧拥冈陵。双旌载止成修复，万事依然有废兴。从此灵光终古在，八方冠盖几同登。曲曲栏干近斗杓，凌云爽气自飘飖。八区玄览归双睫，五历丹梯到九霄。南纪每思雄紧地，北辰长仰圣明朝。占祥望气存周制，岂但登临逸思饶①。
