洪武五年正月十五日朝廷就钟山寺大建法会普济幽冥四年十二月十五日上御奉天殿集公侯百官宣谕建会之因禁天下屠宰上先斋戒一月以严法赋斋戒（明·夷简）　　七言律诗　押真韵	玉食金盘去八珍，九重斋戒谕群臣。版图宾贡无中外，鬼录流亡有故新。佛事五天均至化，民生四海贺同仁。普通有愿长蔬食，曾梦神僧水陆因。
正月十三日三鼓时上御奉天殿集公侯百官奉上佛表命礼部尚书赍赴钟山启建法会焚之赋奉表（明·夷简）　　七言律诗　押文韵	御手封函出紫宸，百灵效职共纷纭。尚书夜待三更漏，使者朝持五色云。宣室鬼神徒有问，茂林封禅谩能文。陈情此日趋灵鹫，万岁千秋报圣君。
十五日上服衮冕乘辇辂赴法会至日夕迎佛上率公侯百官临法筵供佛行大礼乐用善世等曲先是十四日微雪呈祥寻即开霄是夕星月在天风露湛寂丝竹迭奏灯火交辉礼仪之盛前古莫及赋迎佛礼佛送佛（明·夷简）　　七言律诗　押灰韵	鹫岭幡幢下界来，先令滕六净氛埃。微风不动灯如昼，明月初升乐似雷。宿卫万夫严虎旅，从官千骑驻龙媒。衮衣俨在通明殿，一朵红云拥不开。
宣谕鬼魂赐以法食赋谕鬼（明·夷简）　　七言律诗　押萧韵	万方杀戮到渔樵，三日斋宫德泽饶。朽骨又蒙周室葬，游魂不待楚人招。千年象教来中国，一代威仪出圣朝。惭愧山林何所报，耕桑满野甲兵销。
诏龙湾普放水灯以烛幽暗赋水灯（明·夷简）　　七言律诗　押歌韵	持节冯夷向夕过，远分灯火出官河。斗牛光动天垂野，风露声沉水息波。海族楼台休罢市，鲛人机杼不停梭。九泉无复悲长夜，莫问南山白石歌。
法会三日上之临幸十三日天雨娑罗树子近臣得之以奏献焉十四日诏皇太子诸王同观法会赋迎驾（明·夷简）　　七言律诗　押灰韵	千骑东华玉辇来，钟山浑胜妙高台。旌旗宝树重重入，楼阁香云一一开。仙仗斋从三日幸，春官诏许五王陪。近臣共说天颜喜，收得婆罗树子回。
