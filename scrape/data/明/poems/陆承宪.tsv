约王子看梅（明·陆承宪）　　五言律诗　押庚韵	梅花动山意，野客不胜情。长夜思琼树，青春怀友生。雨中开欲尽，风处落能轻。即遣山阴棹，还同雪里行。
夜过沈子起邀去看梅（明·陆承宪）　　五言律诗　押支韵	湖光已微绿，梅萼亦多时。一月僧高卧，满城人未知。恐消枝上雪，故作雨前期。莫道休文病，兰桡清夜移。
湖上梅花（明·陆承宪）　　五言律诗　押先韵	不独山中有，还从湖上偏。全将雪嶂影，倒尽玉湖天。花落鸥群乱，香浮雨气鲜。山僧开阁坐，相对一萧然。
