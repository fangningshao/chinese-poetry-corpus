辞世述（明·赵宜生）	浮云归大壑，敛迹随风去。我生等浮云，亦与飘风遇。驰送山谷中，邈然不知处。云散风已息，澄秋廓天宇。庶云大化尽，讵为身后虑。
追次杨铁崖题顾仲瑛玉山草堂春夜乐韵（明·赵宜生）	画堂烛影摇春红，锦衣公子新乘龙。朱弦初障黄蜂蜡，弹破桃花红指甲。玉脂泣釜鸣雁烹，鹿臡马乳开瓶罂。众宾笑接杯流行，春风吹动双垂缨。哀弦要眇惊促柱，短曲新歌送宾主。拍手催欢小娃舞，偷看梨花带春雨。
自挽二首（明·赵宜生）	呜呼骑牛人，汝往一何速。形神如此癯，寿命岂终促。壮岁即抱病，有书不能读。守兹固穷节，不能养亲禄。既无耕种力，靡水与菽。日月忽不掩，今晨当就木。大化已云终，何劳妻子哭。永别竟无归，荒坟草余绿。
