井陉道中（明·苏祐）　　五言律诗　押青韵	迢递经恒野，崎岖薄井陉。晚风吹雨过，山色入云青。车路愁方轨，旗亭可建瓴。太行真地险，拟勒北山铭。
袁州对雪何笋亭侍御（明·苏祐）　　七言律诗　押文韵	宜春台边同暮云，宜春城下雪纷纷。初随鸣雨喧相集，转入飘风静不闻。银烛并回摇乍暝，金尊独对散微曛。因怀骢马江城夜，客况曾经可问君。
予告归入倒马关作（明·苏祐）　　七言律诗　押灰韵	南风吹雨傍关来，关上千峰画角哀。老去尚怜金甲在，生还重见玉门开。鹍弦谩引思归调，虎节空惭上将才。圣主恩深何以报，车前部曲重徘徊。
李牧祠下眺望作（明·苏祐）　　七言律诗　押文韵	泉源冰窦入春分，鸟语花香迟客闻。戍鼓寒沉龙塞月，夕烽晴照雪山云。年来近野多戎垒，时过回阳几雁群。险绝颇怜今昔地，莫教空说李将军。
拟古宫词（明·苏祐）　　七言绝句　押先韵	水殿凉生独不眠，风来忽谩凤笙传。寻常明月娟娟夜，似向今宵分外圆。
