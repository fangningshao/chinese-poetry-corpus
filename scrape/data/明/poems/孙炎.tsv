奉使还途中闻东征捷音（明·孙炎）　　七言律诗　押真韵	南来万马净边尘，衔璧归朝尽大臣。城上玉绳浮婺女，帐前银甲拥天人。出师已略扶桑国，奉使须通析木津。遂有江黄慕中夏，可无书檄谕全闽。
赠黄炼师（明·孙炎）　　七言律诗　押庚韵	留侯弟子有初平，九岁从师住玉京。天与数书皆鸟迹，家传一剑是龙精。瑶池桃子无消息，海水桑田又浅清。我为紫芝歌一曲，夜深相答洞箫声。
题缙云少微山次周伯温韵（明·孙炎）　　七言律诗　押东韵	少微方丈拟王宫，诗版流光射碧空。处士大星能比月，词臣异代亦同风。坛边树老为龙去，井底丹砂与海通。饮水也能生羽翼，骨青髓绿发如葱。
宝剑歌（明·孙炎）	宝剑光耿耿，佩之可以当一龙。只是阴山太古雪，为谁结此青芙蓉。明珠为宝锦为带，三尺枯蛟出冰海。自从虎革裹干戈，飞入芒砀育光彩。青田刘郎汉诸孙，传家惟有此物存。匣中千年睡不醒，白帝血染桃花痕。山童神全眼如日，时见蜿蜒走虚室。我逢龙精不敢弹，正气直贯青天寒。还君持之献明主，若岁大旱为霖雨。
题好溪图送宪使黄继先（明·孙炎）	君乘马，望君来栝苍下。君乘舟，望君来好溪头。好溪水生玳瑁鱼，好溪水生明月珠，好溪水生青珊瑚。使君来此月再枢，惟饮此水无一需。使君之清水不如，临别赠君青丝辔。随君马头行万里，相思之心有如水。
龙湾城（明·孙炎）	龙湾城，壮如铁。城下是长江，城头有明月。月色照人心不移，江水长流无尽时。
迎日词（明·孙炎）	凤炙兮麟脯，瑶席兮桂俎。乐万舞兮如云，吹笙竽兮龙二女。干孑孑，载以舆。六苍虹，历天衢。云霈霈兮夜未艾，执长辔兮久相待。
宛转词（明·孙炎）	流黄机，响春闺，织成幼时华彩衣。玉为容，水为瞳，二十嫁与梁家鸿。妾鼓瑟，郎鼓琴，海枯石烂同一心。云母屏，夜向冥，郎是明月妾是星。鞭珊瑚，障流苏，郎骑高马妾坐车。女萝枝，延兔丝，绵缠到老郎自知。径寸珠，水中居，团圆到老妾不如。
