海珠寺（明·释今从）　　七言律诗　押尤韵	微茫云海一珠浮，中有仙家十二楼。红蓼斜连枫叶寺，绿榕低护木兰舟。采芳客至昌华苑，拾翠人归花渡头。夕梵晨钟鸣底事，一蓑江上独夷犹①。
赠何净德（明·释今从）　　七言律诗　押真韵	经术逢时早避秦，遨游早已得閒身。庭前双凤能娱老，云外飞鸿不傍人。居士久推莲社长，古风犹见葛天民。门临江水通渔父，大石垂竿学渭滨。
东官留别诸旧友（明·释今从）　　七言律诗　押萧韵	乱来人事益萧条，八载重过意未消。泉路故交留语别，陌头公子倦行佻。万家痛饮萑苻恨，百里愁看草木凋。此别几能相聚首，迟君应立虎溪桥①。
