次韵竹林先生中秋玩月之作（至正庚子）（明·鲍恂）　　七言律诗　押真韵	昔年为作蟾宫客，曾向宫中看玉轮。万丈光悬金粟树，三更影落绛河津。生憎老兔深为窟，却笑仙娥不嫁人。回首归来旧尘世，满天风露一吟身。
题赵彦徵画（明·鲍恂）　　七言绝句　押尤韵	昔在苕花溪上住，绕溪山色满高楼。别来十载看图画，山自青青我白头。
盛叔章画（明·鲍恂）　　七言绝句　押萧韵	烟湿空林翠霭飘，渚花汀草共萧萧。仙家应在云深处，祇许人间到石桥。
题吴仲圭平远图（明·鲍恂）	苍山遥遥几千里，绿树参差碧烟起。双帆忽从江上归，影落斜阳湿秋水。林阴苍莽鸟不飞，石径蹭蹬行人稀。松根似可缚茅屋，沙尾亦足容渔矶。我尝西游倚江阁，极目长空入寥廓。好山不肯过江来，恨不乘风跨黄鹤。吴君画手当代无，落笔何年成此图。安能著我岩壑底，相觅老樵寻钓徒。
