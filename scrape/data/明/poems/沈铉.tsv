赵松雪故宅（明·沈铉）　　七言律诗　押萧韵	故国西风王气销，珊瑚玉树半漂摇。曾瞻东壁回天象，故着南冠续汉貂。第宅空存森卫戟，墨池干尽尚兰苕。高情一去风流远，梦忆箫声第几桥。
放歌赠宋君仲温（明·沈铉）	宋君旷荡士，儒服非狂生。笔扫千军陈，胸藏数万兵。铦豪破纸竟何益，按图折御分纵横。鱼丽鸟翼谈者易，野雉家鸡人目盲。当时管乐已黄土，白璧往往遭蝇营。荒城不启尘四塞，拔剑斫地浮云行。十年驱走尚豪侠，许人一诺千金轻。低头拜东野，捐官识韩荆。苦心为知己，嗜胆报仇争。挽辂西入关，装刀从北征。途穷亦知时不利，俯首抑气随将迎。萧萧破屋漏星雨，妻子顾笑形神清。东家小儿夸褶鞍，西家老奴项领成。尔独胡为昧生理，长躯七尺夸人英。城头雨声如建瓴，泥污厚地天无晴。我留君家醉十日，谑浪颠倒呼侬伧。请君弃掷几上笔，为君拾留墙角檠。眼中世事如转目，勿谓贫贱忘交情。气酣中热双耳赤，细语向人肝胆倾。玉壶击缺歌浩浩，不作老腐咿嘤声。促君起望东南气，三台泰阶何夕平。我有长策，君有长缨。危可安，乱可宁。慎勿轻受虞人旌，慎勿虚看处士星。丈夫事业须磊落，富贵逼君君莫惊。
送仲温先生还吴（明·沈铉）　　押纸韵	江城萧索西风起，行逢故人惊梦里。忧深自觉少容颜，食尽惟愁拙生理。看君白发何由得，白发相逢更悲喜。笔力随年老愈深，诗思逼人鸣不已。每呼石丈即低头，独宝《兰亭》夸□死。近来英气减前时，酒量仍非向来比。从渠门第沸如羹，自保情怀澹如水。城南只友高书记，谢官归来接邻里。交游散落苦无多，世事悠悠竟如此。明朝忍去别江头，枫叶苎花送行李。
