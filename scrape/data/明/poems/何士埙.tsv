怀人（明·何士埙）　　五言律诗　押真韵	白日生新事，秋林怅故人。愁从天外远，望向梦中频。月澹斜分影，云孤冷映身。难忘即易识，挥泪越风尘。
秋怀有寄（明·何士埙）　　五言律诗　押先韵	凉飙生两鬓，何事不堪怜。宿雨停宵月，新霜乱晓烟。狂无方外侣，兴怯饮中仙。雁影灯前落，声声搅独眠。
春初访僧无怀于云峰寺（明·何士埙）　　五言律诗　押寒韵	善接源头水，林峦顿改观。云浮松色嫩，雨沐石光寒。忽忽来真相，昭昭胜选官。芳辰诚访道，寸草意漫漫①。
春倚（明·何士埙）　　七言律诗　押真韵	春倚枝头怅旧新，那堪水石更粼粼。书空已悟从前事，问影偏怜此日身。饮涧可知麋性乐，餐霞转觉道情亲。泉声悬树涓涓响，崖畔谁来方隐沦。
谢客（明·何士埙）　　七言律诗　押麻韵	爱閒谢客卧烟霞，罗雀门前噪晚鸦。久矣访泉清似雪，偶然拈卷笑当花。四愁平子凭谁解，八咏休文漫自誇。萧寂不禁雄剑去，终惭计拙话桑麻。
秋篱采菊（明·何士埙）　　七言绝句　押支韵	晚香朵朵傍栖迟，况复馀芳慰所思。暂学灵均长学亮，一家生事在东篱①。
渔舟词（明·何士埙）	日高一网破浪去，日暮一笛冲烟来。东西南北但随意，绿蘋红蓼相徘徊。放歌风吹断还续，惊起鸬鹚宿。得鱼换酒不换钱，醉拥壶瓶酣睡足。
