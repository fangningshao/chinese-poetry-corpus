晓出都门（明·朱华庆）　　七言律诗　押萧韵	一放累臣远渡辽，此身如叶任风飘。生投边塞蒙优渥，笑出长安任寂寥。飞雁自怜依鸭绿，战袍欣得换金貂。太平无事空波逐，何处涓埃答圣朝。
辽阳即事（明·朱华庆）　　七言律诗　押庚韵	平沙日日望霓旌，谁道终军浪请缨。已见六龙驱虏骑，肯容孤犬吠尧声。鹤归城上猿啼急，鸭绿江边雁影横。万里波臣伤白发，最怜枯骨葬长城。
隋宫（明·朱华庆）　　七言绝句　押尤韵	数株疏柳数枝柔，带雨临风不自由。芳草已随春浪变，竹西犹看御龙舟。
贞女桥（明·朱华庆）　　七言绝句　押歌韵	月明华表映丝萝，恨却双星未渡河。千古鹊桥如梦里，只看危石砥狂波①。
