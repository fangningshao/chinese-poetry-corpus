喷玉岩（明·黄在衮）　　五言律诗　押灰韵	风急灵岩静，泉声树杪来。探奇频策杖，望远独登台。沙白鸟双下，天青江自开。何堪摇落早，秋色杳难裁。
韩祠怀古（明·黄在衮）　　七言律诗　押齐韵	古庙荒台入望迷，孤城辽旷万山西。沉沉晚树连云歇，漠漠寒烟与鹭齐。沙岸漫蒸溟海气，江峰愁绝远臣栖。沧桑异代犹如此，潦倒何妨一杖藜①。
游南华寺（明·黄在衮）　　七言律诗　押阳韵	偶游双鹫思微茫，梵落平堤慧日长。石鼎摇青浮贝动，金砂含翠断台荒。晴回觉海探龙藏，雪满祇园过佛堂。可是袈裟垂巨石，几人乞得度迷方①。
西樵山（明·黄在衮）　　七言律诗　押冬韵	祇林楼阁赤霞封，窈窕丹梯路几重。洞倚擘云扶日月，山悬飞雨下芙蓉。秋阴乍变中峰树，江色常分上界钟。东岭有僧何处问，莲花知是远来踪①。
