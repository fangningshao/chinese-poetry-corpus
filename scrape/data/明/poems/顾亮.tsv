郡斋独酌忆蔡章阳马仲穆诸君（明·顾亮）　　五言律诗　押尤韵	半生徒碌碌，百事未能周。白屋方甘老，朱门忽见收。登龙应有愧，得马正堪忧。坐对盈樽酒，寥寥忆旧游。
次韵周彦章寒食偶成（明·顾亮）　　七言律诗　押阳韵	杏子花残燕子忙，佳辰百五媚春光。万家庖舍胶觞冷，几处坟茔麦饭香。幽鸟送声多杜宇，野林抽叶半吴桑。闲边剩有登临兴，都付吟笺与酒觞。
广陵夜泊（明·顾亮）　　七言绝句　押真韵	风风雨雨暗江津，愁里青灯照一身。夜半忽闻江上橹，往来还有未归人。
月氏王头歌和杨铁崖（明·顾亮）	月氏肉，碎如雪，月氏颅，劲如铁①。快剑一斫天柱折，留取胡卢饮生血。冒顿老魅呼月精，夜酌葡萄陇月明。鬼妻蹋地号我天，可汗天灵哮唬声嘶酸。于乎，颅兮颅兮汝勿悲，我今酌汝金留犁。黔州都督有血顶，精魂夜夜溺中啼。
