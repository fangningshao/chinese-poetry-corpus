竹西草堂为曹汝器赋（明·陈颢）　　七言律诗　押支韵	新构茅堂就竹西，渭川千亩共襟期。清风扫榻秋来早，苍雪团阴月到迟。插棘每遮东面笋，脱巾还挂北边枝。寻君记得曾留宿，日出三竿尚不知。
题姜舜民竹深处次苏雪溪韵（明·陈颢）　　七言律诗　押齐韵	结茅竹里似岩栖，面面窗开翠色迷。长听雨来虚榻外，不知日转曲阑西。奚奴扫地收新箨，吟客敲门看旧题。几欲相寻无路入，鹧鸪何处隔烟啼。
与贺文徵鸳湖痛饮联句别后再用韵寄（明·陈颢）　　七言律诗　押文韵	鹓湖风日暖薰人，行乐都忘俗事纷。换酒主翁偏爱客，盍簪朋辈总能文。新词妙绝填《金缕》，醉墨横斜扫练裙。归到寒斋枕书卧，一灯夜雨正思君。
题吴门赵时俊山楼文会图（明·陈颢）　　七言律诗　押文韵	楼居百尺谢嚣尘，良会攀跻属隐君。望处有山皆入画，坐中无客不能文。一帘花气香春酒，半榻茶烟暝夕曛。自是高怀尚清事，风流不羡醉红裙。
夜坐（明·陈颢）　　七言绝句　押庚韵	寒来尘绪不关情，吟对青灯过一更。落叶满庭风满树，小窗无处着秋声。
春日闲行（明·陈颢）　　七言绝句　押麻韵	睡起闲窗日影斜，欲寻幽处一烹茶。芒鞋踏遍前村路，杨柳春风有几家。
题枇杷山鸟图（明·陈颢）　　七言绝句　押支韵	卢橘垂黄雨满枝，山禽饱啄已多时。那知岁宴空林里，竹实萧疏凤亦饥。
题归去来辞画四首（明·陈颢）　　押阳韵	微风自东来，地脉初回阳。好鸟出幽谷，潜鱼跃芳塘。欣欣木向荣，涓涓水流香。万物俱得时，吾忧亦已忘。归来衡门下，且复酣杯觞。
