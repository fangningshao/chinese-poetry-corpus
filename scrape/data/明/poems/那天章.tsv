仙河云影（明·那天章）　　七言律诗　押尤韵	长河枕石水涓流，河上仙翁有迹留。雨霁波光晴弄影，涧潺泉涌碧浮邱。离离禾黍村城绕，淡淡香风石径幽。仙子乘槎何处去，临河怅望使人愁。
坦朗象眠（明·那天章）　　七言律诗　押先韵	阜成景物色鲜妍，绿绕郊原芳草芊。尽怪池鲸逢雨动，还看石象隐云眠。朗村澄澈千溪月，野树阴环万顷烟。自是此方濡德泽，三农在在乐腴田。
白石湖光（明·那天章）　　七言律诗　押尤韵	湖波荡漾砥中流，夹岸渔蓑弄小舟。鸥鹭忘机沙渚立，烟霞落影汉光浮。横桥一带朝虹驾，泉石双关暮景收。马首东游方倦赏，前村杯酒乐相酬①。
