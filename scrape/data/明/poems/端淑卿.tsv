隋柳（明·端淑卿）　　五言律诗　押尤韵	炀帝堤边柳，凋零几度秋。蝉声悲故国，莺语怨荒丘。行殿基何在，空江水自流。行人休折尽，折尽更生愁。
春（明·端淑卿）　　七言律诗　押东韵	院外莺啼二月中，妆台日影映帘栊。润回野草茸茸绿，暖入琼枝簇簇红。乍试轻罗沾社雨，偶尝新酿醉东风。闲来点检芳时事，花底青丝坠小虫。
阮郎归（明·端淑卿）	园林春到清明节，花柳愁攀折。人生何事轻离别，水远山重叠。杜宇啼，残更月，银皂照明灭。昨宵有梦轻飞蝶，关心犹未说。
