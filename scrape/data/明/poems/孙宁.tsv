送渊上人（明·孙宁）　　五言律诗　押删韵	远公无定迹，心与白云闲。瓶锡春风里，帆樯暮雨间。鸟啼临水树，猿响隔溪山。此际随缘去，家林几日还。
题半塘寺润公房顾叔明所画松壁（明·孙宁）	顾君叔明善写松，妙趣直与韦偃同。片缣幅纸不易得，人争一睹清双瞳。玉岩上人即粲可，早跻十地成全功。禅房素壁耀霜雪，绘画未许来庸工。叔明对此役意匠，捉笔跳叫声摩空。须臾貌作老蛟影，毫端瞥若回腥风。隔座时疑翠涛响，钩帘日讶玄云封。宿鹤已去落花尽，庭前细雨春濛濛。老夫寻幽适相过，览之便觉心神融。酒酣信手为长句，醒愧涴花溪上翁。
