望飞来寺（明·欧芬）　　五言律诗　押灰韵	一望知难尽，扁舟溯峡来。碧幢双径隐，绀殿半云开。梵语乘风过，香烟到树回。高峰如可至，何日正登台。
过富阳忆何明府（明·欧芬）　　七言律诗　押阳韵	布帆淩晓发钱塘，趁得严风到富阳。山势逶迤将入汉，江流曲折始通杭。难忘问字扬雄宅，尚忆鸣琴单父堂。半枕梦魂犹不定，泪痕零落鬓丝傍。
泊扬州忆先虞（明·欧芬）　　七言律诗　押庚韵	扁舟归驻广陵城，回首遥空隔汉京。地控淮徐漕路转，天连吴越海云平。高天夜月仍闻笛，琼观春风但记名。最忆往年家水部，官梅重有古人情。
挽黄象坤（明·欧芬）　　七言律诗　押真韵	客星一夜失江津，无复溪头理钓纶。抱璧向惭频献楚，寻源今似永逃秦。丹青业在堪垂世，白玉楼成易促人。社里姻盟皆可恋，未听邻笛已沾巾。
送壶公兄之循州（明·欧芬）　　七言律诗　押东韵	垂杨芳草竞菁葱，溪阁离尊日照红。人向侯蠃虚左席，客从鲍靓挹仙风。乘潮怅望随飞鹢，访胜如何托画熊。翘首层峦三百六，相思多在铁桥东。
寄壶公兄（明·欧芬）　　七言律诗　押东韵	清溪南望海云东，春暮分携又朔风。草带霜华淹客路，梅看琼蕊梦仙宫。烽烟两地知无恙，雨雪孤尊久未同。昨日缄题劳念我，鹤峰霞影入行中。
春郊（明·欧芬）　　五言排律　押文韵	东皋青接陇，南亩绿连云。万井桑麻合，千村桃李分。岁时寒食暮，风雨夕阳曛。野馆青帘出，江亭玉笛闻。王孙芳草路，游女石榴裙。何处城隅曲，提筐遇使君①。
