小金山送黎秘书还朝（明·梁炫）　　五言律诗　押萧韵	灵峰佳气郁，登览出岧峣。水带三城色，云连百粤遥。烟萝回曲径，梵刹逼层霄。未尽参禅意，张帆趁晚潮①。
初游飞来寺（明·梁炫）　　七言律诗　押文韵	两崖丛霭翠氤氲，到访诸天挹紫氛。曲径树啼山寺鸟，几重门锁比邱云。泉穿僧舍涓涓细，松带昙香隐隐闻。欲坐法岩习禅寂，不堪回首夕阳曛。
招饮朝阳岩（明·梁炫）　　七言律诗　押尤韵	北海移尊觅胜游，朝晖浮动暮烟收。人从鸟道扪萝入，泉带雷声咽石流。古洞有碑苍藓合，閒云无伴野僧留。湘江迥隔红尘远，谁识人间有十洲。
登飞来高处（明·梁炫）　　七言律诗　押冬韵	登高直上最高峰，踏破烟岚路几重。山峭似当人面起，云生偏觉杖头浓。閒看株树巢归鹤，坐拾昙花制毒龙。翘首九阍何处是，自怜疏散类云踪。
立秋先一日写怀（明·梁炫）　　七言律诗　押阳韵	闻说江枫动素商，天涯羁旅正茫茫。片帆鲈鲙乡心动，八载松楸客梦长。今夕不消愁酷暑，明朝应得试新凉。莫将旧绪萦秋况，且逐征鸿过楚阳。
过徐太岩池馆（明·梁炫）　　七言律诗　押东韵	徐卿台榭郡衙东，忆昔招游兴未穷。一自蕖荷凋肃露，漫令罗幌怯西风。不悲悬磬频司马，藉有遗书附阿戎。此日陇头留剑后，可堪回首夕阳东。
中秋答宁上舍寄怀（明·梁炫）　　七言律诗　押东韵	波漾冰盘上碧空，旅怀尊酒对孤蓬。四时月色唯今好，九十秋期此正中。断续笛声来远浦，两三鸿影度江枫。相思翘首天南北，坐对清光知与同。
邸中答友人（明·梁炫）　　七言绝句　押豪韵	闭门短发日萧搔，湖海风尘染素袍。自笑懒于嵇叔夜，寒暄久矣负山涛。
即事（明·梁炫）　　七言绝句	论交且勿笑陈馀，世态由来贵贱殊。陌上相逢不相识，匣中犹有旧来书。
