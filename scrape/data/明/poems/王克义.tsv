琼州茉莉轩（明·王克义）　　七言律诗　押支韵	游客凭栏趣最宜，构轩兀坐看花枝。含英沁露微醺际，吐卉当风送馥诗。蓓蕾似于邪党妒，清香偏与正人期。繁华眼界空千里，茂叔渊明怎得知①。
蓬莱春晓歌（明·王克义）	碧云初散扶桑树，六龙已驾羲和驭。海上神山晓色分，琪花瑶草湿香雾。双双彩凤栖梧桐，嗈嗈相应朝阳东。四海苍生尽苏息，万国如在春风中。忆得当年来上国，棘围鏖战文场屋。琼林宴罢醉扶归，不让当时步瀛客。厥来出宰十八年，于今捧诏还朝天。上林春色正明媚，百花灿烂争芳妍。自喜生逢尧舜世，愧乏涓埃酬圣帝。吟咏非才丹泪垂，强作狂歌歌舜治①。
