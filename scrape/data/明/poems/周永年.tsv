经漂母祠吊淮阴侯（明·周永年）　　五言律诗　押庚韵	一市人皆笑，三军众尽惊。始知真国士，元不论群情。楚汉关轻重，英雄出战争。何能避菹醢，垂钓足平生。
寄张异度（明·周永年）　　七言律诗　押麻韵	拥书应不废生涯，艺圃知堪纪岁华。乌臼远疑枫染叶，荻芦犹待雪飞花。但凭高阁收诸胜，莫判邻园作两家。我有行藏君信否，半营五亩半三车。
岁除立春（明·周永年）　　七言律诗　押真韵	除夕春朝共此辰，强凭迎送说新陈。荒凉寓舍将生草，撩乱残编不拂尘。柏叶辛盘寻汉腊，桃花流水待秦人。余年未敢言离俗，聊就禅栖结净因。
次韵和牧翁题沈启南奚川八景图卷（明·周永年）	奚川八景不可见，尽情敛取入画图。侍郎作歌系其后，为索和篇征及吾。吾得见诗如见画，当食几欲忘歠泬。五柳宅边竹里馆，宁与晋唐人物殊。柳眠更起竹乍醉，坐见满地清阴铺。青山白云粉黛深，暝树寒鸦疑墨涂。读书有此下酒物，秣田可酿钱可沽。村居惟愁过客少，时教置驿临通衢。儒林文苑隐逸传，竞夸侨肸生菰芦。窥园临水足酬唱，放歌舒啸随召呼。记里桃源境绝异，序中盘谷路复纡。花抚紫荆与常棣，鸟催布谷兼提壶。案陈诸器庋图籍，无一不与古为徒。家藏食鼎斟雉羹，俗传避忌呼落苏。石田写景旋寄咏，醉时击缶歌乌乌。何处闲行过略约，几人枯坐来跏趺。长林丰草任寂寞，明堂今有一柱扶。此图久失忽复出，直从秣陵归海禺。展卷如闻古香动，坐观不敢卧毡毹。一歌再歌奏金石，岂我细响能滥竽。强凭韵脚当跋尾，不识可称同调无？春光差喜雾非雾，世事休论觚不觚。故庐指点谁稚子，且欣且慨手捋须。先畴旧德等闲在，止合传玩何叹吁。王公之先所可荐，莼蘩筐筥暨潢污。须眉忽作翠微绿，耳畔清泉鸣仆夫。丹清能事审若尔，愚公移山真复愚。吁嗟乎，愚公移山真复愚！
禽言三首（明·周永年）　　押药韵	姑恶，姑恶，妾身命薄。借钱买果饵，取得小姑乐。小姑欢喜姑不恶。
又和题一首（明·周永年）	听说图中风物美，但读长歌已狂喜。乔木清川数里间，尺幅都收到曲几。前有老杜后大苏，能以诗章当画史。二歌三读转兴怀，少陵眉山相比拟。若道临溪堪钓璜，尚湖宛在渭川涘。作画善行缩地法，无数景光缣素里。春秋以时咏兰桂，俯仰之间识桥梓。游多鹿豕想邻山，食足鱼虾知近市。论成乐志美西园，村港暗通路斜迤。耕凿衣冠问若何，只记在家常早起。吾子风流胜昔人，合调每寻程与李。兰心未肯杂于蕙，橘性宁教化为枳。所嗟李子就泉台，喜得程君就栖止。拂水岩头飞瀑声，穿过窗棂落枕底。堂沿松竹署耦耕，阁敞湖山额秋水。似兹小筑近年成，剩许新经著耒耜。山庄对向画图看，知他谁俭复谁侈。词出牛宫见曳犁，客上龙门闻倒屣。嫩蕨有几亦同采，老酒无多竟先被。长句初惊骤雨过，高歌定遣从风靡。先畴昔日服畎亩，旧德今时食名氏。朝烟夕霭并迷离，山亦有椒江有汜。清斋不免尽园蔬，净肉何至污砧机。宋家刘氏两先生，号曰公非与公是。从来史学未易通，夏礼能言征在杞。吴越当年大国王，表忠观古舟堪舣。四海皆知有罗生，唐使不知亦已矣。子今命我续前篇，未及捉笔先伸纸。《兰亭叙》曾比金谷，《桃源记》却出栗里。况子诗因述祖兴，辋川唱和非徒尔。五行作甘惟稼穑，三农艰辛在耘耔。墨池涤研开良田，此意岂复关余子。
山花子 夏夜（明·周永年）	低髻拢花梦半醒，重携枕簟向闲庭。何处玉箫风送远，倚阑听。趁着萤光看络纬，卷开珠网放蜻蜓。不是夜长愁不寐，候双星。
