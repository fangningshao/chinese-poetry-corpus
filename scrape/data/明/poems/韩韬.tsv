呈倪二府（明·韩韬）　　七言律诗　押阳韵	先生词赋擅当场，磊落胸中迥莫方。调古文章追汉魏，官清瘴疠静江乡。三城初透春风晓，八桂曾沾宿雨凉。共道郡中生意早，萧萧悴草亦依阳。
秋日自端州早归（明·韩韬）　　七言律诗　押尤韵	凌晨鼓棹促归舟，峡里寒云淡欲流。枫露渐深蝉响绝，海天初曙火萤收。惊人鸿雁双双起，趁水鸬鹚个个浮。凛冽鱼风吹客袂，满江秋色蓼花愁。
京中有怀何年兄（明·韩韬）　　七言律诗　押庚韵	偶闻伐木晚丁丁，海内逢人忆弟兄。万里乡书裁过雁，半生旅思倦行旌。风尘荏苒同为客，世路崎岖独怆情。君向西江弟向越，月明何处望三城①。
呈聚伯沈座师（明·韩韬）　　五言绝句　押真韵	骅骝虽伏枥，骏骨出风尘。一顾将安报，恩深愧主人。
