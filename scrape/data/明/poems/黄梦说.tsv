单隐君行可招集来凤亭（明·黄梦说）　　五言律诗　押鱼韵	亭台山次急，楼阁倚窗虚。瞻眺真来凤，临流岂羡鱼。岩花明腊酒，庭草曳春裾。独愧久摇落，相过意气馀。
鲤桥春浪（明·黄梦说）　　七言律诗　押东韵	划然断岸水连空，一色波光上下同。瞻眺尚馀题柱意，往来犹羡济川功。渔舟历乱晴霞外，雁塔嵯峨夕照中。未许暴腮随野浪，还看奋鬣薄苍穹①。
清明日同汤郡丞新之林刺史汝遂卢明府贤甫登豸山（明·黄梦说）　　七言律诗　押微韵	一眺名山便息机，况逢佳节柳依依。翔风燕子穿松径，尽日渔翁坐钓矶。夹岸苍茫云气合，中流湍急浪花飞。凭栏共羡沧洲好，长啸天门未忍归。
同吴使君明卿游海珠寺时明卿调守高州（明·黄梦说）　　七言律诗　押尤韵	孤寺悬珠跨碧流，水天一色四围秋。波心龙起云连槛，夜半僧归月满舟。神物何年离合浦，胜游此地近浮丘。由来宦业憎才子，念旧聊为竟日留。
送同年郭笃周右辖滇中（明·黄梦说）　　七言律诗　押阳韵	贤书忆共奏明光，羡尔薇垣紫绶长。万里风烟连弄栋，三秋道路下瓜阳。传家旧识乔卿服，屏翰从看召伯棠。携手预愁明发后，苍茫何处问行藏。
同胡学宪伯贤集文昌阁（明·黄梦说）　　七言律诗	并辔江头洗玉瓶，仙宫凝望壮怀生。寰中禹迹河山丽，象外尧天日月明。杖点浮云千虑破，花飞閒幔九愁轻。直须酩酊酬佳景，休问谁为眼独醒①。
