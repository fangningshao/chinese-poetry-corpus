石井岩（明·马光龙）　　五言律诗　押微韵	古刹开峰顶，庭宽不觉巍。江流回练曲，野稻露青肥。近海风偏响，深秋雨渐微。午钟僧饭熟，寒色欲侵衣。
游治平寺有感（明·马光龙）　　七言律诗　押尤韵	披葺蹑屐度林丘，烟雨空濛蜃气流。桃洞通源疑汉魏，竹林长啸愧嵇刘。满洲芳草巢飞鹭，数叶渔舠傍狎鸥。倏忽晴阴舒卷际，沧桑不尽古今愁。
上巳王邑侯招集水帘亭分赋（明·马光龙）	春迟韶光媚，清朗是日逢。山行宛图画，修褉永和同。寻幽陟盘磴，石室开崆峒。华檐隐云雾，鳞瓦摩苍穹。依峰环峭壁，十柱夺天工。冽泉经其下，昼夜流淙淙。玉乳喷山骨，琼浆洒林丛。清飙时澹荡，明珠满碧空。疑自沧海上，移来水晶宫。胜事王右军，杖履生春风。指顾启群英，廓然如发蒙。我亦钝汉者，倾聆心不蓬。因之觉众妙，睇目浩无穷①。
