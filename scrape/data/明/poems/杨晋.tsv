白云山即事（明·杨晋）　　五言律诗　押元韵	竹外山为嶂，高空月到门。自怜新客子，谁识旧王孙。云去龙离洞，风来虎在原。禅栖幽寂好，閒与老僧论。
石和尚见过园居次韵（明·杨晋）　　五言律诗　押虞韵	柳疏秋色澹，委巷解怜愚。把臂云同懒，忘形鹤共迂。幽期还就菊，默坐且依梧。晚饭泉初熟，清香满石盂。
重游武陵赠支上人（明·杨晋）　　七言律诗　押东韵	武陵深处隐支公，迢递层崖曲径通。穷海客来山月白，上方僧定佛灯红。土炉茗熟分花气，石磴寒生落叶风。曾记旧游吟眺处，幽期多阻乱离中①。
腊八日武陵山中送独露上人还雷峰参天然和尚（明·杨晋）　　七言律诗　押蒸韵	曲唱谁家嗣阿灯，新篁今喜汝重能。霜迷武岫人难别，雪冻玄崖屐好登。依义笑同狐鬼垒，栖阴嗟与蝶螟朋。凭将毒鼓敲云日，放得心安法亦藤。
大还谷花朝梅开次记汝禅师韵（明·杨晋）　　七言律诗　押鱼韵	石畔何人见最初，四更山月对吾庐。书来好解怀如结，咏罢方思笑始舒。林密此时风待落，涧凉今日影非虚。括香休讶群芳妒，天遣横斜特地疏。
应物上人至自雷峰以诗见贻次韵酬答（明·杨晋）　　七言律诗　押阳韵	一枕蘧蘧蝶梦忙，久抛怀抱付沧桑。衣珠未忍忘杯渡，法乳惟分许我尝。眼赤自依金臂紫，尘红谁念客冠黄。联床且订名山约，料理芒鞋踏上方。
栖贤石鉴禅师过访却赠（明·杨晋）　　七言律诗　押先韵	雨过山城翠到天，开帘惊见钵生莲。未从鹿苑誇新雨，且喜鳣堂枉旧贤。秋水绕门清共照，寒香满地澹同妍。纷纷馀自成疣赘，须信人间有大年。
暮春雨中柬阿字澹归两禅师（明·杨晋）　　七言绝句　押支韵	花雨冥冥春意瘦，褪红空自怨支离。幽情莫谓无人惜，别有怜芳铁汉知。
