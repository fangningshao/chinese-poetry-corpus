河决温家滩（明·陈坤）　　五言排律　押灰韵	卫河波涛漏，温滩堤岸开。汹訇一夜响，簸荡六鳌回。跬步初分派，阴堤久益推。谁能辨牛马，浑欲认风雷。云阵排郊坰，轻车遍草莱。但闻歌瓠子，不复聚芦灰。赤鲤游还乐，轻鸥下不猜。淼茫遥接海，浸灌远穷隈。禾稼随流尽，奔腾逐日来。河泥膏畎亩，堤柳抉根荄。界宇怜无际，襟怀望欲恢。浪花吹岸阔，莲叶贴天回。骇水疑汤沸，惊涛漫雪堆。荒波摇地轴，野水漾星台。耒耜偏能喜，流离转可哀。谽呀开日抱，争划怖山颓。羊角悬河陇，龙鳞散野魁。村墟迷町疃，舸舰避喧豗。水击千群鹭，波奔万骑騋。尺寻喧旦暮，城市转惊猜。北望无平陆，遥瞻绝远垓。转轮妨滥污，星火代条枚。普淖骈肥壤，官司惧祸胎。人功劳版干，竹落损萦回。荷锸招群役，悬旌更屡催。三秋寒浪减，一日坏坡培。莫虑飞鸿燕，当途有俊才。
