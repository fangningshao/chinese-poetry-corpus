送秦马平表弟入京（明·莫叔明）　　七言律诗　押庚韵	翩翩白马只横行，杨柳秋风去客程。仗剑好言甥似舅，开樽莫为弟辞兄。檐藏绿屿衣边暗，树隐苍峰肘后明。闻道阳春唱高曲，大都不是别离声。
季冬章少参见访不值（明·莫叔明）　　七言律诗　押文韵	欲知何事不逢君，闲向青山与鹤群。安得玉缸香是酒，但看青案字成文。天寒竹叶翻重翠，岁晚松枝起片云。户牖阿谁嫌寂寞，自然人语绝相闻。
赠别（明·莫叔明）　　七言绝句　押豪韵	年少辞家不畏劳，山间绿树戍楼高。桃花不合浑如泪，和雨纷纷上客袍。
宿佩上人房（明·莫叔明）　　押删韵	支公不相马，夜向窗前闲。酿酒醉佳客，烧灯对灵山。庖厨竹树下，巾舄桃花间。一宿又何意，题诗重愁颜。
