横渠先生祠（明·陈棐）	关中多圣灵，儒者昔何疏。孔尼不到秦，博士曾坑除。龙虎争战斗，焚溺及诗书。久之弦诵歇，齐鲁重璠玙。宋世阐文教，生贤近横渠。匡世每谈兵，岂真为穰苴。高明性元远，佛老非崇虚。讲经撤座虎，悟理听鸣驴。绝学真继圣，微言切砭愚。浮名轻簪冕，古服雅儒居。所以濂洛后，关西擅馨誉。我来拜祠下，一停恤使车。祠荒有蔓草，遗像犹俨如。我问程朱裔，博士出乘舆。谁能引此典，请之承明庐。
