题水帘洞（明·宋璲）　　七言律诗　押齐韵	石泉飞雨乱淋漓，翠箔银丝万缕齐。云屋润含珠网密，月钩凉沁玉绳低。鲛人夜织啼痕湿，湘女晨妆望眼迷。恍似水晶宫殿里，四檐花雨乱莺啼。
采桑曲（明·宋璲）	桑芽露春微似粟，小姑把蚕试新浴。素翎频扫细于蚁，嫩叶纤纤初上指。朝采桑，暮采桑，采桑不得盈顷筐。羞将辛苦向姑语，妾命自知桑叶比。家中蚕早未成眠，大姑已卖新丝钱。岸上何人紫花马，却欲抛金桑树下？
春夜辞（明·宋璲）	春閤凝温翠云绕，五色流苏垂袅袅。美人自脱玉花钿，子帐香栖绿衣鸟。铜凫漏声夜初堕，红晕摇晴燃蜡火。欲寄相思无鲤鱼，月色梨花愁朵朵。谩将软带结同心，开帘微步秋千阴。芳眠未稳鸳鸯枕，早树重重啼翠禽。
寄章允载兼柬项思复（明·宋璲）	忆昔到京畿，与子寓官廨。一见即相欢，不翅旧交快。维时困道涂，驱车久行迈。忽逢弛担初，欣若身脱械。握手坐氍毹，软语慰疲惫。情投比粘胶，意惬甚搔疥。项君数过余，滞下喜方瘥。三人互谈噱，何殊合纠繣。骖镳出游衍，古迹探奇怪。路入青莲宫，驻足听梵呗。薄晚始旋邸，倾倒形忘瘵。周详论书谱，从容说诗派。凡习尚浮华，遗音日已坏。作者固繁夥，咸韶混夷韎。澜倒并波随，畴能救危败。顾余樗散材，频年处卑隘。枘凿乖方圆，甘遭世俗卖。人将竞嘲讥，子乃敦教诫。苦言加箴规，默默使心解。酒酣示新篇，辞源极滂湃。却类任公子，投竿下群犗。应知艺嘉禾，薅治绝稊稗。读之神骇惊，秋蛩罢嘶喝。政图藉薰陶，别还隔遥界。欲叩寝食安，但复占爻卦。浦汭守衡茅，无从豁蒙瞆。譬诸铁在炉，伊谁鼓风鞴？况乃患沉疴，躯命犹纤芥。侵寻阅暑寒，孱弱乏刚夬。精神尽凋耗，面目多肿哙。布衾暖阁眠，药贴晴檐晒。年来获告瘳，书斋仍扫洒。猿鹤亦争庆，似索烟霞债。缀赋咏雕虫，攻篆学垂薤。有时看飞泉，四山寂无{滞心}。思取古遗经，一览适炙嘬。兰膏继日晷，矻矻警昏懈。视已常欿然，进业惭质。志须成丝枲，未能脱菅蒯。笃信宴安中，怀毒剧蜂虿。蚤暮自深省，此语谅非祼。近闻子亦归，亲朋乐情话。千里感贻书，殷勤驰一介。而翁幸康强，愧缺床下拜。执简立台端，百壬不敢噫。道远竟莫前，动若飞翮铩。岁月无停裛，季秋倏已届。篱菊傍云肥，江山日如画。轩车几时来，夜雨一灯挂。明德正可崇，相期各云劢。
