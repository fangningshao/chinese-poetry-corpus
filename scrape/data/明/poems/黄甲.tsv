唤客（明·黄甲）　　五言律诗　押歌韵	来日桃花坞，烦君幸一过。人嫌开宴晚，花喜入茵多。雨过应沾坐，闲来好漫过。春风浑不惜，吹尽欲如何。
与董生对牡丹酌（明·黄甲）　　五言律诗　押元韵	春色醲如许，名花故自繁。春来翻更懒，花发与谁言。汝过苔应破，庭空竹尚存。一壶聊复醉，从此坐窥园。
出郭（明·黄甲）　　五言律诗　押先韵	出郭理蚕田，幽居此最先。莺啼江树杪，月抱野亭偏。社肉分邻叟，园丁了税钱。儿欢裒腊蚁，客过并溪船。
静海寺与观颐夜坐（明·黄甲）　　五言律诗　押先韵	落木乱山巅，江楼雪夜船。山川千里外，风雨一灯前。白发翻歧路，清尊共昔年。浮生窥妄尽，今夕故依然。
不寐二首（明·黄甲）　　五言律诗　押庚韵	落月满江城，乾坤此夜情。檐楹河汉色，苍藓辘轳声。梦断嗟难续，年催思转萦。想因魔尽退，醒眼毕吾生。
夏日山斋（明·黄甲）　　五言绝句　押微韵	雨添春水漫，溪上鳜鱼肥。月出僧因过，船归鹊正飞。
十六夜祖董生北行（明·黄甲）　　押药韵	江南今夕月，清光犹似昨。君行背雁飞，明日堪谁酌。孤情月正中，照汝颜如削。愿君霜树年，遗风远摧薄。
对酒（明·黄甲）	齐瑟未工，楚玉奚辨。千仞蒙𥐊，一枝规晏。箕毕各肠，鹬蚌交患。枕边蝴蝶，隙中鹏鴳。南阳结庐，西蜀焚栈。感兹醍醐，殉我皤弁。此乾此坤，此丘此涧。何虑何营，何真何赝。化凿为天，击唾成幻。
长门怨（明·黄甲）　　押真韵	翠华恩歇玉生尘，十二琼楼空复春。却为看花解憔悴，只应秋叶是前身。
