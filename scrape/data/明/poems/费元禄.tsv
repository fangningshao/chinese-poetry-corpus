金陵咏怀古迹四首 含章殿（明·费元禄）　　七言律诗　押麻韵	烟沉弱柳隔晴沙，窈窕香台忆主家。绮树游丝留晓色，雕窗粉蝶恋清华。镜边月晕连城璧，陌上尘埋七宝车。点额新妆招不起，黄鹂衔出旧时花。
贺新郎（明·费元禄）	瑞脑烧金鼎，卷重帘、庭阴正午，画堂人静。春落天涯知何处，糁地杨花飞尽。印玉枕、流莺催醒。梅雨纱窗寒欲透，更长年、三月厌厌病。愁不语，懒窥镜。江南旧事须重整，隔花阴、传消寄息，月娥难倩。梦断秦楼相思久，芳草佳期未准。倚遍了、梧桐金井。蝴蝶已归煤麝冷，枉教人、揉碎丁香影。谁共我，步香径。
