赠虚公还匡庐（明·释通炯）　　五言律诗　押灰韵	恋此东林社，应怀出世才。刹那诸漏尽，初地一花开。飞鸟迎归锡，游龙识渡杯。未须怜去住，知为众生来。
浮光亭夜集（明·释通炯）　　五言律诗　押尤韵	观心原是妄，论旧莫生愁。麋鹿烟霞晚，鱼龙泽国秋。海月不可拾，银河空自流。夜凉犹露顶，趺坐竹林幽。
送邓太素还豫章（明·释通炯）　　七言律诗　押先韵	寒岩不出动经年，回首南州意渺然。夜月正联高士榻，秋风又上孝廉船。珠江缥缈孤帆远，彭蠡苍茫一镜悬。归去匡山遇宗炳，为寻莲社旧因缘。
小金山和陈公子（明·释通炯）　　七言律诗　押灰韵	谈禅谁道镜非台，月在中天水自回。词客巳看留带去，神鳌重见听经来。秋高鸿雁经寒起，霜落芙蓉向晚开。陶谢风流知不远，相逢原是济川才。
閒行偶兴（明·释通炯）　　七言律诗　押先韵	潮回两岸水为天，散步长堤思渺然。幽渚自留孤鹤迹，短蓑尝恋白鸥眠。山中共喜能逃病，世上谁为未了缘。几度踏残双不借，任教人笑懒残禅。
暮春喜晴（明·释通炯）　　七言律诗　押尤韵	草青沙白竹林幽，杖锡行歌纵远游。荒径湿云迷腊屐，小溪新水涨鱼舟。花枝袅袅惊蝴蝶，荷叶团团起鹭鸥。回首杳然尘世外，坐忘天地一蜉蝣①。
题肤功雅奏图（明·释通炯）　　七言律诗　押先韵	破虏曾惊出塞年，玺书频沐圣恩偏。多时久蕴安邦策，此日无劳下濑船。勋业曾归萧相后，壮图应占祖生先。名标画阁畴堪并，入望高淩五色烟①。
