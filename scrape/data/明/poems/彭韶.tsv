寄愚庵陈冢宰（终谥康懿）（明·彭韶）　　七言律诗　押微韵	勒就功名上鼎彝，乞骸累疏达金扉。鸿恩此日加宫保，鹤发来年是古稀。閒结耆英寻旧侣，新裁野服称初衣。郡楼紫气销沉久，喜见清风太宰归。
送钟岳贤侄之教上海（明·彭韶）　　七言律诗　押鱼韵	吾家田舍少闻儒，分派横塘颇读书。伯子仙郎超美秩，季方博士得新除。风生池畔芹香细，雨过庭前草色舒。文教从容真可乐，慎毋倚席度居诸。
送方宜约郎中还朝（明·彭韶）　　七言律诗　押侵韵	督饷时闻有好音，东人怀惠起讴吟。千仓露积馀红腐，万灶烟浮散绿阴。宠辱不惊书最绩，便宜屡上罄忠忱。及瓜忽报趋朝去，岁旱行看作傅霖。
赠吴汝贤学士（明·彭韶）　　七言律诗　押东韵	南都佳丽正春风，学士承恩出上宫。钟阜山光浮紫气，秦淮树色映房栊。诗吟真境无声处，人在金门大隐中。应念榆关持节者，筹边何日可收功。
书林风木为徐桥徐资时作（明·彭韶）　　七言律诗　押侵韵	瑟瑟悲风起墓林，亲容何处可追寻。九原徒抱终天恨，三釜难忘此日心。飒沓秋空时作籁，萧疏白昼自成阴。谩将绘事传遗迹，耳底无声泪满襟。
贵州闻长男浚中乡试（明·彭韶）　　七言律诗　押灰韵	海国秋高有雁来，乡闱捷报好怀开。一经教子初登第，五荐从翁未入台。北里游程冲雪去，南宫捷报看花回。人生须念君亲重，莫恋平居在草莱。
送陈公甫还广（明·彭韶）　　七言绝句　押寒韵	白云缥渺出林端，盘礴回风欲雨难。敛却神功归洞去，故山依旧碧㠝岏。
送谢文祥御史谪南陵丞（明·彭韶）　　押阳韵	零露一以坠，原野生微凉。金风转萧索，四壁虫吟螀。夜长不能寐，揽衣起徬徨。仰视天宇阔，素月扬辉光。奄忽浮云驰，肃肃雁南翔。一啄谅易谋，岂不足稻粱。穷海累臣书，藉尔远见将。羽毛尚摧落，怆惶未能忘。云胡抱孤影，悠悠岐路长。愿言随阳归，以慰朝夕望。
魏孔渊太守送岑嘉州集书韵复之（明·彭韶）　　押尤韵	岑嘉州，真名流，生平浩气横清秋。词源澒洞倾枚邹，春江晓涨蛟龙浮。从班解秩不复收，从军直到海西头。湖沙三载踏骅骝，长江万里空悠悠。间关西赴五马侯，郎官御史青幕游。蜀嘉山水增清幽，夜夜文光焕斗牛。嘉州嘉州知不忧，遗文流落人重修。当时炙手势莫俦，至今宁有姓名留。
