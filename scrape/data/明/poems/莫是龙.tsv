赋得窗中度落叶二首（青溪社题）（明·莫是龙）　　五言律诗　押侵韵	绮疏临野渡，秋树响前林。飒飒含风入，纷纷逗雨深。拂来红袖掩，积处绿尘侵。谁送哀蝉曲，无端搅客心。
得顾茂俭书及所著离思赋怅然有作（明·莫是龙）　　七言律诗　押歌韵	绿鬓伤春卧薜萝，青山起色近如何。惯看交态尊前好，较是君情别后多。明月自裁希逸赋，片云闲伴莫愁歌。家人倘问风尘色，慷慨中原但枕戈。
清平乐（明·莫是龙）	春光已半，无语空肠断。亭院落花脂粉乱，扫却坐来还满。玉关消息难凭，机头锦字初成。愁似故园芳草，东风一夜还生。
