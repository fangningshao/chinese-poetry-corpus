病中无寐用陆放翁韵（明·陆容）　　七言律诗　押蒸韵	愁来失却睡瞢腾，坐此萧条昔未曾。倾耳有声疑堕叶，委心无物似枯僧。风回别院闻鸡唱，尘落空梁见鼠登。数尽残更谁是伴，半窗寒雨一檠灯。
尝酒用前韵（明·陆容）　　七言律诗　押真韵	饮尽君家碧瓮春，香痕狼籍上罗巾。诗坛不遣前盟负，郎署应怜此会新。归骑已闻珂撼玉，留人莫待烛销银。步兵故有风流在，傲杀金貂买醉人。
次韵鼎仪东郊见寄（明·陆容）　　七言律诗　押删韵	归来无计买青山，身在从渠两鬓斑。朝退已忘迷柳院，梦回犹忆度榆关。衰年坐我书千卷，别墅无君屋数间。小巷闭门心自远，也知随处有商颜。
留天宫寺（明·陆容）　　七言律诗　押东韵	闲游几日住天宫，窘步西斋雨又风。睡起床头书帙乱，兴来墙角酒瓶空。冥蒙野色迎寒碧，狼籍春痕吊落红。别后只应如杜老，袈裟棋局念旻公。
再至和前韵（明·陆容）　　七言律诗　押东韵	此度停桡入梵宫，橘花香里坐薰风。闲心颇为江山夺，实理元非梦幻空。云隐小窗禅榻静，日斜深殿佛灯红。留题欲和鸿泥句，谁复才情似长公。
和矢庵来韵二首（明·陆容）　　七言律诗　押歌韵	百岁光阴已半过，更无英气可消磨。心粗自不容机事，耳热宁须托浩歌。世味近知闲处好，宦情终觉少年多。东桥有路通三径，奈我才非二仲何。
用韵酬若庸（明·陆容）　　七言律诗　押冬韵	未有闲情学圃农，醉乡吟社敢当冲。守官郎署成遗老，托去词林拟附庸。玄圃不遥当徙舍，酒泉无恙愿移封。闻君近日缘诗瘦，华发星星革带松。
和彭性仁杂兴三首（明·陆容）　　七言律诗　押支韵	午梦缠绵卧起迟，晚山相对一支颐。飞花欲尽春归后，啼鸟不惊人静时。好雨每遭风废阁，夕阳仍受月侵欺。同曹尚忆刘郎在，曾爇银镫夜赌棋。
舟中阅送行卷次韵（明·陆容）　　七言律诗　押萧韵	海上东风送早潮，孤舟回首故乡遥。江村雨候瞻山色，客路春痕看柳条。未有文章裨衮职，拟将涓滴助天瓢。逢人又喜闻新事，近日君王视午朝。
夜酌不能成趣辄命儿辈出韵引杯得二首（明·陆容）　　七言律诗　押阳韵	白雁南来送蚤霜，江枫一夜换新妆。风缘吹万空人籁，月欲成三过女墙。秋蚁抱香浮暖液，荷蜂含蜜褪枯房。茶铛泣处声如橹，错认书斋是野航。
与徐廷纬话旧（明·陆容）　　七言律诗　押尤韵	春风一醉故人楼，转眼重来十五秋。酒博明琼谈故事，画传昌歜记曾游。泉台二子空遗恨，竹马诸郎尽裹头。此去又成千里别，玉骢临发更迟留。
寄亨父二首（明·陆容）　　七言律诗　押支韵	金马门深昼漏迟，石渠新草汉文辞。丝纶世掌多君在，竹帛名传为尔期。匏叶鋋墙风起处，土花生砌雨晴时。革除旧恨成新乐，木榻清樽颇费诗。
得鼎仪书口占答之（明·陆容）　　七言绝句　押先韵	备数郎官未合迁，校文太史亦虚传。迩来一事真堪喜，皇子龙潜已六年。
送茶僧（明·陆容）　　七言绝句　押麻韵	江南风致说僧家，石上清香竹里茶。法藏名僧知更好，香烟茶晕满袈裟。
早过午桥口占二首（明·陆容）　　七言绝句　押阳韵	下马金门步晓凉，海云开白看东方。君王自有兴居节，不遣微臣一倒裳。
南郊杂韵六首（明·陆容）　　七言绝句　押文韵	兵卫森严万幕屯，马嘶人语静中闻。天垣咫尺銮舆近，望见龙光入夜云。
邠宁书事（明·陆容）　　五言排律　押尤韵	驱马邠宁道，萧森值莫秋。侵星劳跋涉，入境遍咨诹。土俗犹遗古，民风近不偷。图存思亶父，开国重公刘。乡语多弹舌，成人未裹头。土窑连板屋，皮服混毡裘。宾馔供狐兔，家赀视马牛。采薪拾峻阪，汲水自深沟。原隰无余利，丁夫少暇休。城隍依险设，禾黍藉天收。讼狱公庭简，逢迎驿传周。兵戈幸未及，刍粟苦征求。庠序衣冠陋，闾阎贾炫稠。有司相慰劳，旌节暂淹留。触眼伤民瘼，萦心病客愁。遒人今断迹，聊为纪行谋。
次韵杨考功雪中见寄（明·陆容）　　五言排律　押盐韵	后土承天变，司寒应候严。同云低布野，密雪乱回檐。荡漾侵池灭，蒙茸拂树粘。阳和虽不竞，膏泽已冥沾。色眩将迷鹤，光遥欲妒蟾。渭沟秦弃粉，猗泽晋堆盐。颇惬瑶阶迥，仍愁蔀屋淹。猎原纷毻羽，织室漾轻缣。持节餐应苦，扃门卧实廉。绀园惊改观，碧岭讶颓尖。窘兔留新迹，多鱼伏有潜。入歌难和曲，爱舞漫窥帘。屑下粳辞硙，灰飞楮就炎。软红连日净，涨绿与春添。归骑银垂鬣，行人玉缀髯。微声疑霰杂，细转觉风恬。照晚分灯力，传更错漏签。六花千里遍，三白一冬兼。拟絮怜才逸，充茶觉味甜。炽炉身喜近，冻笔手慵拈。螟螣当深入，来牟预可占。冷魂冯酒唤，宁避老饕嫌。
登太仓卫楼（明·陆容）　　五言排律　押侵韵	炎歊何可避，爽垲自应寻。楼阁新兵卫，观游惬士林。月同年在未，日遇望前壬。地势环江海，星缠右昴参。堂廉离地远，宇隙受云侵。百里归遐瞩，千家属俯临。半空能拔萃，寸木敢加岑。天近青垂幕，峰遥碧露簪。石阑围结蜃，金铎送鸣琳。埤堄南敔值，牙旗北垒深。彩旌县雉尾，画鼓静鼍音。废址伤伊昔，宏规复自今。折冲增武气，拱极寓忠忱。暑郁方腾甑，秋声未起砧。鲁戈坚兀兀，羲驭吝骎骎。畦病抛耘耨，途休驻辇任。蜗螺枯井藻，龟坼燥蹄涔。欲听檐瓴建，须占础汗淋。浴波知马乐，哗树冀蝉瘖。世苦乖龙匿，谁将旱魃擒。徯苏纷病草，投荫集呀禽。播水终非雨，移床且就阴。涤烦思啮雪，瘳暍幸沾霖。大火从销石，清风抵献琛。乍来惊敞豁，久坐觉萧森。缓昼忘挥扇，良宵拟抱衾。几筵司赤老，笔札侍青襟。饮榼流香茗，薰炉点细沉。水芽鲜荐藕，冰果脆尝檎。飞肉收弦木，潜鳞上曲针。老饕惭入赋，先酒愿来歆。贤已聊冯弈，将归谩托琴。万钱虚大嚼，一榻滞孤吟。韵险偏凝思，醪醇特费斟。醉眸昏易暝，便腹饱如妊。偶遂登高约，因偿眺远心。饮余童子倦，诗就主人钦。河朔沦无节，周南重不淫。未须谋秉烛，只此胜怀金。壑谷贻公笑，琼舟示我箴。晚凉无限好，归兴已难禁。
送张企翱之广东提学（明·陆容）　　七言排律　押覃韵	天语遥将度岭南，一方师表羡君堪。潜回风俗观新政，乐育英才副昔谈。爱护襟期同郑老，能诗标格近罗含。少年科第曾谁负，大好文章每自惭。好士一生心耿耿，阅人多中目耽耽。芹宫会讲晨留榻，柏府程书晚驻骖。道路漫从泷吏问，姓名先得峒民谙。蛮音啁哳初难辩，海味珍奇素所甘。画鼓发船驯巨鳄，青衿拥座听春蚕。文身俗在能无教，可语僧来不放参。龙墨污唇闲吮笔，廌冠笼发老胜簪。敷文圣代今同契，典礼仪曹夙陋聃。逢石只应呼丈拜，歃泉宁复似渠贪。花明蕉荔供行色，味杂槟蒌当酒酣。故国乾坤惟欠雪，莫年山水定工岚。清风入诵炎蒸散，化雨随车槁瘁覃。骏骨收时忘牝牡，色丝成后看青蓝。赠行已乏金兼百，饯饮何妨爵过三。往事莫言温室树，殊恩还忆上林柑。鸾墀宝玉留情献，蜃窟遗珠借手探。转眼又期归报最，坐移邹鲁到琼儋。
