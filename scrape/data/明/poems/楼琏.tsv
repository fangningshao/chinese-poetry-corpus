题深上人松月轩（明·楼琏）　　五言律诗　押微韵	夜月明松顶，轩居不掩扉。石泉沉湿翠，碧瓦弄晴晖。林静猿初息，巢空鹤未归。此中凝坐者，寒沁薜萝衣。
云南即事（明·楼琏）　　七言律诗　押麻韵	五云南国在天涯，六诏山川景物华。摩岁中山标积雪，纳夷流水带金沙。翠蛙鸣入云中树，白雉飞穿洞口花。独有江南征戍客，寻常清梦苦思家。
送镜中照上人兼柬斗南和尚（明·楼琏）　　七言律诗　押删韵	旧住扶桑第几山，偶然踪迹落人间。萝衣拂露辞秋壑，藤杖扶霜度晓关。滇海飞来孤月小，点苍留得半云閒。殷勤为报圆通客，鹤背清风好共还。
采莲曲（明·楼琏）	妾学采莲莲始花，花颜与妾争春华。妾有朱铅为郎饰，不学尔花徒弄色。秋霜一夜花无主，妾忆行郎泪如雨。暗卜行郎何日归，定是莲房结子时。
