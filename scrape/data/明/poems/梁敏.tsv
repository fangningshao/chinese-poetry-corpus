端州杂咏二首 南山晓翠（明·梁敏）　　七言律诗　押青韵	秀拥春华丽晓晴，巍峨气势截苍冥。石梳苔发堆螺鬓，露渍蓝膏湿玉屏。涧谷长留烟草色，松筠犹是岁寒青。天然一带真图画，观览无烦出户庭。
赠友人端砚二首（明·梁敏）　　五言绝句　押支韵	开云凿山骨，磨出石中奇。共结陈雷谊，操心常若斯。
沥湖采莲曲（明·梁敏）	放莲船，采莲花。星岩东去是侬家。罗裙绮袖披明霞，拈花弄叶声嗟嗟。花红叶绿令伊羡，莲叶遮头花映面。轻桡玉腕橹声柔，叶渚花潭尽游遍。摇风荡日垂杨阴，鸾歌凤吹行清斟。良人作客动经岁，几度采莲秋向深。秋向深，日将暮。少年能几何，光阴每虚度。藕丝不断为情牵，却问莲心为谁苦。回瞻紫陌控骅骝，伊家夫婿亦风流。妾身本是良家子，莫将言语轻相投。湖边酒家几茅屋，湖上采莲舟陆续。鸳鸯结匹雁联飞，泪泣红颜眉蹙蹙。眉蹙蹙，惜别离，采莲欢乐翻成悲。沥水湖边烟草合，石室岩头云片飞。去年采莲有谁在，今岁采莲人更稀。年年岁岁莲花好，岁岁年年人易老。行人昨日带回书，夫君已发长安道。长安道，何当还，莲叶莲花换几番。移船摇橹还家去，手抱银筝那忍弹。
崧台春霁曲（明·梁敏）	莺啭翠微晓，香风荡林扉。城郭已春半，新晴绚芳菲。歌亭酒馆幛帘幕，花衢柳巷分如棋。千金鞍马纵行赏，尽是官家年少儿。天开琼筵俯流水，羽觞飞酌延春晖。城南薄暮歌吹作，月上花稍犹未归①。
游石室山（明·梁敏）	七星何年陨为石，壮观南溟镇坤极。平原散作青莲花，元气沦浑护苍碧。岩峦耸峙争嵯峨，杓行直上联奎壁。洞然一室张虚明，高越匡庐几千尺。腾龙跃虎分形胜，势拥浮岚转昕夕。峰棱侧立磨剑石，上割烟霞断鹏翼。雄观伟视足奇怪，擎天众柱排云直。蓬莱之山在何许，此境尤为人爱惜。苔花叠锦灿石文，钟乳垂珠散膏液。凉蟾清吹飒秋意，异草名葩自春色。忆从天地开辟初，沧海桑田几更易。岩中神仙何渺茫，岩前版筑留遗迹。古人游览为盛事，地灵人杰今犹昔。皇华使者乘骢游，涧谷林峦总光饰。临花傍柳开绮筵，拂苔洒墨诗无敌。岩居老人深感激，再拜向前诉衷臆。乃言岩龙长晏眠，一春霖雨无消息。使者奏奉上帝敕，呼之起布阳春泽。生民早得服田亩，温衣饱食咸帝锡。我生世住灵岩前，歌诵太平昭圣德①。
