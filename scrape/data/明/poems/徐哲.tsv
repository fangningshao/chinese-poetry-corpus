清明（明·徐哲）　　五言律诗	驿路春将暮，江流夜不停。孤舟随去住，一雨过清明。野墓芊芊草，荒原树树莺。临风闲纵目，乡国倍关情。
送白石江刺史擢黔中宪副（明·徐哲）　　七言律诗　押阳韵	江亭六月江水茫，千里乘风泛彩航。五马佩麟留岭表，一琴随豸入云阳。儒臣徇国凭经济，圣主垂衣重大荒。却怪执鞭歧路远，望穷南斗认宫墙。
寿刘素予公未六十致政家无厚储洵贤辈也（明·徐哲）　　七言律诗　押微韵	不羡朱轮与紫衣，逃名便欲与时违。纵无旋马堪容地，已见轻鸥早息机。岫外浮原云不定，枝头倦鸟叶忘归。纷纷微逐红尘者，谁似先生憩钓机。
厓门吊次白川周大参韵（明·徐哲）　　七言律诗　押尤韵	仓卒行台寄莽洲，播迁今始忿前筹。不知敌骑为家孽，只道今人是世仇。五起辛勤嗟豫让，一锤颠沛壮留侯。梅花小算今何代，妖运依稀八十秋①。
