登天峰（明·庞一德）　　五言律诗　押删韵	为揽西樵胜，天峰俯仰间。流泉分洞府，境界出尘寰。谷口多松桂，幽人时往还。散怀殊可适，心与白云闲①。
寿姜戎帅（明·庞一德）　　七言律诗　押真韵	七尺魁梧报主身，丁年曾许靖边尘。数奇李广侯何暮，才美陈平食不贫。射虎东吴传气概，刺船南国羡丰神。沧江白发聊为乐，恐有非熊起钓纶①。
白云洞赠何子明（明·庞一德）　　七言律诗　押尤韵	古洞云生故故幽，悬泉况复带云流。玉龙倒捲寒成雨，海蜃何来气结楼。炼石只今传玉女，飞花几度引渔舟。高怀惟有何公子，欲共岩阿一榻秋①。
行路难（明·庞一德）	恭承涣汗恩，来宦施阳域。施阳古帝封，疆理云伊昔。既苦千岭连，扪参井亦历。亦苦候无人，道茀蕃如织。其下蛇虺盘，其上虎豹斥。计步勉跻扳，徬徨以踧踖。修途五百馀，我行何当息。
