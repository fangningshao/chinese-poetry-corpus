同诸开士过天界南庵分赋（明·如愚）　　五言律诗　押麻韵	乳石幽人径，深林道者家。海棠开遍叶，山药未生芽。云薄如春服，僧多似晚鸦。竹中烟一缕，趺坐寂无哗。
冬日浔阳道中（明·如愚）　　五言律诗　押删韵	残冬人在路，朔气重愁颜。落日下寒郭，乱云生晚山。短松悬猎网，高岸护渔关。试问同行客，匡庐何处还？
春日龙潭庵对雨（明·如愚）　　五言律诗　押侵韵	苔藓空门外，烟萝夹径阴。春流一涧急，寒雨数峰深。鸟倦还山翼，云迟过客心。望中灯火起，人语出遥岑。
舟行杂诗（明·如愚）　　五言律诗　押真韵	望去金山小，行来疋练新。应声潭上树，照影水中人。双逝凫归岸，孤鸣鹤下滨。穷年依旅食，何日是通津？
虞僧儒辟谷灵隐山赋寄（明·如愚）　　七言绝句　押蒸韵	不饭凡僧饭圣僧，若为辟谷碧山层。洞云溪水皆相食，却道人间饱爱憎。
钱塘江上楼晚眺有感（明·如愚）　　七言绝句　押灰韵	钱塘江上总楼台，无数帆樯望里开。蒙古当年分驻处，杭人空想夜潮来。
