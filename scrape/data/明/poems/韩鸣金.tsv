石洞（明·韩鸣金）　　五言律诗　押先韵	结屋随幽境，真成一洞天。寒流听洗耳，怪石坐挥弦。客到湖光净，庭空树影悬。俗缘怜未了，吟望独遒然。
青霞洞（明·韩鸣金）　　五言律诗　押尤韵	散步觅丹丘，青霞晚更幽。楼居人已远，赋就我还留。隔树閒云度，当檐宿雨流。登临殊未惬，更欲跨苍虬①。
白水山佛迹岩午坐（明·韩鸣金）　　七言律诗　押微韵	青山白水两依依，尘世何缘得息机。题壁久封苔藓字，寻幽新制芰荷衣。泉飞素练悬今古，洞隐丹砂有是非。安得溪流变春酒，矶头潦倒日亡归。
读义马传有感（明·韩鸣金）　　七言律诗　押虞韵	救主当年羡的颅，谁知殉主有龙驹。哀鸣祇为冤魂诉，立毙还将正气扶。伏刃厕桥伤国士，改鞍衢路愧庸驽。古来多少捐生事，得似庵前就义无。
