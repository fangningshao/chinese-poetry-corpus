城南小隐为松江郭彦礼赋（明·高逊志）　　七言律诗　押灰韵	步屟幽寻古岸隈，柴扉正对郭南开。林间野径穿云入，溪上春潮待雨来。过客停杯歌《白苎》，邻翁吹笛坐苍苔。羡渠高隐空相忆，浪迹多年素发催。
赠章安甫老人（明·高逊志）　　七言律诗　押青韵	篮舆迢递出郊坰，野服翩然鹤发星。柱史不辞周问礼，伏生须为汉传经。汀洲水落蒹葭老，泽国霜寒橘柚青。自笑隐沦缘底事，时危踪迹一浮萍。
苕川夜宿（明·高逊志）　　七言绝句　押尤韵	山绕荒城水自流，霜空月色满溪楼。夜长欹枕浑无寐，二十五声都是愁。
题陆滨村舍壁（明·高逊志）　　七言绝句　押支韵	记得移家白露时，秋风又是一年期。独怜零落溪边柳，那得长条系所思。
次叶楚芳见寄韵（明·高逊志）　　七言绝句　押尤韵	梅子初黄晚雨收，闲身犹着木绵裘。谁怜白苎新裁就，回首西风又是秋。
题卢元佐所藏江山图（明·高逊志）　　七言绝句　押删韵	结茅曾住白云间，游宦多年客未还。开卷偶然乡思动，数峰浑似鄂州山。
送程彦明煜之松江（明·高逊志）　　五言排律　押真韵	同是他乡客，俱为避地人。兴来犹浪迹，别去更沾巾。山路常疑雨，江花已报春。荒烟投远戍，落日扣通津。樵笠归墟尽，渔蓑度水频。扬帆惊宿鸟，鼓柁骇游鳞。俗薄谁知己，时危不计贫。飘然沧海上，也欲共垂纶。
寄陈彦博奉常（明·高逊志）　　五言排律	雨收山气佳，日入川光暝。岸帻倚孤松，飘萧发清兴。花药纷满畦，桑麻郁成径。西林宿鸟归，前溪渔榜定。旷望绝人踪，坐爱郊原静。抚景念徂春，思君一觞咏。
答徐以文（明·高逊志）　　押尤韵	我本不羁士，少年知远游。结交尽豪俊，英风邈难俦。浩然志四海，垄断非所求。群雄乱天纪，誓将除国仇。驱马向京邑，道路阻且修。旷望空叹息，失计成淹留。时哉苟未会，白璧宁暗投。耻同五鼎食，笑视千金裘。袁丝尚游侠，枚皋事俳优。知己竟不遇，行藏谁与谋。白日如逝水，冉冉春复秋。人生久羁旅，岂不怀故丘。芳时倏徂谢，悲绪寒飕飕。容华易憔悴，安能常黑头。放歌吴门市，洗耳长江流。虽然不得意，常为苍生忧。心随去雁远，目送孤云愁。夫子东海裔，济代多良筹。既无陈仲举，虽贤罕见收。何如共脱屣，速驾赴沧洲。
