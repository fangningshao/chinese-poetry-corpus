次华使张承宪公游汉江（明·申光汉）　　七言律诗　押灰韵	天上河源落五台，楼前澄影隔尘埃。杨花春尽帆归远，楮岛烟消雁影来。物色不随游子去，芳樽今为使君开。三韩胜地皆方丈，更借仙风倾一杯。
癸巳三日寄茅洞𪩍山（明·申光汉）　　七言律诗　押灰韵	去年三月初三日，燕已归巢花已开。人事天时多异态，别情春思重相催。前村后谷应无恙，旧约同游底不来。茅洞风流还可继，善山虽去𪩍山回。
暮景（明·申光汉）　　五言绝句　押文韵	树密深浓翠，孤烟淡作云。前村闻犬吠，暗路草中分。
寄稷山宰闵君（明·申光汉）　　七言绝句　押蒸韵	招寻相对县西陵，白日玲珑看纳冰。被酒夜归浑似梦，小村时点绩麻灯。
望三负山有感（明·申光汉）　　七言绝句　押真韵	孤舟一出广陵津，十五年来未死身。我自有情如识面，青山宁忆旧游人。
书事（明·申光汉）　　七言绝句　押齐韵	归思无端梦自迷，先生今老小村西。杏花绕屋繁如雪，春雨霏霏山鸟啼。
