次廉夫韵寄玉山（明·顾敬）　　七言律诗　押麻韵	玉山幽深草堂好，翠竹森森映白沙。栗里归来陶令宅，桃花开处杜陵家。风来野树留歌鸟，雨入溪流送落花。我欲问津从此去，天涯何处有星槎。
云林生画林亭远岫（癸卯五月）（明·顾敬）　　七言绝句	云林八法写倪迂，夏木幽亭翠几株。雨后长洲政如此，骑驼山色近何如。
赠娄东朱叔重（明·顾敬）　　七言绝句　押冬韵	海岳庵头积翠峰，苍松两两似游龙。要知米老骑綍去，谁把云山写淡浓。
寄芝云亭主人（明·顾敬）　　七言绝句　押支韵	云暖幽亭长紫芝，昔年曾许鹤来期。短筇空倚清江上，满目春愁两鬓丝。
