九月一日游悬鼓崖（明·徐威）　　五言律诗　押麻韵	秋风悬鼓下，烟火两三家。曲折通崖径，萧条倚树花。蛩声如互答，人语半聱牙。酒尽青山暮，归鸿背落霞。
更鼓（明·徐威）	朝挝东方日，夕挝西方月。日月挝不穷，挝落人头雪。后山烟火生，前山烟火灭。侵挠桃花红，夜半风瑟瑟。秋雨滴梧桐，年年长柯叶。感此发长叹，萍乡信肤说。
五游（明·徐威）　　押先韵	佌佌瓮盎中，跃然怀高迁。焚轮驾我骑，挈贰挟我鞯。约约纵我勒，逍遥横八綖。登陟中天台，徘徊昆仑巅。晃晃金银构，辉辉珠玉櫋。袪逐化人舞，曲随王母编。渴将绛雪进，饥奉碧霞前。吞嚼同沆瀣，远辟蝼与膻。我发黑犹漆，龟鹤齐长年。
杂诗二首（明·徐威）	颠倒梦魂中，无像成有像。无山见夔魖，无水见罔象。无火毕方横，无木枸杞藏。无涝商羊奔，无旱神马降。无病竖投盲，无过彭诉上。雄虺首岑岑，奇鸧头㟿㟿。二客鹤翩翻，五女石肮脏。墨精冉冉行，竹男喤喤向。不动讲堂钟，冥然千百状。周公不可询，觉来空惝恍。持烛照人间，熟眠无耆壮。怪事何足书，一尊乃清贶。
中秋咏怀借杜子美秋日述怀一百韵和寄柳州假鸣桑先生（明·徐威）　　押先韵	异乡青嶂外，故里白云边。北极悬双眼，中秋度四年。灯前横一剑，江浒宿孤船。玉露漙漙忌，金波炯炯然。山风徒自溷，儒俗不同迁。对酒轻千日，论诗嗣百篇。斫才犹见朴，砻智未成圆。自是穷荒地，谁怜落寞天。梧桐床护满，蟋蟀井吟偏。何处寻灵运，无人问稚川。寒岩巢燕别，疏竹网虫悬。市贾希求纸，民储寡守钱。饔餐粗乃习，衣褐短堪怜。名谷非甘谷，称泉半盗泉。土城门不警，竹屋壁常穿。钧石唯咨背，舆台只食肩。戆呆千百种，秀敏几多员。猎野狐偕走，烧畬蚁并缘。夸酣言沓沓，鼓饱腹便便。定静聋疑吹，晴明瞽讶烟。立名甘在下，恃气或争前。肥丑红楼女，粗豪碧洞仙。城隅频有约，淇水久相传。淰淰重岚晻，潺潺小涧湲。背恩棠遂伐，忘义豆长煎。胥学凶如虿，无惭行有膻。豚蹄祈殖谷，糟酒乐登筵。墉集欺猫鼠，林藏逐雀鹯。礼罗谁共入，宪网底粗悛。腐木难胜斧，孤雏叵受鋋。整冠迷狎李，称物昧持权。天德劳巡抚，人愚苦系挛。树藩吁格逖，作县失烝蠲。平谳翻遗蠹，催科绝胜畋。秽污无与汰，残忍复叨全。私有千端计，公无半语宣。执鞭深结友，握椠恶亲贤。富视铜三百，贫量石二千。中冓言可丑，有北尔当先。反笑人驽钝，私扬已骥翩。谬为明舞态，暗弄卓奔弦。伪狗故盛衍，非鱼罔寄筌。斯人宜罪也，夫我岂为焉。自昔图通变，而今谨折旋。第令心怏怏，未极理玄玄。诸子新粱肉，群经旧井田。鸾鸣将日近，鹏举欲云连。何苦原衣弊，难更肇锦鲜。平澜寒负耒，阴壑夜鸣舷。冷落千军笔，纷披十样笺。廉都多宠顾，贪守一拘牵。固谓身无绌，原来命独邅。昆山宁玉弃，合浦敢珠捐。踾踧腾高浪，参差始碧涟。悠悠江至澧，浩浩洛吞瀍。对客封佳句，思亲梦故阡。甘心和氏璞，匋面祖生鞭。嫫母声兼恶，南威色丧娟。嗷嗷秋塞雁，嘒嘒晚林蝉。传世心如锦，回天力未绵。马融先解帐，郑老疾推毡。幼子摊书籍，娇妻问翠钿。乾坤无广厦，风雪压危椽。泛慕沧溟际，行思岱岳巅。五穷延使坐，三疾强令痊。日啖如瓜枣，时寻在火莲。拒随昌寓乘，嬉射长房拳。逼侧悲图骏，徘徊笑卜鳣。敛容过土梗，负汗逐罗鞯。灸热谁何焰，随流恁地涓。摘蘋聊涉沚，务稼暂依堧。缅为知心惜，难纾渴思缠。晴冈灵凤哑，旱岁老龙眠。恶守邪溪黑，勤磨大道坚。胸襟真濩落，翰墨独瑰妍。既作鹏同起，休论鴳旂翾。数精卑一行，词正狭优旃。气象凌秋汉，光华逼斗躔。居今仍齿齿，览古愈虔虔。珍敌西南美，雄排左右甄。上台凝望锐，寄字远求骈。京赋人争写，麟经手续编。小官居不愠，健笔秉须专。白下岩鸣铎，长沙省佩弦。杖明诛琐伯，吐爱学乘禅。《尔雅》言言熟，《传灯》字字诠。贾生谗自汉，郭隗起无燕。门弟怀明道，家人念闵骞。久孤黔首恋，肯与瘴江延。写别衣皆泪，求亲道欲涎。山长空寄鲤，春尽好闻鹃。牛女缡犹结，参商毂怎旋。荡舟如得奡，辟谷苟缝佺。阊阖须臾启，文昌瞬息褰。世间惊两鸟，眼底尽飞鸢。脱后前人步，终贻半世愆。酉山书每附，浯石颂宜镌。处处青春在，年年碧草芊。壮心期不已，浩气亮非孱。韩柳拚来择，萧曹幸免铨。
