左州元恶就擒州印复还偶成（明·邓炳）	何物痴儿胆如斗，敢取铜符独悬肘。效尤武仲要鲁君，僭拟平卢袭留后。冒姓已步卫青尘，御人更出黄巾右。逋逃相率弃妻孥，耕耘无数荒菑亩。卢舍满眼麋鹿场，牛羊绝迹靡无薮。雠深恒作林甫迁，计穷惟事枟公走。辕门军令应加诛，边境夷情宜善诱。宽柔已示再生恩，迷瞀不惩难追究。悬赏感激勇志坚，面缚立至壶关口。身卧衍阳苦莫追，罪服上刑甘自受。兵不血刃俄成功，印失中书仍复旧。黔驴逞技将谁欺，穴鼠抱金竟奚有。窟中狡兔终难藏，釜里游鱼安弗久。寄言奸宄休冥顽，逆贼叛藩咸授首①。
