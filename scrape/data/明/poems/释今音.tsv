东亭留别（明·释今音）　　五言律诗　押文韵	偶然离竹院，经月在人群。几夕东亭上，燃灯过夜分。雨歇长春草，窗晴见白云。悠悠挈瓢笠，林下重期君。
秋水（明·释今音）　　五言律诗　押微韵	湛湛浮霜叶，悠悠泛石矶。鉴形虚欲尽，触物气先微。鸿雁难留影，芙蓉易解衣。扁舟何处子，寒棹夜思归。
芭蕉（明·释今音）　　五言律诗　押支韵	古砌风生处，空斋夜雨时。不因情最澹，那得意无疑。绿影清宜水，繁阴冷近帷。露华迟素月，閒澹学书词。
夏夜望月（明·释今音）　　五言律诗　押庚韵	群峰摇夜翠，当夏亦凄清。石壁分馀霭，疏林透薄明。欲到板桥去，坐闻幽涧声。柴门开复掩，飒飒谷风生。
登滕王阁（明·释今音）　　七言律诗　押灰韵	秋深南浦一帆回，高阁临江复壮开。孤屿乍晴云独去，寒潭初静雁飞来。废兴多少同怀古，吟眺流连总爱才。遥忆子安词赋地，夕阳歌舞易相催。
寄王人土（明·释今音）　　七言律诗　押微韵	高歌每忆王昙首，羡尔清狂世所稀。看竹定寻何处宅，问禅应向远山归。客来相访犹荒径，赋就孤吟尚褐衣。秋岳独期淩翮至，可堪重恋旧苔矶。
将入匡庐留别社中诸子（明·释今音）　　七言律诗　押微韵	十年浪迹事俱非，会向烟霞洞壑归。瓢笠不辞行路涩，琴书长与故人违。鹿门妻子皈空尽，阳羡田庐举手挥。此去东林胜犹在，白莲依旧赏心稀。
罗浮山居（明·释今音）　　七言律诗　押萧韵	屏分锦绣自岧峣，谁与秋深度铁桥。静夜寒林闻捣药，高楼明月过吹箫。虎须远采临巉石，雀舌閒烹试瘿瓢。惭愧头陀馀行苦，活泉引灌圃中苗①。
