除夕泊淮安（明·陈越）　　七言律诗　押阳韵	爆竹雷轰落客航，忽惊除夕在淮阳。满前景物都春意，到处笙歌沸画堂。把酒不知谁是伴，思家惟有梦还乡。年光忍见须臾尽，只恐明朝鬓欲霜。
归经梅关（明·陈越）　　七言律诗　押先韵	梅关是我来时路，我别梅关亦有年。此日笋舆经望处，昔时山水总茫然。云团古树西郊外，蝉叫西风夕照前。张相名祠谁不到，几人能拜瓣香烟。
题荔庄别号（明·陈越）　　七言律诗	红锦为云翠作山，球林珠树异人间。名区天与誇金谷，尤物谁将媚玉环。沆瀣分香凝雪椀，烟霞有草驻朱颜。交梨火枣君休问，此是灵台一点丹①。
