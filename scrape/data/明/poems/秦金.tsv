筑凤谷行窝成（明·秦金）　　五言律诗　押歌韵	名山投老住，卜筑有行窝。曲涧盘幽石，长松窅碧萝。峰高看鸟度，径僻少人过。清梦泉声里，何缘听玉珂。
月夜江行（明·秦金）　　七言律诗　押侵韵	使舟摇曳汉江浔，望里乾坤思不禁。沙市淡烟笼树远，柁楼明月射波深。流亡满地惭荒政，风景撩人惜浪吟。欹枕中宵清不寐，漫惊时序百年心。
南征凯旋次楚王韵（明·秦金）　　七言律诗　押阳韵	勋名何敢望旃常，忧国心劳鬓欲苍。马厌风尘还蹀躞，鸟惊霄汉几回翔。甲兵胸次元惭范，韬略军中每效穰。珍重贤王勤慰奖，百篇珠玉照遐方。
和邵宝游竹山诗韵（明·秦金）　　七言律诗　押尤韵	乾坤何处寄真游，晴日平湖万顷秋。云叶洗空天宇净，浪花飞动竹山浮。少陵诗兴高千古，司马襟怀溢九州。我亦欲留双眼碧，蓬莱遥望海东头。
