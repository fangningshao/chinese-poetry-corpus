移家（明·傅汝楫）　　五言律诗　押麻韵	世情那可问，青岁欲移家。鱼得陶公法，耕烧庞老畬。种桃求汉核，食枣慕齐花。醉卧沧浪曲，科头看日斜。
雨中宴集栖霞楼感怀（明·傅汝楫）　　七言律诗　押鱼韵	他山十日此楼居，感昔怀今梦不虚。半榻流云愁雁远，一帘飞雨听莺疏。闲敲词客金声赋，静读仙人玉字书。身世自惭如枥马，路迷空礼白云车。
沙溪独坐有怀霞居亡友（明·傅汝楫）　　七言律诗　押元韵	尺五楼开鸟石尊，桂枝梅树净柴门。壶觞旦日家中宴，衣服秋冬海上村。沙际学书寻鸟迹，林间会意解禽言。奇踪忽忆霞居子，泪落溪流过竹根。
暮春雨集四山堂晚晴登乌石怀往柬一山古逸二子（明·傅汝楫）　　七言律诗　押尤韵	雨罢山堂宴未休，乌山醉傍晚晴游。隔江云树翻残照，到石风花减客愁。祠殿草荒中使返，姓名苔蚀古人留。空伤往事论今夕，倚杖听莺忆酒俦。
过石田草堂因哭石田（明·傅汝楫）　　七言绝句　押灰韵	频年我理吴航楫，几度相逢笑口开。沙雨江风今日泪，岁寒愁绝是重来。
闭门（明·傅汝楫）　　七言绝句　押麻韵	频年罢酿老爱酒，客至无钱强出赊。落尽庭梅三日雨，香风闲对一瓯茶。
