华阳道中对雪怀诸同寅（明·陈向廷）　　七言律诗　押庚韵	迢递华阳尚远征，侵人寒色六花明。神游姑射银为界，梦入梁园雪作城。郢曲当年谁绝调，剡舟中夜独含情。何时借得东风力，吹散同云望太清。
登白岳（明·陈向廷）　　七言律诗　押寒韵	封内神皋北斗坛，上清宫阙出云端。层崖鸾去箫声远，白昼龙归玉殿寒。浩荡几人同选胜，阴晴千克此凭栏。向来何处皈依地，应笑浮生一宰官①。
陪祀泰陵（明·陈向廷）　　七言律诗　押寒韵	垒嶂巍峨寝殿宽，岁时将事肃登坛。汉家灯火摇千炬，周室威仪拜百官。风雨春深阴桧柏，龙舆天远望衣冠。孝皇遗泽应如海，此夕瞻依意未阑。
闺怨（明·陈向廷）　　七言绝句　押灰韵	望尽瓜期犹未回，月明清露思难裁。秋风不顾飞蓬首，更度千门笛里来①。
阙题（明·陈向廷）　　五言排律　押东韵	胜地阴阳会，灵源造化功。招提疑佛力，开辟谢愚公。世界三千外，云霞咫尺中。江流瞰衣带，村落隐蒿蓬。百折缘孤磴，千章护法宫。雪花飞瀑布，笙响奏松风。磬度诸天静，灯传上刹红。玉环留变化，金锁没玲珑。净室虚窗白，禅房曲径通。磨崖寻古碣，卓锡跨飞虹。极岸喧归棹，危檐对晚鸿。诸形皆有漏，浩劫杳无穷。寂寞三乘远，皈依四谛同。道心得寥廓，佳兴到鸿濛。岂有无生诀，苍茫叩碧空①。
