醉春风（明·顾潜）	紫燕归来两，云踪无处访。桃花开后海棠开，想、想、想。落日城边，断霞楼角，绿波兰桨。锦瑟萦尘网，香篆消罗幌。更阑酒醒梦难成，响、响、响。芳树敲风，空阶滴雨，倍添愁怅。
洞仙歌 自寿娄江（明·顾潜）	一碧动鲈鱼佳兴，浩荡鸥波放烟艇。过溪桥，十里香稻垂花，秋未晚，远渚芙蕖万柄。野翁能爱我，酌酒烹鸡，何处渔歌更堪听。醉起试推篷，骤雨初收。斜阳外、山光云影。愿百岁、逍遥瀼西东，任华发星星，换来青镜。
忆秦娥（明·顾潜）	眉山蹙，多愁慵整搔头玉。搔头玉，觑他双凤，暗怜孤独。阖闾城外春波绿，兰舟载酒欢难续。欢难续，郎归何日，金钱偷卜。
