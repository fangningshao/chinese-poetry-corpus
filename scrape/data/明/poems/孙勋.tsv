元旦早朝（明·孙勋）　　七言律诗	绛阙双瞻碧玉空，衮衣遥拜紫宸宫。瑞光总映千门曙，淑气同看万国丰。禁柳厚笼仙掌露，炉烟轻散御帘风。幸随簪笏称华祝，忽睹云车驾六龙。
登粤秀山（明·孙勋）　　七言律诗	尉佗山阁枕飞屏，石碣依然似鲁灵。夕照倒随松桧落，晚田遥带稻粱馨。三城鸡犬填阛阓，万里牙樯接海溟。淳朴旧怜吾土胜，未堪群盗日纵横。
登镇海楼（明·孙勋）　　七言律诗　押尤韵	岭峤飞岑百尺楼，下窥寰际渺浮邱。郁苍天地千年气，盘薄东南万壑秋。城阙晚云低陇树，海溟烟浪溯江流。霸图自昔多馀胜，一览还雄旧粤州。
秋兴（明·孙勋）　　七言律诗　押侵韵	翠竹修篁近满林，建牙排戟日萧森。玄蝉不受槐间暑，铁马时嘶院外阴。一榻羲皇高枕梦，数弦周孔对琴心。蒲葵葛袂寻常月，閒却秦娥捣素砧。
