题方正学先生祠堂（明·叶向高）　　七言律诗　押庚韵	燕歌一夜满都城，大内罘罳火彻明。无复看书延侍讲，仍传天语劳先生。两朝事往君恩在，十族烟销诏草成。为问精灵何处是，雨花台畔子规声。
歌风台（明·叶向高）　　七言律诗　押歌韵	泗水亭边御辇过，只今人说汉山河。风云独护兴王地，父老争传击筑歌。酒散夕阳宫树冷，台临春岸野花多。最怜楚舞情愁绝，遗恨千秋尚不磨。
林宗伯见示春曹即事诗依韵奉答 其一（明·叶向高）　　七言律诗　押阳韵	纶扉重入几星霜，此地相传有病坊。中使频来催拟旨，门官随到报升堂。虚言政事归三府，但见文书列两房。昼漏已沉初下直，看移日影下宫墙。
