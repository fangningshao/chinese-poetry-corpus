裕陵挽词（明·刘定之）　　七言律诗　押东韵	睿皇厌代返仙宫，武烈文谟有祖风。享国卅年高帝并，临朝八闰太宗同。天倾玉盖旋从北，日昃金轮却复中。赐第初元臣老朽，负恩未报泣遗弓。
五台行（咏梁、唐、晋、汉、周） 繁台（明·刘定之）	纥干山头雀冻死，午沟蛇化为龙起。禅代不侍九锡来，二晋醉投双陆子。出警入跸东西京，犹上繁台自阅兵。群姬麀聚那能辩，诸侯麇至谁能争。天道好还信岂偶，夜环殿柱仍三走。禄山仰空若猪屠，翟让仆地如牛吼。
