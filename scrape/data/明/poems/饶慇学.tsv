独珠回峰（明·饶慇学）　　七言律诗　押删韵	特立孤峰耸碧间，珠崖不数五溪蛮。崧岳云中悬宝镜，骊龙颔下吐名山。恍若海天明月现，犹疑琼岛夜光还。予侪勿讶登临晚，拂袂乘风共早攀。
双滩赴海（明·饶慇学）　　七言律诗　押支韵	两涧交流到海陲，风涛不作绿漪漪。澄江波面群飞鹜，活水滩头迭和篪。曲带环来双拥秀，回澜绕处更堪奇。徘徊绕望朝宗远，漫倚浮屠看长澌。
西峰牧笛（明·饶慇学）　　七言律诗　押灰韵	绿野春深景乱开，杏村绕指任低回。参差竹笛闻清响，长短蓑衣映碧苔。袅袅馀音天外晓，迟迟郊牧晚归来。倒骑牛背频相笑，不怕斜晖返照催。
北岸渔歌（明·饶慇学）　　七言律诗　押歌韵	处处春台乐太和，渔人随地沐恩波。得鱼艇上欣移棹，沽酒江边醉枕蓑。沙鸟不惊天籁寂，水声滴破梦魂多。醉卧疏蓬明月在，却教齐唱太平歌①。
狼岭樵歌（明·饶慇学）	老夫稚子登狼岭，都□□衣挂松影。杂遝山中白昼长，从容林下青春永。负薪下磴日将晡，郢曲高歌天未暝。蓬蒿没处白云深，红尘不到柴门迥①。
