胡姬年十五（明·张之象）　　五言律诗　押先韵	胡女倚芳年，青春最可怜。纤腰初学柳，媚脸乍窥莲。留客贻龙镜，当垆拂凤弦。堪持对明月，三五正婵娟。
还山留别仲交作（明·张之象）　　七言律诗　押鱼韵	相期意气欲凌虚，旅舍春风厌索居。末路但存三寸舌，明时不用百家书。昆丘窈窕思栖鹤，谷水清泠忆钓鱼。日暮干将抛酒市，生平结客似专诸。
谢临川游山（明·张之象）	客行旷登览，羁心展游陟。裹粮度瑶岑，振衣寻石室。源深洞屡迷，径险岩逾密。重林散轻雾，绝壁映初日。鸟鸣识节变，草绿知春及。夭桃始发溪，猗兰渐盈泽。采药遵灵丘，援萝入幽谷。缅邈隐士居，想像仙人宅。朝窥鸾鹤逝，夜听猩猿泣。水镜含清晖，松门带暝色。近涧虹文丹，远峰岚气黑。云归影难留，泉飞响易急。观奇道转远，探异情未毕。候月弄澄鲜，餐霞羡高逸。适己物自忘，达生赏无极。终然得所遣，傥值同怀客。
关山月（明·张之象）　　押先韵	月照阴山外，秋高瀚海边。全形方学镜，半影更疑弦。久戍何时满，长征几度圆。望乡千里思，耿耿梦中悬。
梅花落（明·张之象）　　押阳韵	玉树飞花早，金闺引恨长。雪明难见影，风急易闻香。舞处飘罗袖，歌边绕画梁。岁华憔悴尽，魂梦忆辽阳。
