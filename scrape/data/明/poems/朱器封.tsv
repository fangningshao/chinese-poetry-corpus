寄田子艺（明·朱器封）　　七言律诗　押支韵	芙蓉摇落寄何迟，远道犹涵玉露滋。山绕穆陵秋矗矗，月明浉水夜离离。翻经台畔一灯寂，挝鼓楼前双杵悲。无奈西风吹病骨，因君将赋五游诗。
郇关归憩刁河寺忆子田龚美之万（明·朱器封）　　七言律诗　押青韵	西来驱马度晨星，却望群峰刺眼青。门外苔痕留远屐，水边花树覆空亭。分携忆折相思柳，独卧长窥如意瓶。翻与山僧重握手，日华杲杲涧泠泠。
夜渡小江口宿丹崖赵氏寄怀李子田太史（明·朱器封）　　七言律诗　押江韵	平沙为席石为幢，歇马呼船夜渡江。双桨烟迷青草溆，九宵月傍绿芸窗。门前题字过丹穴，客里逢春覆玉缸。觅尔深山读书处，幽居长羡鹿门庞。
均州乐二首（明·朱器封）	真人宫对青楼起，面面青楼俯江水。楼上箜篌楼下船，大堤花暖汉江烟。汉江估客青楼妾，十五蛾眉娇可怜。白铜小唱《黄金缕》，对客还成可怜语。垆头客醉不留行，明道㠁峰望云雨。
游㠁山二首（明·朱器封）	万丈披鸿蒙，远势断太古。赤山表东关，山峰建翠羽。轻霄无驻景，群鹤有常侣。海气浮丹毛，盈盈栖复举。下有窈窕岩，隐隐仅可睹。几横三玉书，粲粲黄金镂。竹花开五色，苔叶垂千缕。饮泉仰天浆，茹芝饱春露。娇娇升天龙，斤斤日中兔。关尘日暮黄，岂辨秦楚路。片云停不飞，下覆昭王墓。
鬼谷（明·朱器封）　　押真韵	鬼谷最深邃，千灵迷涧濒。高风响冰叶，山根暖馀春。未敢别人界，桃花是谷神。
