淡交行（明·朱可贞）	盍簪高谊淩千载，君子之交淡如水。青松白日表同心，车笠死生原不改。穷途雨雪涨连天，桃也何如哀也贤。勉君策步阳台上，饿殍甘埋落木边。今古信心原有几，把臂之言犹在耳。朱张岂为友黄金，黄金欲尽酬知已。播州路比柳州长，有母那堪入瘴乡。烽火临关不忍去，胡贼闻之亦断肠。古来友谊传青史，鲍肆兰房随所与。世上悠悠轻薄儿，波澜翻覆嗟云雨。宁论隙末且凶终，人心安可兽心同。腹为剑戟貌为笑，黄金为寿酒兴浓。世情冷暖人秦越，却忆淡交怀白雪。援琴一奏来知音，共挹清风啸明月。药石金兰素不移，淡交真与古人期。知我谁无称管鲍，相顾全凭急难时。君不见，泽中兰，一种清芬耐岁寒。又不见，槿花红，朝存夕谢逐狂风。淡中最有如兰气，秾艳无根不久逢①。
