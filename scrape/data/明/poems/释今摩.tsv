寄旋庵都寺（明·释今摩）　　七言律诗　押佳韵	春叶聊将寄远怀，秋云留取覆空斋。怜予抱病埋匡岳，念汝情深在海涯。石坐定忘潮到脚，人来应对月西阶。每从庾岭僧归寺，尽说辛勤费草鞋。
送石鉴法兄领众栖贤（明·释今摩）　　七言律诗　押侵韵	十年丛席未成林，分座能忘竖草心。满院松杉堂构在，一家岩壑隐居深。风晴磐石看云起，月涌长溪共雪吟。胜事每惭予在后，枯藤绝壁好相寻。
九日送足公请藏（明·释今摩）　　七言律诗　押灰韵	登高四望菊花开，黯黯离情天际来。云水十年同海寺，巾瓶此日向吴台。吟依古驿江猿宿，力任瑶签白马回。频病岂堪言远别，况逢佳节益徘徊。
失题（明·释今摩）　　七言律诗	三十年来辅洞宗，悬河高论五更钟。纫兰久在千峰里，折蕙徒伤短日中。书史尚怀当日节，山川难觅旧时踪。同门一恸寻常事，愁见丰狐举眼逢①。
