珠江感秋（明·苏学程）　　七言律诗　押东韵	牂牁东汇水连空，惨淡黄云唳晚鸿。泽国疏烟寒倚棹，城陴哀角暮随风。千家砧杵秋先断，数点渔灯乱后红。摇落江湖成底事，几堪萧瑟月明中。
登白云山绝顶望罗浮（明·苏学程）　　七言律诗　押冬韵	万叠嶙峋紫翠重，长松寂历似秦封。采芳谁与寻三秀，访古空闻化九龙。云径寺荒犹驻鹤，春山花发引携筇。飘然欲御罡风去，四百峰头好寄踪。
安期岩（明·苏学程）　　七言律诗　押删韵	花落猿啼削壁间，升真元迹渺难扳。白云封后无鸡犬，流水声中有佩环。草树不知蝉蜕去，烟霞长伴鹤胎间。飘飘玉舄知何处，且掇菖蒲学驻颜。
小金山禅寺（明·苏学程）　　七言律诗　押东韵	上方钟磬倚秋空，平楚苍苍落照红。波漾楼台翻罨尽，烟销江树晓青葱。渔歌浅濑孤篷晚，僧渡慈航一笛风。淡月微云窥色相，昙花时现法轮中。
别雷文学（明·苏学程）　　七言律诗　押灰韵	不堪萧瑟气悲哉，风笛离亭罢酒杯。心折此时杨柳曲，棹经何处水云隈。相思为报衔鱼鸟，别后愁扳破腊梅。胶漆袛应投末契，天涯白发老相催①。
