忆少年 怨别（明末清初·朱一是）	沉沉永夜，阑干芍药，娇容沾雨。分明五更梦，也泪流如许。云水漫漫江北路，盼不到、客帆停处。鸳鸯渡边树，记郎从此去。
二郎神 登燕子矶秋眺（明末清初·朱一是）	岷峨万里，见渺渺、水流东去。指远近关山，参差宫阙，起灭长空烟雾。南望沧溟天边影，辨不出、微茫尽处。叹三楚英雄，六朝王霸，消沉无数。从古。长江天堑，飞艎难渡。自玉树歌残，金莲舞罢，倏忽飞乌走免。燕子堂前，凤凰台畔，冷落丹枫白露。但坐看、狎鸥随浪，渔父扁舟朝暮。
