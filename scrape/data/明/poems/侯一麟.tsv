和家兄前塘楼居书怀（明·侯一麟）	人意各有适，自得贵不违。潜虬本渊媚，冥鸿入云飞。自是爱芳草，非关薄紫薇。南塘山水清，可以筑钓矶。旷野一登楼，青村四作围。出郊甘离索，高斋保玄虚。日夜起棹歌，处处见樵渔。野老多农语，东邻闻读书。避地翻近人，临潭非羡鱼。当知陶晏意，奚必廛市居。
行路难（明·侯一麟）	君不见车氏坰，字同啮异良堪嗟。又不见澄子衣，纺缁宁顾禅缁非。势利自昔等如斯，何但今人心术移。乃知把握亦徒尔，对面芙蓉荆棘里。寂寞休看出岫云，荣华但付东流水。
