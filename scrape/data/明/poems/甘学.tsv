游海珠寺（明·甘学）　　七言律诗　押灰韵	扶病强登江上台，芙蓉玉鹤共徘徊。三千世界杯中见，九万扶摇醉里灰。前世苏公真佛祖，再来甘子野花魁。光阴遮没怜萍水，竹院寻僧忘却回。
游喷玉岩（明·甘学）　　七言律诗　押支韵	息履岩头再振衣，千秋回首忆同谁。水声不似当年响，石壁犹存去日诗。野老扫苔惊客暮，山花催鸟报春迟。未知真隐归何处，斜照阑干半谢时。
送汪生出西樵（明·甘学）　　七言律诗　押庚韵	绝壁栖枝歌月明，此身原寄一毛轻。千年仙径迷芳草，六月芙蓉有醉英。云液馨香来院宇，水声弦管出峥嵘。白头莫问留题处，已有文章借长卿。
题东林饯别图（明·甘学）　　七言律诗　押阳韵	巢禹人间共一堂，交情到此羡相忘。天南春早停云思，蓟北秋宵坐月光。今古几人曾下榻，江山留句入奚囊。他年我亦腰横玉，不识重来望帝乡①。
钓鲤台（明·甘学）　　五言绝句　押灰韵	白云几来去，紫藓伴青苔。鱼寐钓不起，空馀古石台。
锦岩（明·甘学）　　五言绝句　押尤韵	水帘封昼夜，石洞无春秋。好景心自醉，人间空白头①。
有拟（明·甘学）　　七言绝句　押庚韵	天上归来不钓名，溪翁诗酒共陶情。閒时拈起东坡笔，洒向人间作雨声①。
岁暮宿锦岩偕邓粤仁兄弟（明·甘学）　　押侵韵	雪夜三人心，抱膝梅花林。梅香不见影，山谷衡门深。赓歌李太白，宁怯岩寒侵。豪气凌斗杓，孤兴千仞岑。举声叱山鬼，惊起眠枝禽。何如邓二仲，与我雄一襟。此事几千古，今作卧龙吟。明发各乃别，载阳复相寻。共期登大科，再弄天风琴。
