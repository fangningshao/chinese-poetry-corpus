渐山早发（明·薛亹）　　七言律诗　押阳韵	呼仆吹灯促晓装，出门月色十分光。板桥霜重稀行迹，野寺钟疏搅客肠。河汉低斜趋北极，启明辉映出东方。前途莫见同心伴，惟有啼鹃诉路长。
鸿山侨寓（明·薛亹）　　七言律诗　押歌韵	隐来此地傍松坡，云树幽清逸兴多。四顾远山供老眼，数株古树挂新萝。卜邻择地居仁厚，教子传经可切磋。世事颓然都不省，漫言愁思得相磨。
山斋即事（明·薛亹）　　七言律诗　押侵韵	小斋旧结傍花林，门对长川岁月深。风送花香三径晚，日移竹影半天阴。白鸥眠渚沙笼玉，赤鲤翻波水漾金。富贵浮云何足讶，清风明月是知心。
有怀（明·薛亹）　　七言律诗　押侵韵	一榻初开俯碧浔，溪流曾似野情深。鸿飞沧海三秋影，人阻白云万里心。酒泛壶觞堪遣兴，琴停几案少知音。几回独倚栏杆望，为解愁怀强一吟。
隐居杂兴（明·薛亹）　　七言律诗　押真韵	旧买青山共结邻，小庭惟爱月华新。鸡鸣茅舍孤村晓，草绿郊原十里春。琴操梅花偏有兴，心涵流水净无尘。眼前富贵浮云薄，我喜林泉酒味醇。
游韩祠（明·薛亹）　　七言律诗　押灰韵	乘兴登临刺史台，台因多景句难裁。垂帘燕雀高低舞，泊岸帆樯次第开。蓝雪消残华日近，秦云收尽化风来。先生往事今千载，琬琰碑章纳谏才。
秋晓山行（明·薛亹）　　七言绝句　押先韵	风摇木叶惊栖鹊，露洒清音咽素蝉。岚锁翠微山寺静，数声钟散道人眠。
读复斋杨公捕盗说（明·薛亹）　　七言绝句　押支韵	六贼欺心心自迷，而今始觉觉来迟。等闲却被东风笑，笑我知吟人未知①。
