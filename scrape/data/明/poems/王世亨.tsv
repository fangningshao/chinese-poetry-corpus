蘸水凝香在东山岭耕读亭下（明·王世亨）　　五言律诗　押庚韵	香阁端山下，霏微四望平。湖光澄藻镜，塔影落孤城。水树连天碧，江烟入夜明。寻芳应有兴，一曲寄吾情①。
正德丙寅冬万州雨雪（明·王世亨）	撒盐飞絮随风度，纷纷著树应无数。严威寒透黑貂裘，霎时白遍东山路。老人终日看不足，尽道天家雨珠玉。世间忽见为祥瑞，斯言非诞还非俗。越中自古元无雪，万州更在天南绝。岩花开发四时春，葛衫穿过三冬月。昨夜家家人索衣，槟榔落尽山头枝。小儿向火围炉坐，百年此事真稀奇。沧海茫茫何恨界，双眸一望无遮碍。风冽天寒水更寒，死鱼人拾市中卖。优渥沾足闻之经，遗蝗入地麦苗生。疾厉不降无夭札，来朝犹得藏春冰。地气自北天下治，挥毫我为将来记。作成一本长篇歌，他年留与观风使①。
