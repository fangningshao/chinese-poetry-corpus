游潮阳白牛岩（明·林隽胄）　　七言律诗	梦魂久结此山间，秋晚山缘得未悭。松壑出云皆绿气，石岩生月共苍颜。天能磊砢安峰骨，我欲高歌动海澜。爱尔晨曦兼暮紫，可容袖满水声还。
花前集杜（明·林隽胄）　　七言绝句　押真韵	差见黄花无数新，正思戎马泪盈巾。且看欲尽花经眼，花底山蜂远趁人。
秋斋集杜（明·林隽胄）　　七言绝句　押灰韵	茅斋寄在小城隈，旧国霜前白雁来。药里关心诗总废，菊花从此不须开①。
蜚遁篇（明·林隽胄）　　押真韵	白日皖晚不见人，岛龟安藏龙戢鳞。有客湔衣江海垠，还来取适黄羲身。遂使岩薄万古尘，此兴不随沧桑泯。大文既舒烂以陈，中有奇光可结邻。白石之粲水粼粼，宛其无数流花湮。渔父棹卷恍知津，怅望江秋生江春。犹令人者传避汉，莫往莫来谁为真。日月自此揽青磷，道心文心两逡巡。噫嘻，道心文心两逡巡。
题紫阳朱夫子画像（明·林隽胄）	尼山闻治世所宗，斯道经天行地同。岩岩邹峄闲先圣，由兹而降经尘封。大道为公不终秘，登堂仿佛闻丝桐。汉室诸侯抱残缺，未能阐发开愚蒙。周程张邵接踵起，维时文在天所钟。紫阳夫子毓关南，更知后起难为功。格致诚正八字张，微言大义无疑恫。当其投匦上书日，说书崇政达四聪。中遭谗邪道将废，未几天朗日昭融。历祀于今且数百，王鈇圣灯咸率从。瞻仰肃拜效赞叹，绘天赋海徒冥濛。
