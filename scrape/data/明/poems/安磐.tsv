过印上人故居（明·安磐）　　七言律诗　押冬韵	振策当年诣远公，袈裟相见坐从容。向来弹指空千劫，今日低头礼万松。小院影堂无客到，绳床蒲坐有尘封。可怜月色还如旧，泪下西楼夜半钟。
题画（明·安磐）　　七言绝句　押东韵	百里同云雪满蓬，冥冥那复计西东。轻舟不畏邪溪水，向晓南风暮北风。
绝句二首（明·安磐）　　七言绝句　押鱼韵	折竹声乾万壑虚，晚风江上有归渔。闲来只共梅花笑，雪里何人到草庐。
