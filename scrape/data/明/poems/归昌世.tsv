咏落叶（明·归昌世）　　七言律诗　押冬韵	除却离忧百事慵，重来苔径旧时踪。江清秋响风催棹，鸟去庭空月照筇。回首独愁千万树，隔林细数两三峰。茫茫憔悴初冬色，飒沓时闻五夜钟。
和陶杂诗七首（明·归昌世）　　押真韵	宇宙何茫茫，起灭同一尘。胡为一日间，各营百年身。华堂与崇丘，去疏来者亲。我庐非我有，四顾谁为邻。有如远行客，当夕已戒晨。有怀不胜蹉，举目皆劳人。
