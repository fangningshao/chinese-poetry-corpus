访隐士不遇（明·陈理）　　五言律诗　押删韵	平生慕高隐，今日扣柴关。松老鹤相对，云深人未还。望穷流水远，坐久落花班。惆怅归来晚，夕阳杳蔼间。
山家（明·陈理）　　七言律诗　押侵韵	三两人家倚碧岑，鹧鸪啼处落花深。汲泉煮茗留僧语，种竹生林引凤吟。缱绻关情禽对语，婆娑生意树交阴。此中谁是陶弘景，为说经邦济世心。
题饶平公馆（明·陈理）　　七言律诗　押庚韵	万山环绕一孤城，城外荒郊路坦平。春煖祇看桃李灿，山深不见虎狼行。俗同邹鲁皆归化，人乐农桑尽力耕。更喜儒林多俊彦，年来桂籍共联名①。
寄存道（明·陈理）　　七言绝句　押豪韵	燕子西飞东伯劳，苍茫云树海天高。不知何处相逢日，对饮流霞和楚骚。
