宿冲虚山房（明·韩鸣凤）　　五言律诗　押庚韵	挥手谢人世，飘然物外情。白云吟处断，丹火意中明。扫石卧花影，扣弦和鹤鸣。得归招隐地，谁复爱浮名。
梅花村怀东坡（明·韩鸣凤）　　七言律诗　押元韵	天汉桥西雪里村，昔年仙迹到今存。峰头白鹤留形影，洞口梅花写梦魂。剪碎山云飞锦字，呼来江月坠芳尊。青苗有意不归去，啼鸟野花空掩门①。
仙女石（明·韩鸣凤）　　七言律诗　押阳韵	云雨烟消石磴香，不随丹阙舞霓裳。山云结辔骖黄鹤，崖竹编笙弄紫凰。缑馆月寒收别韵，蓝桥花老坠残妆。多情宋玉将词赋，巫峡台空枉断肠①。
