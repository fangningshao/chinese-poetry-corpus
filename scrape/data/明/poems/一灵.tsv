满庭芳 蒲城惜别（明·一灵）　　押灰韵	金粟堆边，冰蒲水畔，紫骝迢递迎来。月中惊见，光艳似云开。桑落沾唇半醉，将长笛、弄向秦台。天明去，鞭挥岸曲，愁杀渡人催。徘徊。空叹息，桃花易嫁，凤子难媒。和香雨氤氲，飞作尘埃。坠井银瓶永绝，谁复取、仙液盈杯。应知尔，三春绣阁，幽寂委苍苔。
浪淘沙 春草（明·一灵）	嫩绿似罗裙，寸寸销魂，春心抽尽为王孙。不分东风吹渐老，色映黄昏。蝴蝶不留痕，飞过烟村，红藏几点落花魂。雨过苔边人不见，湿欲生云。
一落索（明·一灵）	杜宇催春从汝，莫催人去。人留即是好春留，更一任、风和雨。怕见游丝飞絮，为伊无主。落花争似泪花红，只滴在、分襟处。
离亭燕（明·一灵）	渐到鹧鸪多处，愁作一天风雨。芳草可怜千万里，长共夕阳无主。且莫返乡关，已有断魂飞去。云际片帆难驻，江上一竿谁许。空妒白鸥来复往，笑我飘零倦羽。掩泪似春山，终日濛濛洲渚。
古调笑令（明·一灵）	芳草，芳草，生向江边太早。连天一片春愁，不管王孙泪流。流泪，流泪，点点桃花吹坠。
江城梅花引（明·一灵）	黄花和我满头霜，怕重阳，又重阳。不分早梅，还与斗寒香。老去看花如雾里，被花恼，一枝枝、总断肠。断肠，断肠。苦参商，夜已长，天已凉。一叶一叶，落不尽、悲似潇湘。那得罗浮，清梦到兰房。明月笑人眠太早，飞去也，影徘徊、尚半床。
摸鱼儿 与友人别（明·一灵）	放兰舟、溯江西上，渺茫云树何处。天涯相见频相别，同作水边风絮。春欲去，恨故苑、莺花总付烟和雨。离情罢诉！教夜半啼鹃、声声向月，为写此愁苦。思重会，定在吴阊古渡，吹箫城下应许。英雄失路皆无策，渐使浣纱怜汝。君莫取，鸿鹄在、他时自有凌霄羽。功名粪土！且满酌霜醪，还携渔艇，共醉白苹渚。
