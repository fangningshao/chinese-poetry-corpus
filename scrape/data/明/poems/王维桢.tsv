孝烈皇后挽歌（明·王维桢）　　五言律诗　押东韵	范内留芳训，扶天有骏功。仙游知跨凤，圣念为当熊。玉佩虚无里，苍云怅望中。宜春花照眼，泪洒旧时丛。
寄东氏妹（明·王维桢）　　五言律诗　押鱼韵	万里游真倦，向来依故庐。宁亲迎卫女，设馔钓河鱼。奔诏身仍远，思家意不舒。班昭应有念，早上丐兄书。
康陵陪祀（明·王维桢）　　七言律诗　押庚韵	塞上犹传八骏名，帝丘今望赤霄平。千峰云起旌旗影，万木风多剑槊声。玉殿香烟浮俎豆，瑶墀星斗灿冠缨。雍歌听彻人归尽，独立春宵百感生。
沙河道中用王太史韵（明·王维桢）　　七言律诗　押文韵	晓日平郊远色分，皇家千障抱诸坟。沾花车骑香闻露，过水冠裳润带云。绣璧斜翻丹凤势，回沙细拥白蛇文。词臣预喜瞻依地，宝篆穹牌七帝勋。
小至院内对月简诸同宿（明·王维桢）　　七言律诗　押支韵	海东满月上金规，风后寒光湛玉墀。出槛新梅浑失影，当阶老鹤淡无姿。宵深霜露侵偏剧，节变星河望欲移。坐待严城楼观晓，拟看云物共登危。
别汪仲子（明·王维桢）	还子无苦颜，羁人寡欢趣。宛马东道来，西风常反顾。予也塞鄙人，谬习从章句。会值好文时，凌风偶鸾翥。天路岂不廓，翱翔非所慕。华岳云台边，翳翳绕松树。其下盘茯苓，其上栖白鹭。归与依吾乡，延年而保素。
