秋杪宿准提阁（明·姚子蓉）　　五言律诗　押先韵	万情销一宿，四野白无边。阁静山为梦，湖空水得禅。虚烟生暮气，老树卧秋天。僧语灯残后，寒声岭外悬①。
山庄合咏（明·姚子蓉）　　七言律诗　押萧韵	半生别恨寄渔樵，欲拉巢怀未可招。洞有桃花犹是汉，丹无神术愧为姚①。云閒客至泉初碧，窗静禽呼草自夭。坐久凉生更进酌，几声细雨打亭蕉。
西湖宴集（明·姚子蓉）　　七言律诗　押萧韵	湖流曲折夜生潮，水国微茫乐事饶。红叶影飘钟出寺，寒鸦声起麓归樵。悬知别后情千缕，且复尊前醉一瓢。莫讶严城笳鼓急，峰头白鹤正相招。
