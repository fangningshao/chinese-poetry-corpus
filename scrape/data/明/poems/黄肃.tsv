客中春怀（明·黄肃）　　七言律诗　押尤韵	竹里山鸡啼未休，江南二月景如秋。半帘花雨寒欺袂，一片江云晚傍楼。乱世青春如过梦，少年华发忽盈头。故园动是经年别，满眼干戈添客愁。
咏怀六首（明·黄肃）　　押尤韵	少壮好游览，不知中道忧。方兹怀故土，眷此成淹留。员阙蔽朝厓，玄云阴以浮。徘徊当永夕，嬿婉将焉逑。栖鸟翔不息，鸣虫亦啾啾。人生无定止，卒岁何能休。
仙人篇（明·黄肃）	翩翩骑白鹿，言上泰山顶。俯观浮世中，不见百年影。道逢古时人，绿发被两领。授我采药诀，延年保寿命。我闻再拜跪，问是何方求。抚我挟我肘，与我上天游。天上多桂树，枝叶何修修。折取忽盈筥，馨香沾我裘。何因入君袖，道路长悠悠。
白头吟（明·黄肃）	长丝弦声缓，短丝弦声急。长短苦不齐，抱取向郎泣。明明皓月，三五圆缺。念我所思，中道而别。噭噭云中雁，北风声烈烈。愿寄一行书，与郎相诀绝。泰山高嵬嵬，海水不见底。妾心终不移，研山枯海水。
短歌行（明·黄肃）　　押歌韵	来日苦少，去日苦多。人生不满百，痛当奈何！当复奈何！不如沽美酒，置此高堂上，与君长笑歌。峻阪无停车，急川无停波。不如沽美酒，置此高堂上，与君长笑歌。人生不满百，当复奈何！痛当奈何！来日苦少去日多。
长相思（明·黄肃）	望欢城南头，览取别时路。路边有深井，井上有双树。树有东西枝，枝叶尽相附。去年东枝荣，今年西枝悴。年年望树枝，树发行人归。
