登准提阁（明·黄德燝）　　七言律诗　押庚韵	傍湖深浅得山情，入望江峰次第评。飞鹤云间冲雨至，斜帆天际泛烟轻。檐齐孤塔闻铃语，人定千家有磬声。鱼鸟不须惊钓弋，曹源一滴證无生①。
五坡怀古（明·黄德燝）　　七言律诗　押麻韵	宋末支天草拜麻，六师驻处即为家。龙归沧渤号遗鼎，雁度燕关咽暮笳。元相于公端属望，臣心一死已无加。空山古道千秋色，松柏森森长岁华。
壬子春羊踶岭庵重葺落成（明·黄德燝）　　七言律诗　押冬韵	一径纡回最上峰，四时岚气幻山容。尽芟榛莽栽棠树，且息疲劳听晚钟。施茗衲僧敲石火，窥人林鸟数游踪。帝乡子舍含情处，天际云横野色浓①。
银瓶飞瀑（明·黄德燝）　　七言绝句　押灰韵	层峦月夕殷轻雷，一派银河接上台。海国年年春泽沛，作霖应尔是仙才。
海门潮声（明·黄德燝）　　七言绝句　押先韵	极目沧溟浸远天，鼍音隐隐度斜川。移情我亦成连者，一奏回风涨紫烟。
丽江月色（明·黄德燝）　　七言绝句　押阳韵	横披素练水晶乡，万户蟾光桂蕊香。何处兰舟吹短笛，孺歌月下咏沧浪。
长沙夜雨（明·黄德燝）　　七言绝句　押侵韵	江面初生一缕阴，霏霏尽作老龙吟。飘来远屿归帆湿，维向芦花伴宿禽。
凤河晚渡（明·黄德燝）　　七言绝句　押删韵	见说河东有凤山，问津人在夕阳湾。江鸥不管行骖速，故傍渔矶作意閒。
