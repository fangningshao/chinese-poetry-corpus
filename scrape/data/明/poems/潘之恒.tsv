雨后同钱象先王德操王房仲游虎丘（明·潘之恒）　　五言律诗　押尤韵	客怀岑寂后，无复更寻幽。积雨沉鲛室，新云簇虎丘。树高能半塔，山浅亦藏舟。为问千人坐，曾消几日愁。
慧庆寺访无怀如庵印宗三开士（明·潘之恒）　　五言律诗　押齐韵	寒山东一曲，云是白莲溪。寺僻居桥左，林深到竹西。波生梁日动，梵出径云迷。莫漫嗟无侣，禅枝喜共栖。
游楞伽山（明·潘之恒）　　五言律诗　押阳韵	移棹出横塘，悠然见上方。天从湖尾缩，山带树容苍。客病消茶碗，禅心醒石床。翻怜台畔草，尽作苾刍香。
春燕（明·潘之恒）　　五言律诗　押微韵	海燕留空垒，逢春几度归。引雏将唶唶，识主故依依。解语欺黄鸟，谋身尚黑衣。莫嫌泥滓污，曾向玉楼飞。
娄江谒二王先生墓途中述怀（明·潘之恒）　　七言律诗　押虞韵	祗园澹圃各荒芜，绵竹寻师事岂诬。积翠丹台空集凤，杀青玄草尽传乌。惊心尘土双埋玉，挥涕河山一束刍。怅望新阡松柏路，敢从青树问荣枯。
昆山听杨生曲有赠（明·潘之恒）　　七言律诗　押支韵	板桥南岸柳如丝，柳下谁家将叛儿。《白苎》尚能调魏谱，红牙原是按梁词。雨添山翠通城染，潮没堤痕去路疑。年少近来无此曲，旧游零落使人悲。
西陵逢杨五（明·潘之恒）　　七言律诗　押虞韵	一番秋色落蘼芜，莲子香残更技蒲。击楫似邀桃叶渡，看花空忆莫愁湖。凄凉古堞悲遗事，寂寞荒园问旧垆。怪杀钱塘城外柳，夜来栖尽白门乌。
赋得千山红树送姚园客还闽（明·潘之恒）　　五言绝句　押真韵	秋岸繁华景，红霞万树春。西风无限意，吹尽送归人。
白下逢梁伯龙感旧二首（明·潘之恒）　　七言绝句　押支韵	梨园处处按新词，桃叶家家度翠眉。一自流传江左调，令人却忆六朝时。
