秋兴（明·雪梅）　　七言律诗　押萧韵	雨过池塘暑气消，山冈处处乱鸣蜩。侵衣树色摇空翠，绕户江声落晚潮。自笑疏慵忘礼乐，只将踪迹混渔樵。降心惟有诗魔在，时复临风写绿蕉。
山居诗（明·雪梅）　　七言律诗　押删韵	道人卓锡爱名山，四面巉岩指顾闲。风牖坐闻松子落，石床定起藓痕斑。鸣禽花坞春常在，隔水柴扉夜不关。惟有白云知此意，庵前飞去又飞还。
