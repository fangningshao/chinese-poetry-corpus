徐良辅耕渔轩（明·王隅）	南山饥牛常待饭，而君力田致疏懒。北冥游鲲几千里，而君重钓沧浪水。高堂老亲鹤两鬓，二者本自供甘旨。禾囷三百既有获，得渔可羹而已矣。《甫田》之诗诚是歌，犗耳之谈真浪耳。五湖飞涛雪崩奔，高轩却立青山根。鱼龙出舞日色死，四面绿窗相吐吞。辍耕罢钓来坐卧，每与明月争黄昏。抽书腰下教儿读，等身长锸支柴门。有时风雨得赪尾，沽酒约客东西村。楸树矶头净淘米，蘋香满席罗盘餐。颓然醉饱无一事，渊识自许探乾坤。鄙夫或问荣与辱，笑指浮云无一言。主人可能从我请，借我开轩对烟暝。吕望岂意遭周猎，伊尹却负干汤鼎。吾以吾手举吾锄，君以君力为君骋。聊将榔板敲一声，蛟鼍局敛风波静。清时有才亦如此，奚必区区事箕颍。帟鱼飞雪落牛蓑，暂赏湖光三万顷。
