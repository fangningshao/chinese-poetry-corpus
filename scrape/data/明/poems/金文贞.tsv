春日旅馆偶成（明·金文贞）　　七言律诗　押覃韵	陌上原头杨柳纤，东风消息在江南。故园门径曾栽五，明日时光更起三。春盛杜鹃空自怨，枝深鹦鹉许谁谈。昼长公馆清如水，坐听鸣琴久欲酣。
夏日送大卿君赴任武冈（明·金文贞）　　七言律诗　押鱼韵	麦秋春去客程初，远逐湖南万里馀。人静夜鹃啼有韵，道偏秋雁泪无书。檐蛛网就丝难尽，梅豆丸成苦未除。伯乐自来何处觅，错将良骥驾盐车。
宦邸寒食（明·金文贞）　　七言律诗　押支韵	细细催花雨若丝，异乡寒食故乡思。采蘋士女榆烟暮，斗草儿童杏酪迟。两岸绿杨当古道，一群白鹭点晴漪。东风昨夜还家梦，泣向先姑酌酒卮。
