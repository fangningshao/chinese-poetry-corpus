登坡山（明·邓于蕃）　　七言律诗　押先韵	步入招提访洞天，鞭羊化石自何年。持来紫穗难克粟，掷下黄金不当钱。羽客卧高三丈日，鲸音惊动万家烟。坡山古渡无踪迹，异代曾闻此涉川①。
谒李忠简公祠（明·邓于蕃）　　七言律诗　押侵韵	珠宫屹立涌江心，宋相祠前古木阴。异代文章归国史，千年香火接禅林。清香尚带寒梅色，久远犹传玉翰音。独步海天遥纵目，依然间气郁森森①。
厓山吊古（明·邓于蕃）　　七言律诗　押支韵	厓山驻跸此何时，满地尘氛势莫支。赖有忠臣同效死，空令战士尽含悲。慈元庙食依荒岛，幼帝行宫傍海湄。感慨兴亡堪堕泪，夕阳秋草对残碑①。
飞来寺（明·邓于蕃）　　七言律诗　押元韵	几度维舟傍寺门，欲从飞阁问仙源。残碑石在曾驱虎，古洞云深不见猿。上界钟鸣僧入定，层崖花落客扳援。廿年来往俱陈迹，聊与同心避俗喧①。
过梅岭（明·邓于蕃）　　七言律诗　押灰韵	重关复岭削天开，丞相曾经启辟来。万里车书通绝域，千秋祠庙倚高台。云封鸟道从天下，风响松涛尽日哀。文献未亡丰度在，令人临眺重徘徊①。
游南华寺（明·邓于蕃）　　七言律诗　押齐韵	渡筏先登楚岸堤，南宗衣钵入曹溪。千寻智海源堪溯，一语风幡径岂迷。金检有书传贝叶，玉绳无影落菩提。当年多少参禅侣，寂寞花边听鸟啼①。
寄刘吏部（明·邓于蕃）　　七言律诗　押支韵	曾记龙门御李时，汪汪千顷玉为姿。兴来共酌三山月，别去难裁尺素词。庐岳峥嵘瞻气色，秣陵佳丽助吟思。狂余潦倒衡茆下，犹慰云霄有故知①。
