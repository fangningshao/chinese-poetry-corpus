九月登黄岐山绝顶（明·曾迈）　　五言律诗　押先韵	独有登高兴，欣逢九日缘。维舟分二水，著屐拟诸天。潦倒悲秋客，清狂作赋年。悠然饶古意，宝塔拂云烟。
仙桥山怀郑碧河太史（明·曾迈）　　五言律诗　押青韵	登山聊一梦，谷口旧丘亭。人岂仙桥重，地因太史灵。文章空有托，松柏忍为听。长醉歌凫舄，秋风若解醒①。
黄岐山歌（明·曾迈）	南越之南揭阳岭，突兀层峦黄岐山①。从秦历汉群峰出②，流云飞霞不可攀。上有浮屠拂云起③，石湖千载抱泉水。悬崖风雨古木疏，春色秋容翠微里。磊石玲珑溪谷中，洞门双辟竹与松④。盘桓宛转多迂怪，叠巘连岫度晚风⑤。俯临玉窖之双溪，舂容夜月映沙堤⑥。山高水清长无绝⑦，渡水登山无尽期。昔人独有陈夫子，幽栖选胜风流美。古今地灵应相托，山中仙客良有几⑧。
