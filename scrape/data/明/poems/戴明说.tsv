青县（明末清初·戴明说）　　五言律诗　押元韵	畿邦初占地，朝议又兴屯。谁引河边骨，来依楼上魂。畏兵穿小户，避赋去颓垣。舅氏今垂老，荒尊到古原。
送杨莪蒿入蜀（明末清初·戴明说）　　七言绝句　押寒韵	剑倚峨眉霜鬓寒，孤臣五夜独攀鞍。岘山剩有江湖泪，别过羊公仔细看。
蜀还行送杨莪蒿入都（明末清初·戴明说）	杨子长征入蜀时，疏林落叶相扶持。杨柳楼头不忍望，归来未厌春风迟。自古人歌蜀道难，壮士未老头胪寒。夜火山黑虎睛烁，朝槎瀑跌蛟风攒。纡曲秦蜀多古路，兴亡苍苍横薄暮。霓云低哭玉环坟，霹雳不死青牛树。五丁妄凿天钩连，粪金梦醒贪人悟。汉川城中有拜台，定军山下生蒿莱。逐鹿鼎分今已矣，钓鳌恢网胡为哉。缚鸡小儿撑地轴，逝骓错莫拔山哀。羽扇巾帼两不来，北风吹之成尘灰。太白雪霰飞鸟绝，锦江花草垂苔莓。山川不可极，去日将复回。孤马玄黄，夕阳淡颓。生人到此，安能对之久徘徊。自怜生理哀乐煎，与君且酌长鲸川。燕市珠美如花，劝君珍坠珊瑚鞭。典貂裘，换麟脯。五侯门峻登龙苦，君行何处友钟鼓。
