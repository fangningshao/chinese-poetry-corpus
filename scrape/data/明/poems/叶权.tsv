感遇（明·叶权）　　七言律诗　押阳韵	花暗重门燕绕梁，珠帘高卷郁金堂。香云缥缈来青琐，初日玲珑照宝妆。蜀锦昼长铺翡翠，吴绫春暖卧鸳鸯。含情饮恨风流尽，笑杀罗敷自采桑。
燕（明·叶权）　　七言绝句　押阳韵	何幸栖君玳瑁梁，蔷薇花下趁余香。愿教春色年年在，不惜双飞日日忙。
听查八十琵琶（明·叶权）　　七言绝句　押豪韵	新声不及郁轮袍，空拨皮弦挂锦绦。独向月明弹一曲，白头双泪落秋涛。
