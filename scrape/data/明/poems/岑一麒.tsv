次临封八景韵 江口归帆（明·岑一麒）　　七言律诗　押灰韵	邀朋尽日踏春苔，剥笋烹葱小宴开。山色翠笼汀树密，江风清送海帆回。天空鹭下眠闲渚，云净鸦归点落梅。食玩自应迟路晚，满窗星月共徘徊。
登丰寿山（明·岑一麒）　　七言律诗　押齐韵	层峦叠嶂与云齐，乘暇登临石作梯。山顶寺空铜佛古，洞门人静野猿啼。千寻露乳流灵濑，万顷腴田傍远溪。耽玩未阑贪异赏，坐延红日欲沉西。
青山仙迹（明·岑一麒）　　七言律诗	仙人石迹傍山灵，况有松风树树青。华表鹤归银带白，枝头风细管弦轻。残岩叠巘千秋碧，缭绕垆烟万古馨。莫负当初欧令尹，登临祈尔为苍生。
思蒲胜洞（明·岑一麒）　　七言律诗　押尤韵	光景无边入两眸，鸣皋老鹤向林投。樵归山栈高低路，日映卢桥上下楼。青黛阴阴松竹径，黄云片片陌田秋。游阑倦坐苔阶下，借问钟家有酒否。
新妇石碛（明·岑一麒）　　七言律诗	娥眉蝉鬓巧妆新，终日无聊傍海滨。鹭下顶头为玉钿，风来水上作佳宾。一身天地烟霞老，满目江帆草木春。只恐波澜西涨后，凭谁为尔洗苔痕。
过相思径（明·岑一麒）　　七言律诗　押尤韵	路入德宁此最幽，两山通峡水中流。云凝翠岫祥光透，松桂藤萝瑞气浮。石磴坐时行客午，长川饮处玉虹秋。人开胜地称奇绝，匹马驱驰又一游。
游螺髻岩（明·岑一麒）　　七言律诗　押麻韵	螺髻岩前景物华，丹崖翠嶂锁烟霞。四时不改清风节，千古常存丹灶砂。石乳倒悬香散乱，藤萝斜倚翠交加。等閒不必寻仙境，此亦蓬莱别一家①。
