送内父碧筠罗先生还乡（明·鲁能）　　七言律诗　押尤韵	万里驰驱上帝州，夜灯尊酒话绸缪。旅怀忽起乡园梦，逸兴应随潞渚舟。玉润惭非红杏雨，冰清照破碧天秋。悬知后夜相思处，月满关山独倚楼。
送进士马克毅还新会（明·鲁能）　　七言律诗　押寒韵	钟鸣长乐曙光寒，斗酒城阴话别难。姓字已荣题璧水，衣冠暂许出金銮。轻风淮上杨花白，细雨江南荔子丹。莫向故园耽恋久，早来簪笔侍朝端。
咸阳怀古（明·鲁能）　　七言律诗　押东韵	烟树苍茫一望中，汉陵秦苑总成空。铜驼埋没悲秋雨，石兽荒凉怨朔风。寂寂落花歌舞地，轻轻茅草乐游宫。停骖欲问前朝事，惟有青山夕照红。
西宁感怀（明·鲁能）　　七言律诗　押庚韵	西山环绕古西平，番簇相连汉戍营。秣马征夫思野战，牧牛童子待春耕。路经三峡风涛急，水满三川月色明。回首咸阳渺何许，岭猿啼处不胜情①。
古路樵归（明·鲁能）　　七言律诗　押阳韵	羊肠远接白云乡，归路行歌傍晚凉。薪担寒挑林外月，芒鞋香带草头霜。依稀酒幔摇村店，缥缈钟声度上方。圣主只今求隐逸，刍荛应见入尧章。
送伍上舍宁告还乡兼简乃兄缙斋（明·鲁能）　　七言律诗　押庚韵	皇都春暖雪初晴，驻马东郊送客行。弹铗暂辞双凤阙，挂帆遥指五羊城。千秋丹荔怀乡梦，万里青山带别情。风雨对床如问我，一官今见二毛生①。
