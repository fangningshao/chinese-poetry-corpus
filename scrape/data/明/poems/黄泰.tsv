人日同诸子御书楼观雨（明·黄泰）　　五言律诗　押真韵	一雨群皆喜，今朝情亦均。半生五十日，相对二三人。意气楼中远，园林眼下新。只须多美酒，容易度芳春。
春日登粤王台（明·黄泰）　　七言律诗	高台寂寂暮烟横，策杖逢春阴复晴。芳树影斜蝴蝶舞，锦茵寒薄鹧鸪行。浮云依旧过溟海，舞袖何时散几楹。一笑繁华自今古，醉寻鸾道草青青。
江门早春（明·黄泰）　　七言律诗　押微韵	阴云漠漠暗斜晖，人在高楼未可归。溪树乍含新雨露，山川空对旧柴扉。孤村岁暮千寻梦，一客江春百事违。尊酒莫辞阮籍饮，海门风急柳烟微①。
