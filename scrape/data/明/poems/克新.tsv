送除上人之武林（明·克新）　　七言律诗　押先韵	雪花飞送浙江船，歌断骊驹一惘然。荆棘铜驼凄暮雨，楼台铁凤堕秋烟。辽东鹤返尘生海，石上人归月在川。回首六桥杨柳外，水光山色共晴天。
送王尚书还朝兼简张学士（明·克新）　　七言律诗　押豪韵	文采丹山一凤毛，是藩征饷独贤豪。飞帆转海南风正，曳履趋廷北极高。花拥御筵歌《湛露》，香浮宫瓮赐蒲萄。朝回为报张燕国，莫把新诗夺锦袍。
赴慧日寺途中寄缪同知（明·克新）　　七言律诗　押歌韵	舟楫南来处处过，海隅东去奈愁何。蓼花带雨红连渚，黍穗迎秋翠委波。半日帆樯行柳末，一天风月宿芦科。道逢遗老询时事，惟说州侯惠爱多。
登姑苏城（明·克新）　　七言律诗　押东韵	城上旌旗烟雾重，树头初日出云红。一溪鸥散桃花雨，两岸莺啼杨柳风。边塞鼓鞞终日振，乡关道路几时通。江南春色浑依旧，桑柘青青门巷空。
