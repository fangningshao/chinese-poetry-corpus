送周焕文从唐伯刚之吴兴（明·陈缉）　　七言律诗　押庚韵	碧澜堂下即吴兴，十里芙蓉绕石城。山简归时应倒载，条侯醉后尚谈兵。蘋洲雨过秋闻雁，橘里春深晓候耕。事简好将樵唱曲，水晶宫里坐吹笙。
秋夜怀明本（明·陈缉）　　七言律诗　押麻韵	溪声淅沥起蒹葭，溪水潺潺漱白沙。大地星流还化石，小窗灯冷不成花。江淮烽火三千里，城郭人民八九家。避地欲寻张博望，月明沧海泛灵槎。
海上述事（明·陈缉）　　七言律诗　押庚韵	浮生南北任流萍，漫刺江湖忆祢衡。雁去关河愁万里，潮来江海月三更。磷光夜伴蛩螀泣，妖气晴连螮蝀横。欲向灵氛问人事，中原何日可休兵？
吊古（明·陈缉）　　七言律诗　押东韵	投棰渡江江水空，朝驰淮海暮吴中。江东壮士轻王猛，吴下诸公失吕蒙。山鬼有灵啼夜月，野花无主怨东风。尽将骸骨填沟壑，谁在云台第一功。
禁烟日简长如仲如二昆弟（明·陈缉）　　七言律诗　押灰韵	朱阑六曲旧池台，甲帐珠帘已劫灰。旧鬼烦冤新鬼哭，前人遗怨后人哀。谁将天地为棺椁，忍见英雄化草莱。惆怅故园犹未返，野花无主为谁开。
