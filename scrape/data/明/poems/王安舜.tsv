南游（明·王安舜）　　五言律诗　押东韵	众壑凌虚出，汪波万顷中。光浮星宿海，人在水晶宫。喷沫鱼儿浪，窥帘燕子风。隔江摇落早，相望采丹枫。
登泰山（明·王安舜）　　七言律诗	泰山东望走群龙，直上天门第一峰。泉壑晴霞开罨画，长空飞雨洗芙蓉。残碑莫辩秦时字，断简曾埋汉武封。览胜欲摅天下目，不知身在古鸿濛。
黄士明宫詹李葵孺天部同集梁幼宁明府西园别业（明·王安舜）　　七言律诗　押麻韵	十亩平田一望赊，桐林叶叶散秋霞。因招太史先生驾，并过茆洲处士家。冰簟软披三径草，水晶香送六郎花。弄潮自有船如藕，不用虚乘贯月槎。
偕刘方瀛陈虚白两明府集卢元明孝廉白云楼（明·王安舜）　　七言律诗　押尤韵	看竹名园过子猷，登仙今拟凤凰游。同时并结黄金绶，作赋齐登白雪楼。天爱郎星清伏日，地怜王气接丹丘。凭轩一睇三山路，人在方壶第几洲。
济城春望（明·王安舜）　　七言律诗　押灰韵	二月三月倏忽过，桃花杏花参差开。家怜蝶梦三千里，肠断莺声十二回。缓颊懒谈天下事，知心惟有掌中杯。当门五树长条发，待我青青归去来①。
