春日送尘公大师住华首台（明·释古荫）　　七言律诗　押麻韵	名山久待辟烟霞，况是吾宗第一家。麈拂锦屏开罨画，龙归黄洞散天花。不经劫火长松直，独抱高风毒鼓挝。仙日拟寻堂构地，杖头凭指路欹斜。
秋钟（明·释古荫）　　七言律诗　押阳韵	露浓云重漏初长，一点寒钟出上方。松鹤醒回潭底梦，野猿惊破岭头霜。悠飏暗度随秋水，濩落频惊在夜凉。最是龛灯孤影下，声声唤起铁肝肠。
送东水师住芥庵（明·释古荫）　　七言律诗　押青韵	小院虽凉亦祖庭，翠苕行扫石苔青。园垂野果山神供，窗动高吟水鹤听。村近修篁穿露笋，庵犹一芥聚浮萍。全凭粥饭招龙象，始信名山到处灵①。
