早朝（明·钟顺）　　七言律诗　押萧韵	巍巍仙阙望中遥，日拥銮舆下碧霄。五色云中瞻衮冕，九重天上听箫韶。扇分孔雀环阶立，香散麒麟绕座飘。仰首嵩呼三祝罢，蒋山佳气翠岧峣。
葛仙坛（明·钟顺）　　七言律诗　押齐韵	仙迹追寻路已迷，石坛高望四山低。红尘路远人稀到，绿树云深鸟乱啼。种药园荒繁枣栗，炼丹房冷锁云霓。葛翁不见重来日，洞口桃花吐正齐。
左掖闻莺（明·钟顺）　　七言律诗　押阳韵	彤庭朝罢散鹓行，睍睆啼莺绕建章。玉笛清传桥外路，银筝微度苑中墙。宫花吐锦红初艳，渠柳垂丝绿正长。儤直题诗正不厌，更从何处醉壶觞。
荆南晚眺用刘仔肩韵（明·钟顺）　　七言律诗　押尤韵	日落晴川泊去舟，眼前风景忆曾游。青分松径山边寺，红隐枫林驿外楼。过雁远连孤客恨，清砧偏动异乡愁。一官牢落成何用，空有丹心恋帝州。
清夜闻笛（明·钟顺）　　七言绝句　押麻韵	小楼人静月初斜，归思迢迢隔海涯。短笛谁吹肠断曲，满庭香雪落梅花①。
