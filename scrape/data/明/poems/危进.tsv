谢许炼师惠图书（明·危进）　　七言律诗　押文韵	茅山许史旧诸孙，还向仙台卧白云。竹外画沙迷鹤迹，花间引水泛鹅群。苍崖翠刻金书字，丹井银床玉篆文。科斗早收东观上，几人相倚播清芬。
题饶孟持所藏赵希远画渚宫图（明·危进）　　七言律诗　押阳韵	罨画栏围响屟廊，流苏帐幔郁金堂。玉龙剩注千钟酒，金鸭浓熏百和香。院宇鸣秋霜叶赤，轩窗破晓露花黄。旧时行乐今看画，烟月芦汀雁几行。
送人之七闽宪副（明·危进）　　七言律诗　押阳韵	七闽风景异江乡，岭徼缘云去路长。绿涨蛮溪榕叶暗，红蒸海日荔枝香。花间弹舌调鹦鹉，月下吹箫引凤凰。行乐未终淹壮志，轺车行处起秋霜。
