辱张侯以长句送归清晖轩小隐勉尔奉酬颇深劝驾（明·僧真弘）	张侯久发空门心，肘后掷去累累金。自是人间不得意，却来方外寻知音。常住楞伽山一坞，不远城郭犹尘土。望见尧峰霄汉间，紫芝黄鹤谁为伍。同蜡登山屐两双，重开绝壁云中窗。宰官不现当年相，居士从知旧姓庞。负米捐金良不惜，剪拂孤松挂孤锡。巑岏凿构无数椽，丹青薜荔空山寂。孔雀函前照慧灯，宝云泉水清如冰。出世住世俱称佛，无发有发同为僧。支郎室里天花积，虚席淹留谢安石。远公开社白莲上，醍醐独设陶元亮。张侯知识非常人，建得功名谁是真。不如精进山中业，或能一悟超千春。
