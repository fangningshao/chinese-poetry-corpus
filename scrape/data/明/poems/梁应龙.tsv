韩亭秋月（明·梁应龙）　　七言律诗　押灰韵	晴烟几缕抹山隈，萧槭疏林拥榭开。千顷瑶波江芷漾，一庭柏影兔华来。雁拖秋色过韩峤，僧带岚光扣觉台。我欲拈毫裁月赋，可怜拙妇已无才。
三元塔（明·梁应龙）　　七言律诗　押阳韵	一柱峻峥俯八荒，巨灵伸臂拂扶桑。晓帆傍鹭回风丽，暮寺寻僧借月光。铃动相轮疑有语，笔题阊阖自成章。何年赐出金莲烛，独惹瑶台蕊榜香①。
阴那采黄精和朱游初太史（明·梁应龙）　　押语韵	君言采黄精，且向山中去。山中黄精有也无，露湿芒鞋知何处。
阴那问松（明·梁应龙）　　押齐韵	梵音时和鸟语，孤标随月东西。把酒问松是我，松能答我非兮①。
