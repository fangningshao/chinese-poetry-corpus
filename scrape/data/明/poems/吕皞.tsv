次韵文宗儒感怀（明·吕皞）　　七言律诗　押冬韵	霭霭山云载雨浓，雨收还对两青峰。隔林幽鸟如相语，照水孤花只自容。南陌春归惊短梦，西窗酒醒见高舂。拟参玉板禅师去，连日东风长箨龙。
十月写怀（明·吕皞）　　七言律诗　押尤韵	淮南十月类清秋，最爱山扉雾雨收。时事向人慵侧耳，晏眠如释但梳头。将陈病状求终养，敢负王官傍此州。记得先朝年弱冠，殿中时引翠霓裘。
己酉元日（明·吕皞）　　七言律诗　押庚韵	三于郡国阅春正，二载龙飞戴圣明。北极红云香篆暖，东风金水柳丝晴。江湖卧处惊垂老，礼乐兴期问两生。为负涓埃未归去，敝庐元有薄田耕。
