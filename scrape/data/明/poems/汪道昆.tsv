送张虞部谪常州别驾还婺觐省（明·汪道昆）　　五言律诗　押庚韵	谪去应吾道，流言亦世情。圣朝仍得罪，郎署早知名。落日梁溪棹，平芜瀫水城。秋风回首地，泪洒逐臣缨。
诸将（明·汪道昆）　　七言律诗　押元韵	笥中时忆赐衣存，阃外犹传汉使尊。诸将九边承庙略，单于三世拜朝恩。清宵剑气回南斗，明月笳声静北门。任道蹛林千帐在，请看禁御五云屯。
蓟门（明·汪道昆）　　七言律诗　押歌韵	汉使褰帷按塞过，渔阳老将近如何？千山斥堠材官急，万里亭鄣猛士多。大漠风鸣苍兕甲，层冰夜渡白狼河。江东子弟先锋在，乘月仍闻《子夜歌》。
