西山访慧道人不遇（明·冯珧）　　五言律诗　押侵韵	宿云连古寺，清磬度西岑。石发怜人老，松髯带雪深。通幽馀一径，买隐或千金。何处采薇者，闻歌不可寻。
阻连州江口（明·冯珧）　　五言律诗　押先韵	不是经行处，维戙岂偶然。登临元有分，山水若为缘。断岸多依石，攒峰小见天。两因司马法，留滞一江船。
赠黄叔凫同寅掌教临高（明·冯珧）　　五言律诗　押先韵	官舍不嫌冷，同衣近二年。相看神电水，又过澹庵泉。煮字焚香屑，摛珍入玳筵。瑜姬风韵好，閒理帐中弦。
粤中看牡丹（明·冯珧）　　七言律诗　押萧韵	记得初从翠羽招，撚痕粉腻未全消。此时恰好春三月，与子曾逢廿四桥。酒半临风看赠佩，花深移月听吹箫。故园今日犹亲近，解识当年魏与姚①。
