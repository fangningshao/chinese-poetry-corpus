次龙桥方棠南郊陪祭韵（明·张澯）　　五言律诗　押寒韵	天子祀南坛，龙光一道寒。街墀临月姥，花柳覆仙官。候驾旌旄拥，焚柴衮冕看。至诚闻监格，雅颂表心丹①。
怀英太守天彝广行不至（明·张澯）　　五言绝句　押侵韵	酌罢潇滩酒，登楼日日心。是谁过剡棹，想杀月华临。
立秋后感（明·张澯）　　七言绝句　押阳韵	金盏银盘丽短墙，秋来依旧菊花香。有时闭户避桃李，孤负一春无酒尝。
宫词答孙南城（明·张澯）　　七言绝句　押麻韵	从新梳洗插宫花，欲伴君王作紫霞。银烛夜深人不语，几回飞梦到官家。
独坐（明·张澯）　　七言绝句　押灰韵	菊花原不待秋开，自对东篱自举杯。莫把轻枝斗风雨，重阳问我赋归来。
古意（明·张澯）	结发嗟未久，寒暑互相迁。妾身谷中兰，幽香谁当怜。素质幸未凋，君心宜自坚。展转不得见，恩爱在何年。忆昔江南时，妾身苦未诉。自恨岭头梅，日被红芳妒。红芳几度开，妾身尚如故。容华难久常，蹉跎岁聿莫。
