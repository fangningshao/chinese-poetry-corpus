京邸偕刘文学集李刑部宅（明·谢良任）　　五言律诗　押先韵	最爱重阳后，相过有夙缘。酒逢知己醉，花向上公妍。有客携公干，何人是谪仙。兴长那觉晚，寒月照归鞭①。
谒选日久有怀旧游（明·谢良任）　　七言律诗　押鱼韵	十年谈剑意徐徐，此日相思叹索居。生计每从愁处拙，故人多自病中疏。看花共逐缁尘里，把酒翻怜绿鬓初。欲售长门还有价，恐将词赋薄相如。
大庾会洪将军招饮赋谢（明·谢良任）　　七言律诗　押先韵	蚤岁经生尔妙年，一朝提剑请燕然。惊人策上三千字，报主心悬尺五天。江表久知潜鳄迹，边庭须见静狼烟。春风此际平原酒，尤爱山花对客妍。
九日怀武夷山人陈忠甫时忠甫出塞赴戚将军幕下踰月矣（明·谢良任）　　七言律诗　押阳韵	山人久已秘干将，感遇幡然出朔方。国士从来多意气，世人难与论行藏。天边白雁来何邈，篱外黄花晚并芳。览胜可谁同雅咏，一尊聊且对重阳。
寄答宗兄南野并侄崇一（明·谢良任）　　七言律诗　押阳韵	征轩暂止白云乡，爱尔琼枝共一堂。缘鬓经年容易改，缁尘随世未应忙。当筵月色留清曙，照眼春花舞翠裳。回首西园飞盖处，风流宁论五陵狂。
寄刘内翰海樵（明·谢良任）　　七言律诗　押先韵	多君握手重相怜，桑梓情深念昔年。即墨谤书劳访问，燕台游铗感周旋。诗篇一起中原色，经术原居汉室先。别后青毡多阒寂，何因门下听朱弦①。
题平寇伟绩卷（明·谢良任）　　五言排律　押豪韵	五岭连烽火，三军拥节旄。专征分虎竹，上略用龙韬。地险兵声合，天低（一作秋）杀气高。炎荒开洞穴，瘴海息波涛。气益干城壮，功摧敌忾劳。阴符资妙算，露布出词曹。振旅闻阗鼓，休兵看鞬櫜。献俘飞奏凯（一作捷），行见玺书褒①。
为胡家节孝妇萧氏（明·谢良任）	我来偶问俗，得闻胡家妇。夫子两无依，弱草摇零露。伊家四壁贫，安能恃亲故。时妇且茂年，膏沐岂难去。而乃一醮心，凌厉岁寒树。殷勤事舅姑，孤苦不自顾。终宵营绣刺，穷年理丝素。藉此供甘毳，仍馀送终具。为妇分已毕，年光忽衰莫。节与孝两完，闾里共钦慕。堪以式颓风，女流有贞度。须凭太史笔，大书揭衢路①。
