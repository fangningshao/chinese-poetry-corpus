杂感十首（崇祯元年）（明·于鉴之）　　七言律诗　押东韵	残书一榻对松风，卧读微妨饮酒功。小院心情春暖后，高楼闲暇夕阳中。蝉留旧草惊飞白，蝶去余花惨梦红。底处古人须见我，偶然危膝类张融。
雨后述怀（明·于鉴之）　　七言律诗　押阳韵	瓶笙阶雨阒秋堂，委蜡窗边昨夜长。小技故耽虫食叶，空居新觉燕辞梁。移时石白相看晚，镇日松青独坐凉。又到西风垂九月，半生情味剩思量。
闻警二首（乙亥三月）（明·于鉴之）　　七言律诗　押歌韵	群盗因循玩木鹅，忍言陵寝罢谁何。井桓鸟集人烟断，丛构狐鸣夕磷多。酒客狂曾挥蔗杖，书生弱亦弄枝戈。三千精骑夸邢邵，残墨拚将楯鼻磨。
辛巳仲春京口望茅止生翙舟不至感述三首（明·于鉴之）　　七言律诗　押先韵	万事东流江上船，才名永负勒燕然。吹楼已任蛾眉适，旅榇空期马革还。气满挥戈遑驻日，心倾指囷溯驹年。人间别有男儿泪，欲共春潮挽逝川。
