岁杪思亲（明·张鈇）　　五言律诗　押真韵	强对青灯酒，遥瞻白发亲。愁深知有夜，客久似无春。短烛千山梦，虚舟万里身。梅花东阁外，又向故园新。
泊舟见桃花盛开（明·张鈇）　　五言律诗　押灰韵	旅况托尊罍，尊空愁更来。人随春燕去，心与暮潮回。驿鼓青帆下，桥灯水市开。桃花明两岸，翻讶入天台。
百字令 题赵仲穆越山图（明·张鈇）	浙江东岸，是越王勾践，旧时封国。尝胆卧薪成底事，惟有荒台凝碧。万壑争流，千岩竞秀，宛宛无今昔。兔葵燕麦，中间多少遗迹。遥想东晋风流，兰亭停禊，空自留残墨。何用登临伤往事，堪叹鬓须垂白。且觅扁舟，贺家湖上，载酒寻春色。季真归后，四明还有狂客。
