送关明经还粤（时在江宁）（明·林皋）　　五言律诗　押阳韵	石头频送客，归思正茫茫。水陆几千里，琴书共一床。彤墀曾献赋，墨绶待为郎。遥想还家日，南园荔子香。
旅夜同李蓬庵（明·林皋）　　五言律诗　押寒韵	朔雪正漫漫，东楼夜色阑。烽烟吾潦倒，世路共艰难。说剑怀燕赵，题诗薄建安。江湖浮未得，瓠落大樽寒。
望厓门（明·林皋）　　七言律诗　押东韵	怀山巨浪拥孤篷，极目厓门浩渺中。卷土有因惟夺港，间关无望任回风。于今星影寒渔海，自昔潮光乱玉虹。八万貔貅何所恨，白鹇犹纪宋时忠。
南安留别萧雪泥何任生（明·林皋）　　七言律诗　押阳韵	堤畔春风舞绿杨，又随贾客入南昌。布帆初问芙蓉渡，水驿遥连薜荔乡。满目白云迷浅渚，一时孤棹下寒塘。相思今夜能无赋，谁共讴吟只自伤。
夜泊富阳有怀故园诸子（明·林皋）　　七言律诗　押尤韵	富春江上水悠悠，厓海烟岚望欲浮。书寄故人成万里，雁鸣残荻近孤舟。青袍欲湿穷途泪，白发犹存壮士忧。夜雨西园相忆否，可堪翘首仲宣楼①。
吊厓山三首（明·林皋）　　七言绝句　押真韵	慈元旧殿尽荆榛，碑压颓垣鸟迹新。惟有忠魂长不没，怒涛犹撼海门津。
