厓山吊古（明·李翔）　　七言律诗　押寒韵	行朝谁更一登坛，借手无人为复韩。全浙及时堪决战，南溟何地再偏安。死生已判纲常在，慷慨徒多事势难。千古英雄追恨处，临厓空带怒涛看。
杨太后陵（明·李翔）　　七言律诗　押支韵	天南南尽欲何之，有此天昏地暗时。精卫力微徒切念，杜鹃声苦剩馀悲。腥氛叵测瀰寰宇，块肉堪怜送海涯。行访适逢山雨过，泪珠犹缀野花枝①。
滨江即事（明·李翔）　　七言律诗　押阳韵	种竹为居近水傍，家家初插水田秧。应时雨好园林润，透幕风轻枕簟凉。隔墅摘归梅正熟，傍篱栽处豆初长。閒情不共人间世，牧唱渔歌管夕阳。
客衢夜坐二仆窃叹云寂寥如此极似寺中和上余闻之发一笑因以自嘲（明·李翔）　　七言律诗　押蒸韵	官人时样不相称，僮仆偏怜有发僧。浮世生涯风外絮，异乡心事夜阑灯。閒拈秃笔连笺写，净拂疏棂对雨凭。何处天南归去路，云山犹自隔层层。
玉壶樵适自咏（明·李翔）　　七言律诗　押真韵	率性樵夫似逼真，玉壶山远净无尘。松枝攀折忧妨鹤，桃片惊飞怕惹人。遇药身轻成往事，观棋柯烂却何因。非仙非释非时样，落魄云边一葛巾。
送乡人先归（明·李翔）　　七言绝句　押支韵	鹅毛雪样正霏霏，拨冷当筵酒数卮。久客送君何限意，短长亭外立多时①。
