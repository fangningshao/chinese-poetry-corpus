送金景茂之凤阳（明·李敏）　　五言律诗　押阳韵	骢马紫丝缰，征人向凤阳。天形入淮泗，树势引濠梁。古亳元汤业，新丰本汉乡。皇陵瞻王气，盘郁一苍苍。
题流口吴逸人山居（明·李敏）　　五言律诗　押微韵	岩泉鸣翠微，流口旧渔矶。市远修琴去，云深采药归。窗扉树鸡栅，篱落晒牛衣。世事无心理，长镵老蕨薇。
春晓（明·李敏）　　五言绝句　押麻韵	草阁临春浦，蓬扉惊曙鸦。水明残夜月，云傍隔溪花。
