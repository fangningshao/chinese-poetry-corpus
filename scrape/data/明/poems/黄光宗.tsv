北燕岩（明·黄光宗）　　五言律诗　押微韵	空山太古意，对坐日忘机。林鸟惊无定，岩花落且飞。寒泉挂石壁，落日照渔矶。世事空劳梦，还应学采微。
厓门夜泊（明·黄光宗）　　七言律诗　押侵韵	海门潮落野烟深，日暮舟维古木林。碣断孤陵人已远，花残荒殿客初寻。凄声是处传宵柝，怨杵谁家捣暮砧。十载飘零今泊此，不禁怀古动悲吟。
羊城郊外感秋（明·黄光宗）　　七言律诗　押微韵	海国秋高马正肥，新人歌舞旧人非。松楸古墓麒麟冷，禾黍空城燕雀飞。暮雨暗秋吹画角，晚亭黄叶落斜晖。岭南自古繁华地，回首烟花事已违。
重游玉屏山三著　并引（明·黄光宗）　　七言绝句　押歌韵	二十馀年又一过，岩花犹对旧山河。重来尚作萧条客，四十登临感慨多。
