增江晚渡（明·卢弼）　　七言律诗　押阳韵	山色波光倒晚苍，一梭摇曳水中央。数行烟柳迎归棹，几片风帆带夕阳。夹岸枝头喧鸟鹊，横桥渡口睡鸳鸯。通津利济虽云古，惟有年来海不扬。
黄龙洞（明·卢弼）　　七言律诗　押侵韵	垒巘层峦古洞深，杖藜选胜一登临。白云飘渺笼丹壑，绿水清泠泻碧岑。五色禽来凝鹤驾，三潭鲤跃动龙吟。天华宫阙今何在，剩有荒碑卧夕阴。
朱明洞（明·卢弼）　　七言律诗　押尤韵	万木萧森景最幽，药僧丹灶几春秋。葛仙自在山中化，汉武徒劳海上求。时见聚霞铺翠巘，夜看出日照沧洲。铁桥有路应能到，赤脚狂歌眺石楼①。
