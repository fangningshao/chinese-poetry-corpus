下第潞河舟中与李同年分赋（明·王纬）　　七言律诗　押尤韵	更将出处与谁谋，自幸还同李郭舟。每籍高谈延好兴，肯延俗债惹閒愁。鸟于江上来还去，云向山头起复收。笑我别来身渐远，尚凭清梦到皇州。
舟泊扬州写怀（明·王纬）　　七言律诗　押尤韵	行尽江湖路未休，风花牵引过扬州。一年归客三杯酒，两岸啼莺半叶舟。每为别离频入梦，肯因贫贱浪生愁。长安回首知何处，倚遍篷窗看水流。
元宵次弟文哲韵（明·王纬）　　七言律诗　押萧韵	忽忽年光不可招，人间佳节又元宵。杯倾燕北三更乐，心逐江南万里遥。灯火交辉今阆苑，埙篪迭奏古箫韶。天伦乐事如良夜，秉烛閒游万虑消①。
