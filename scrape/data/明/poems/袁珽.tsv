白菊（明·袁珽）　　七言律诗　押真韵	一种芳姿迥出尘，琼瑶为骨玉为神。细看篱下衔杯客，疑是窗前映雪人。冷艳每从梅共色，淡妆长与月为邻。几回晓向疏帘看，认作何郎恐未真。
过真州谒文丞相祠（明·袁珽）　　七言律诗	丞相祠堂枫叶疏，登临怀古重踟蹰。痛心舟楫淹南海，触目山河尽故墟。白璧可怜遗道路，黄冠岂是侣樵渔。胡尘竟逐狂风散，仰睹仪容恨已舒。
客中重阳后二日（明·袁珽）　　七言律诗　押阳韵	寂寂残灯对小窗，万家砧杵剩凄凉。病侵短鬓惊寒早，梦入深秋觉夜长。雁影乍过催落日，客衣未授过重阳。松溪两载淹陶令，空负东篱菊又香①。
