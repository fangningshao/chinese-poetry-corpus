白牛岩（明·林煦）　　七言律诗　押先韵	禅房谁构碧峰巅，此日登临总俊贤。满地绿苔真净界，悬崖古木起寒烟。闲游试蹑乘云石，渴饮偏寻卓锡泉。昔日白牛看不见，空留古迹至今传。
灵山寺（明·林煦）　　七言律诗　押元韵	衣钵真传道独尊，何年镇幻此山门。留衣人去堂犹在，瘗舌坟空迹尚存。老树笼烟侵岁月，落花啼鸟自朝昏。要知不二门中事，共把残碑细讨论。
罗汉寺（明·林煦）　　七言律诗　押删韵	隐隐龙宫倚碧山，烟霞缥缈锁禅关。水帘挂洞谁收捲，野鸟巢林自往还。清磬声随青霭散，高僧心与白云闲。群公况复同游赏，樽酒何妨展笑颜①。
