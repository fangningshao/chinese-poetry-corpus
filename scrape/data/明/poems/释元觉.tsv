郊居（明·释元觉）　　五言律诗　押歌韵	生年当五十，行乐敢蹉跎。白发数茎落，青山几度过。寒云沉药圃，晴日出江波。偶听邻翁语，秋田欲剪禾。
古镜（明·释元觉）　　五言律诗　押真韵	匣中藏已久，一见一回新。有象知谁识，无言止自亲。空秋潭底月，深夜定中身。莫讶风尘掩，从来会照人。
归鼎湖作（明·释元觉）　　五言律诗　押先韵	大道原无住，斯行亦偶然。片帆悬渡口，孤棹入湖天。山色留前古，溪声送暮年。江心应有月，松际几时圆。
送陈乔生之青原访药地禅师（明·释元觉）　　七言律诗　押微韵	黄门才子久知归，古寺寻僧愿不违。世事已将云影灭，道心先向瀑泉飞。舟铺卧簟滩声满，叶尽寒山野烧微。从此石房休自掩，夜禅深雪到人稀。
寄怀陶握山（明·释元觉）　　七言律诗　押尤韵	数椽茅屋面江洲，江水滔滔背郭流。病骨几年随野鹤，閒情终日在孤舟。一溪清响残荷雨，万树新黄落叶秋。遥忆故人何处所，片云高挂碧山头。
黄俊升大士招同雪槱和尚放舟海珠寺分赋（明·释元觉）　　七言律诗　押尤韵	剖出神珠纵泳游，水天空阔胜南洲。光摇碧渚连云汉，气漾春波撼海楼。未渡五仙疑石化，曾拈一苇共鸥浮。台前雅集三生话，风起潮声见九秋①。
题宝积寺（明·释元觉）　　七言律诗　押庚韵	乱馀山路少人行，古寺閒花满径生。铁铸真僧重过火，土颓金像不知名。石幢有咒云常护，香阁无基草自平。头白樵夫频向说，十年岩壑罢春耕。
送蔡伯昭归潮阳兼游罗浮（明·释元觉）　　七言律诗　押支韵	先生归去更何之，牢落残年是别时。投老有心求至道，旁人何事怅临岐。仙洲漫采长生药，石洞应留旧日诗。归去灵山深处隐，閒云来往定何期①。
