次邃庵西涯两公先帝忌辰悲感倡和之韵（明·费宏）　　七言律诗　押东韵	伤心垂矢与和弓，此日哀思九宇同。花压玉栏应厌世，鸟依金粟自呼风。物资干始疑天坠，忧切丰亨在日中。禁苑久叨供奉职，至今泪血洒残红。
南吏侍罗圭峰考满赴京至良乡以折臂乞归中批遽从之作此奉寄（明·费宏）　　七言律诗　押蒸韵	咫尺论心恨未能，蓟门南望睇空凝。忧时定复添华发，医国真应属折肱。归喜冬檐支睡枕，行当霜路蹴层冰。欲知诸老拳拳意，不减韩翁惜孔丞。
十二日早发良乡复雨（明·费宏）　　七言律诗　押庚韵	出郭朝来正喜晴，通宵飞雨又纵横。泥污厚土干何日，雷殷秋山怒未平。老马识途空有志，寒蝉抱叶欲无声。云师尔罪真难赦，何敢常韬日月明。
雪中崇之送麻姑一尊谢以前韵（明·费宏）　　七言律诗　押鱼韵	醒眼寒窗对白虚，马军夜值卧瓶初。呼童旋觅团脐蟹，谋妇方烹巨口鱼。蕉叶浅斟能稍稍，梅花开放正疏疏。心交久矣醇醪醉，岂必旴泉味有余。
谢姜宽送芋子（明·费宏）　　七言律诗　押东韵	芋魁相送满筠笼，应念冰盘苜蓿空。此日蹲鸱真损惠，当年黄独漫哀穷。蒸时不厌葫芦烂，煨处还思榾柮红。自是菜根滋味好，万钱谁复羡王公。
食梅（明·费宏）　　七言律诗　押寒韵	夏木阴阴雨气寒，半黄肥颗摘林端。齿输赤子先𢬵软，眉为苍生故自攒。调剂功微惭玉铉，赐沾恩重忆金盘。一株留取当阶树，嬴得花时索笑看。
西江月（明·费宏）	舟中夜行，独坐无酒，抚卷作霜月高悬碧汉，画船自泛寒江。银镫独对夜何长，窗外浮光荡漾。可怪曲生疏阔，闲来冷落琼觞。思量无计助清狂，且与青编相向。
