同徐子过岳山人（明·顾闻）　　五言律诗　押鱼韵	爱尔中林静，莺啼下碧除。风清徐稚榻，花映邺侯书。帘际凉露切，城阴夏木虚。论文竟西日，片片落琼琚。
和岳子嵩山草堂宴集（明·顾闻）　　五言律诗　押阳韵	绿树覆沧浪，高斋敞夕阳。鸟殊闻法曲，花故忆明妆。碧酒衔风急，清琴拂水长。况逢岩壑侣，同醉白云傍。
折杨柳（明·顾闻）　　五言律诗　押齐韵	芳草接金堤，垂杨绿更齐。夕絮离天远，春丝别雾迷。曲中青镜改，愁畔紫骝嘶。红楼叹少妇，肠断玉关西。
晚（明·顾闻）　　五言律诗　押庚韵	岸帻秋堂小，临流暮雨清。群峰倾鸟背，落叶带溪声。林日高低下，川虹断续明。棹歌何处发，应是采莲行。
清明日过杨村（明·顾闻）　　五言律诗　押元韵	杨柳蔽杨村，桃花古渡昏。清明犹作客，白日正销魂。天地催时序，关河仗酒尊。何为千里梦，一夜落吴门。
夜泊崔镇闻笛（明·顾闻）　　五言绝句　押阳韵	云落清河夜，天横片月凉。江楼莫吹笛，明日更山阳。
南归道中二首（明·顾闻）　　七言绝句　押阳韵	草长花飞客路长，扁舟今日渡山阳。笛声吹落黄河月，淮北淮南总断肠。
采莲曲二首（明·顾闻）	兰舟终日漾莲溪，少女如花锦袖低。含笑折来流水畔，红妆两两镜中啼。
