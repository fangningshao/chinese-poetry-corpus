送胡桤轩还永昌（明·沐昂）　　七言律诗　押齐韵	有客乘骖过洱西，平原春草正萋萋。人烟迢递连金齿，山势逶迤拱碧鸡。流水小桥杨柳绿，落花微雨鹧鸪啼。遥知别后相思处，云树苍茫梦欲迷。
和逯先生闻砧韵（明·沐昂）	秋高万木脱林坞，与子庭前开绿醑。忽闻别院动砧声，西风吹断萧萧雨。隔岸人家红树稀，辞巢燕子故飞飞。酒酣自起为君舞，正爱凉飙吹我衣。
