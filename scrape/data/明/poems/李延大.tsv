杨忠庵饮余西湖用乐天晚归韵（明·李延大）　　五言律诗　押微韵	烟中孤屿小，柳外数星稀。人向六桥过，僧从三竺归。湖波月照席，竹杏风吹衣。深夜暑还在，不嫌山雨霏①。
重游紫云庵（明·李延大）　　五言律诗　押灰韵	不厌看山意，杖藜去复来。莲花千嶂合，竹叶一樽开。倚槛秋容澹，挥毫暮色催。客游惊再至，僧已十方回①。
九日登龟峰用杜工部韵二首（明·李延大）　　七言律诗　押真韵	用拙未能趋径窦，一时登眺俯江滨。芙蓉露浥侵衣冷，熠耀沙明入槛新。天与清閒堪逸老，日惟吟弄可同人。已将往事随沤泛，观物应知静俗尘。
