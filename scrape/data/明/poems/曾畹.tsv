麻平寺逢友人自楚至（明末清初·曾畹）　　五言律诗　押文韵	空山留一寺，下马忽逢君。蜀道无长毂，征衣有栈云。秋边鸣细雨，谷口上斜曛。客自潇湘至，猿声似惯闻。
鸡头关（明末清初·曾畹）　　五言律诗　押真韵	南山忽已尽，纳纳褒城春。汉水原通蜀，巴山不过秦。烧荒熊出坝，树密虎窥人。铭德昆吾者，还应问钓纶。
同僧登赤𡽶（明末清初·曾畹）　　七言律诗　押尤韵	看碑寻赤𡽶，采菊到黄州。雁气回秋渚，江声撼酒楼。兵戈双眼泪，吴楚一孤舟。萧瑟匡山客，应随慧远游。
刘坝（明末清初·曾畹）　　五言律诗　押歌韵	乌龙江欲出，刘坝即闻波。哀壑笙竽奏，秦川鹦鹉歌。天应一线落，云入九层多。溪谷人民少，开荒近若何？
