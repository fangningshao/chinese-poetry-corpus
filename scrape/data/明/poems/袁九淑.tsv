步虚词（明·袁九淑）　　五言律诗　押文韵	天上春难老，人间日易曛。指挥青鸟使，亲近碧霞君。冠偃蛾眉月，衣裁华岳云。往来灵仗拥，仙乐夜深闻。
春日斋居杂书（明·袁九淑）　　五言律诗　押麻韵	妆成出幽阁，芳径寂无哗。林润涵朝雨，窗明带曙霞。鹤栖醒酒石，鸟啄睡香花。长笑耶溪女，春风自浣纱。
闲居杂书示王孙（明·袁九淑）　　五言绝句　押纸韵	操杵力不任，当垆心自鄙。花时掩关坐，焚香读《秋水》。
灯词（明·袁九淑）　　七言绝句　押灰韵	家家行乐管弦催，火树千枝向夜开。见说南邻祠太乙，笑声一片踏歌来。
钟陵行（明·袁九淑）	濮阳书生有仙骨，往因合与神仙匹。山头邂逅琼台姬，沉吟绣繻甲障诗。怪风裂屋天符下，采鸾谪向文箫嫁。笑携纤手归钟陵，茅茨栖隐垂古藤。书生命薄何蹇促，玉茧银钩尚堪鬻。得钱沾酒日归来，消摇取醉南山曲。以兹稍稍为人知，越玉山深好息机。相携跨虎潜踪去，更敕青霞封石扉。
