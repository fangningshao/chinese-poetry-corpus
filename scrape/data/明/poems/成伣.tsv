拟古（明·成伣）　　押阳韵	今日良宴会，嘉宾满高堂。绮肴溢雕俎，美酒盈金觞。左右燕赵姬，眉目婉清扬。朱弦映皓腕，列坐弹宫商。流年双转毂，倏忽鬓已霜。相逢且为乐，何用苦慨慷。金张竟何许，累累归北邙。
木绵词（明·成伣）	江南木绵色逾白，晴雪纷纷铺簟席。小机摇作鸦橹声，软弧弹罢秋云积。殷勤少妇坐夜阑，风吹纷絮萦乌鬟。丝僵水涩机杼促，轧轧轻梭玉指寒。肝肠欲绝愁难绝，孤灯闪闪光明灭。半将裁剪小儿衣，半将裁剪寄金微。铜壶催晓眠不得，泪冰点点明罗帏。
