游大明湖（明·苏濂）　　五言律诗　押微韵	风物湖中好，家家白板扉。浮云去水近，返照入林微。潮落渔矶浅，江寒雁影稀。晚来砧韵起，是处捣征衣。
园居（明·苏濂）　　五言律诗　押侵韵	壮年不遇主，岁月忽侵寻。买药到城市，读书随树阴。窗虚啼鸟近，门掩落花深。旧日逢方士，曾传戏五禽。
时事（明·苏濂）　　五言律诗　押真韵	群盗忧方切，繁霜况暮春。封疆谁锁钥，天地渐风尘。处处鸣弦日，家家望雨人。时危身尚弃，空有泪沾巾。
寄北山李符卿（明·苏濂）　　七言律诗　押阳韵	客里逢秋倍忆乡，裁诗遥寄雁南翔。东山乐事携红袖，西阁才名溢缥囊。旧雨故人空在望，新丰美酒共谁尝。犹闻圣主思耆硕，曾问先朝尚玺郎。
绝句（明·苏濂）　　七言绝句　押齐韵	新笋抽林与屋齐，乱红飞过画阑西。流莺不管春来去，坐向绿阴深处啼。
