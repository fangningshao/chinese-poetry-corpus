石经洞（明·冯有经）　　七言律诗　押灰韵	小西方境隔层台，半岭何年一藏开。舍利涌光文字住，香林施净帝天来。山名白带知幽爽，洞作烧痕试劫灰。更上高峰最高处，风雷竟日为鸣哀。
春尽过显灵宫（明·冯有经）　　七言律诗　押鱼韵	长杨夹路水流渠，高阁烟光落槛疏。歌鸟报晴云彻净，架藤满紫蝶来初。风回氅佩飞谭麈，香扑真文走蠹鱼。有药驻颜难驻日，一春抄得酒方书。
