和赵库部元实景云篇（明·吕高）　　七言律诗　押先韵	卿云郁郁覆中天，烂结绯文五色鲜。光泛紫霄流凤盖，影垂金阙照龙旃。渐看捧日归仙掌，故欲从龙袅御筵。此日仙郎挥藻赋，蓬莱亲献沐恩篇。
省中直宿（明·吕高）　　七言律诗　押阳韵	疏星历历露为霜，独宿瑶宫夜未央。树色暗浮天仗外，香烟遥接御炉傍。钧天月上闻长乐，玉漏风移出建章。不遇武皇行幸日，空怜头白滞为郎。
暮秋述怀（明·吕高）　　七言律诗　押尤韵	潇潇寒雨对高秋，寂寂空床拥敝裘。归向钧天频有梦，挽回沧海独无谋。平生颇爱任公子，末路方思马少游。珍重故人招隐意，家园南郭可淹留。
