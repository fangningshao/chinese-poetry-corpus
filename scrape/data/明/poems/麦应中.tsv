答洪孺成姻家兼呈赵二守（明·麦应中）　　五言律诗　押支韵	短棹先君发，孤飞影自迟。遥怜孤客路①，独对远山眉。错落灯前雨，悲凉别后诗。春光随处待，不负蓟门期。
蓬亭晚眺（明·麦应中）　　五言律诗　押侵韵	杪岁蓬亭道，临流眺夕阴。碧云千嶂合，暝色一江深。客思催寒棹，乡心折暮砧。远天无限意，聊自发长吟。
琅琊寺同韩伯仪赋（明·麦应中）　　七言律诗　押尤韵	琅琊山色照滁州，乘兴因君次第游。揽辔飞泉随马足，开尊明月出峰头。诸天上下慈云合，万壑烟岚古树浮。欲到穷崖问遗迹，断碑芜没不知秋。
怀仲弟用登（明·麦应中）　　七言律诗　押歌韵	忆别池塘秋又过，王孙春草竟如何。鸰原落日迷芳杜，雁浦西风怨绿莎。梦里青山空落泪，愁中白石共谁歌。故园好为栽松菊，野兴年来五岳多。
集陈辅德候潮亭闻洪孺成出都（明·麦应中）　　七言律诗　押微韵	百尺楼前花欲飞，天涯游子竟谁依。春风西北无消息，海色东南有是非。白璧此时还按剑，黄河落日易沾衣。共言骏骨千金尽，不信骅骝志独违。
山行（明·麦应中）　　七言绝句　押齐韵	王孙归路草萋萋，落日青山失旧蹊。直道未应行不得，鹧鸪何事向人啼①。
