大醉后题大云寺阁柱上（明·常伦）　　五言律诗　押尤韵	谢公昔高卧，挟妓东山游。岂萦黄阁贵，不顾苍生忧。簪绶聊暂出，江汉乃安流。国器良有待，局促非吾俦。
和王公济过韩信岭（明·常伦）　　五言律诗　押真韵	汉代推灵武，将军第一人。祸奇缘蹑足，功大不容身。带砺山河在，丹青祠庙新。长陵一抔土，寂寞亦三秦。
经海子（明·常伦）　　五言律诗　押尤韵	积水明人眼，蒹葭十里秋。西风摇雉矩，晴日丽妆楼。柳径斜通马，荷丛暗度舟。东邻如可问，早晚卜清幽。
琵琶（明·常伦）　　五言律诗　押先韵	红袖挥金拨，朱弦系玉肩。团圞怀夜月，幽咽泻春泉。《白雪》调终宴，青云遏远天。悠悠时断续，引恨似当年。
玉泉亭（明·常伦）　　五言律诗　押微韵	武帝时乘兴，金舆驻翠微。至今看草树，犹似被光辉。泉迸闻仙乐，云流见画旂。亭高重回首，冉冉下斜晖。
采莲曲三首（明·常伦）　　五言绝句　押微韵	素月开歌扇，红渠艳舞衣。隔江闻笑语，隐隐棹歌归。
玉清宫戏题（明·常伦）　　七言绝句　押鱼韵	玉函金简数行书，鹤背飘飘上碧虚。群仙瑶殿收封事，应笑人间久谪居。
望山有怀故人（明·常伦）	羁步局重城，流观狭四野。高高见西山，乡愁冀倾写。天际望不极，延伫一潇洒。落叶归故根，山云满楸郤。无情尚有适，何以慰离者。
