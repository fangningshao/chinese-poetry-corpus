砂饭（明·郑以伟）	蜩鸣绿树阴，舣舟流河驿。市米小墟中，半杂砂与碛。梦回午爨熟，龃龉口策策。或似牛刍饴，间为鹿草齸。疏齿爱软菰，齼此比戈戟。放箸语妻孥，盘中恧袯襫。春雨耘学鸟，夏日肤如腊。力耕犹若饥，煮土克肠膈。讵复较精凿，尚不免沟骼。竖儒尸素餐，何异官囷鼫。鸟羽泽未炊，一饱笑豪客。耕者常患一，食者常患百。二氏与游民，坐作农蟊蠚。谁贳牵牛星，尽犁天下陌。更荐一盂粝，置之玉食席。尝此小民艰，以当滹沱麦。
