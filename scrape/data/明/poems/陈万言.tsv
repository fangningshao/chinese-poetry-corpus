浮邱社怀赵太史（明·陈万言）　　七言律诗	公暇鸣镳郭外行，池塘春草梦初醒。构堂临水岂无意，浴鹭游丝俱有情。仙听尊前谈葛令，行吟花下序诸生。浮邱胜事千年在，汤沐依然赵尉城①。
偶山（明·陈万言）　　七言律诗　押东韵	閒去看云碧海东，蓬瀛端在海门中。波涛萦绕双山出，草树交连一径通。崖冷石侵芦渚月，浪摇香落橘洲风。楚天归客鬓垂白，疑是酿泉来钓翁①。
春日集浮邱社 其二（明·陈万言）　　五言排律　押鱼韵	闻道浮邱伯，淹留葛令车。坡仙遗石后，秦尉筑坛馀。未辟朱明洞，先寻水竹居。古松犹驻鹤，丹井已生鱼。晋代空玄理，流尘暗翠舆。铜驼委荆棘，铁骑满郊墟。游岳偕禽庆，全身拟大疏。云霄双舄远，芝术一丘锄。勾漏应难觅，桑田尚未淤。不逢天上使，难辨石间书。太史持龙节，南方建隼旟。临关占气色，入幕引冠裾。净土参禅寂，真宫听步虚。城隅经草创，胜事借吹嘘。眺览通冥浸，风谣变里闾。台阶归有日，吟望正愁予。
春日集浮邱社 其一（明·陈万言）　　押尤韵	传闻王子晋，笙鹤访浮邱。邂逅葛仙令，相期汗漫游。双舄应难系，丹砂信可求。沧桑千劫火，天地一虚舟。我是陈崇艺，餐霞几百秋。城隅荡春水，沙边种橘洲。深谷变高岸，杰阁雄南州。结构者谁子，金门一隐侯。曾侍玉皇宴，早登清庙球。偃蹇似方朔，诗书富邺侯。黄阁待调燮，青山任去留。翻然遗胜景，付此方外俦。悲鸣立仗马，商声歌饭牛。此丘二三月，黄鹂声啁啾。倦鸟投林乐，冥鸿无弋忧。因忆壮年苦，枕戈眠戍楼。
闻边报贡虏有变（明·陈万言）	我曾建节天雄军，赵魏良家负弩群。鸣弦跃马乐战斗，邯郸易水思前人。号召材官教五伐，愿言出塞护燕云。我官六月被移徙，上书幕府等空文。关西太史王槐野，文章纪述怀慇勤。三郡邦畿不设卫，豪雄寂寞为编民。上恬下熙博胜负，谁排阊阖一敷陈。穆皇践祚改元日，东夷西虏何纷纷。匈奴饮马潞河水，沧州一老射绝伦。掌中主客兵十万，不遗一矢徒逡巡。昨日报称虏远道，今朝槌岩鏖战频。东山张君真将种，饮血帐下期策勋。长驱跳堑冲虏阵，射雕先锋翳荆榛。橐驼人马相枕藉，傍岩百仞翻车轮。后军割级献枢府，皇恩犹贷贲军臣。诏从边外封京观，威震穹庐千万春。天生纠纠谭襄敏，都护横戈起七闽。遂拟筑台扼胡吭，累累相丽齿与唇。二十年来氛祲熄，谁云市马犬戎亲。偎予分竹都城下，谭公召饮酒数巡。抵掌高谈理燕蓟，我兵凭高战技新。书生借箸前画策，何不建置于西秦。公云马价入兵府，财力裕蓟应及邻。顺义虎视图西市，羌戎茶马沾皇仁。假虞伐虢乃其计，吾兵不守边城闉。遂致折将虏士女，西人洒泪空沾巾。明明天子见万里，求贤易将纷丝纶。吾友郑君负奇气，十年勋业动旒宸。一朝统驭连八镇，扯勒夫妇走恂恂。蹲刀衔土誓终服，外攘内治静边尘。杞人忧天斗西揭，安得长殳西海滨。粤南海上渔樵侣，欲作铙歌寄雁宾①。
