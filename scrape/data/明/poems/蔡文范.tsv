晚霁（明·蔡文范）　　五言律诗　押灰韵	沙路晴犹湿，山云暗忽开。短帆投暮去，高鸟拂屏回。虹断疑窥井，江清似泼醅。不知南浦外，何事复轻雷。
自瀛德趋东昌道中杂言八首（明·蔡文范）　　五言律诗　押阳韵	风壤连齐鲁，河流汇卫漳。愁思斜日外，衰鬓驿亭傍。江鹜凌寒浴，饥乌下食将。频来舟楫上，忧患饱经尝。
重阳（明·蔡文范）　　七言律诗　押麻韵	宋玉愁怀老更加，百年秋序复天涯。关河忽对重阳菊，樽酒谁过处士家。落木萧萧同短鬓，西风日日为黄花。无心更写登临兴，独凭阑干数暮鸦。
横田道中（明·蔡文范）　　七言律诗　押鱼韵	西风萧飒见田庐，处处青山绿水居。赛社客来成市暨，斜阳鸟去识村墟。银丝鲤鲙池边斫，秋亩蹲鸱雨后锄。漫说临邛真沃土，倦游人早似相如。
杂兴（明·蔡文范）　　七言绝句　押删韵	莫向江鸿问故山，书来也不破愁颜。寻思欲觅江南路，只在萧萧一枕间。
忆别（明·蔡文范）　　七言绝句　押先韵	忆别叮咛泪欲潸，酒杯乍可莫留连。只愁醉里腾腾睡，魂梦都无到妾边。
舟中戏题二绝句（明·蔡文范）　　七言绝句　押真韵	生计无聊更问津，凤衰真笑楚狂人。何如直取卢家女，耗尽雄心送此身。
