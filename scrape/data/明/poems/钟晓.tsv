夷陵山行用张督学韵（明·钟晓）　　五言律诗　押阳韵	窃禄犹供职，行途日自忙。山空花自秀，节近麦初黄。已下忧时泪，犹为吊古伤。莫言且行乐，恰好傍斜阳。
清远峡（明·钟晓）　　七言律诗　押尤韵	五十年来几系舟，宦途奔逐苦淹留。登临剩有归山志，信宿能无去国谋。台榭纡回参帝子，碑文斑驳识猿猴。乾坤老我耽佳景，此地还应续胜游①。
益阳行台值雨（明·钟晓）　　七言律诗　押先韵	静对沉檀几篆烟，潇湘风雨正连绵。计程蜀道尚千里，忆别皇都已半年。圣节喜逢遥祝寿，恩光覃被仰瞻天。故人未进湖南道，聚首无因思渺然。
谒严子陵先生祠（明·钟晓）　　七言律诗　押灰韵	当年应诏即辞回，垂老青山一钓台。自是子陵有高节，因知光武是雄才。君臣义重终难泯，故旧情深两不猜。千古桐江江上水，至今谁不重低徊。
送湛内翰使交（明·钟晓）　　七言律诗　押麻韵	多年风采注重华，此日恭承宠命加。莲炬夜迎归院骑，旌旗朝上使星槎。尧封不尽要荒外，圣泽今覃渤海涯。转旆道经梅岭过，高堂翘首喜还家①。
