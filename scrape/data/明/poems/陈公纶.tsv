白云楼闲居（明·陈公纶）　　五言律诗	世事惟尊酒，清狂寄海东。濯缨千涧里，步屟万花中。放杖留青草，将衣挂碧松。西林云寂寂，到晚自鸣钟。
晓发剡山（明·陈公纶）　　五言律诗　押微韵	晓发剡山路，东方白尚微。张灯沽酒店，带月旅人衣。水远孤舟渡，烟空一雁飞。及秋归未得，徒自忆山扉。
秋日（明·陈公纶）　　五言律诗　押麻韵	落日惊衰柳，西风倒病花。物华推小院，岁序转枯槎。野径随流曲，山篱带雨斜。几回同逸侣，乞酒到邻家。
山寺作（明·陈公纶）　　五言律诗　押微韵	近郭丛林邃，山环径转微。溪光分石发，厓色乱苔衣。树密云能度，风闲鸟便飞。短藜看未足，时傍夕阳归。
江上（明·陈公纶）　　五言律诗	双鸥如有约，同泛越江风。极浦回波势，修林袭岸容。孤帆春雨外，短笛暮烟中。坐久浑无事，江头数乱峰。
夜坐（明·陈公纶）　　五言律诗	小坐欲更阑，斋虚神自闲。风开檐际幕，月度水南山。寒角城云满，夜渔江火还。一尊如有待，闻雁独凭阑。
