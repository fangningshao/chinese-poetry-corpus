归读书处作简汝威弟（明·冯惟健）　　七言律诗　押微韵	城南书舍复相违，身外浮名有是非。若得羽翰遗世网，定应猿鹤老柴扉。泉鸣花径时垂钓，日到松梢自曝衣。王子夜深乘月色，山头吹把玉箫归。
姑熟道中三首 其二（明·冯惟健）　　五言绝句	烟起树亦暝，水生江岸窄。夜来别故人，风雨最萧瑟。
赠麻南庄隐者和岳云石韵（明·冯惟健）　　七言绝句　押灰韵	烨烨瑶芝玉洞开，冥冥紫气自东来。拂衣海上携龙杖，抱膝云中养鹤胎。
拟四愁诗（并序）（明·冯惟健）　　押阳韵	我所思兮在衡阳，欲往从之湘水长。父兮驱车五马良，为国经营筋力强。坐纡筹策驯蛮羌，指挥军饷收夜郎。出门四顾谁相将，瞻依斗极怀君王。思之不见心烦伤。
送少宗伯东渚杨公还朝（明·冯惟健）　　押蒸韵	舟楫怀明主，笙歌慰远征。蒲轮辉泰岱，龙节照淄渑。日月丹霄迥，蓬莱绛阙曾。上台旋斗极，东海运鹍鹏。虞室夔龙重，周廷礼乐兴。银台闲玉匦，天阁秘金縢。九庙旂常集，诸陵剑舄登。鲋隅祥雾隐，丰沛瑞源澄。金粟双峰并，瑶池八骏乘。臣邻瞻赫赫，宾从尽兢兢。献纳当朝望，都俞气象增。殊仪须景伯，正色待长升。缇扇随车转，朱明丽盖升。松亭余舞鹤，石絺按垂藤。地境云光莹，天齐雨气蒸。歌随林鸟变，思共暮烟凝。牛角悲歌宁，龙门喜御膺。十年还戴鹖，千里共担簦。勋业宁金马，身名岂玉绳。尘锋频自拭，铩翮尚堪腾。敢谓吟《梁甫》，谁能著茂陵。云门读书处，日暮倚崚嶒。
姑熟道中三首 其一（明·冯惟健）　　押有韵	独眠三馆夜，微钟度江口。牵帷语仆夫，起视天霁否。
