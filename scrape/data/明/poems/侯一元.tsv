和蔡白石湖上晚眺（明·侯一元）　　五言律诗　押支韵	赴省鸡栖后，看山立马时。夕烟澹秋水，寒鹊附空枝。拙宦头堪白，乡心梦独知。犹闻歌雅调，不似越声悲。
夜渡瓯江（明·侯一元）　　五言律诗　押萧韵	暝色度归桡，长风动泬寥。渐藏江岫月，正落海门潮。委运同飘瓦，全生学纬萧。江湖易成梦，顿欲谢清朝。
朱射陂闺人限韵（明·侯一元）　　七言律诗　押微韵	淮南远树江南信，玉箸先随玉管挥。一病经春残豆蔻，乱红如雨怅芳菲。光同满月疑星入，晕学丹霞有鹜飞。帐殿却愁生会面，烦君犹辩是耶非。
寄石屋（明·侯一元）　　押真韵	一枝栖已定，旧丛未全贫。白水连三亩，青山作四邻。鸟虫披古篆，牛马应时人。独爱林间月，无由寄许询。
