界岭北望（明·张佳胤）　　五言律诗　押庚韵	北望成区脱，霜空一岭横。野烟胡骑猎，寒柝戍楼声。峰刺高天近，云量巨谷平。微茫山尽处，当日大宁城。
峨眉山营作（明·张佳胤）　　五言律诗　押支韵	戎马东防后，寒川落木时。镝鸣惊雉兔，霜重湿旌旗。梦里江湖隔，行间鬓发知。不应询此地，亦唤作峨眉。
登会宁原上作（明·张佳胤）　　七言律诗　押尤韵	黯淡山城古会州，胡天双目尽高丘。春深柳色犹霜雪，日落边声起戍楼。塞雁啼云皆北向，浊河归汉亦东流。乘槎岂是穷原使，投笔虚疑定远侯。
敖山人病诗以问之（明·张佳胤）　　七言绝句　押歌韵	九十风光强半过，栖迟高枕欲如何。夜来红雨千山落，留得春声杜宇多。
宿太华山寺（明·张佳胤）　　七言绝句　押齐韵	石床横架万峰西，海上双珠入户低。自是山中无玉漏，朝霞还有碧鸡啼。
阅边古北酋妇率部族扣关行酒四首（明·张佳胤）　　七言绝句　押删韵	诸部匈奴晓扣关，穹庐千里过青山。隔河拍手呼儿女，来见东巡大朵颜。
三石篇（明·张佳胤）	太滇以西三巨石，错列荆榛对孤驿。文彩天开海岳图，面面晶光盈十尺。吁嗟此石生点苍，云谁置之古路傍。停车顾盼日将晏，仆夫语罢泣数行。往年天子新明堂，厥材万国争梯航。燕山之石白胜玉，何求此物劳要荒。守臣当日功名亟，檄书夜飞人屏息。程途初不计山溪，男妇征佣无汉僰。鞭石难寻渤海神，凿山谁是金牛力。那许终朝尺寸移，积尸道上纷如织。中兴令主尧舜姿，一苇圣德超茅茨。天门万里竟不知，几使黔南无孑遗。君不见旅獒古训老臣策，枸酱虽甘亦何益。三石𥓂砑风雨深，千载行人增叹惜。
独石行（明·张佳胤）	独石城南一片石，突兀霜空削如壁。古松屈铁盘云根，紫翠千峰莽相射。陆海俄翻滟滪堆，流沙直接昆仑脉。奇标眼底不常见，谁其置之巨灵迹。初拟吾家博望机，驱来未信祖龙策。憾慨长歌《出塞》篇，抚膺对此怀今昔。犹忆风尘己巳年，六飞曾狩犬羊天。于时此石岂无恙，苍苔翠壁俱腥膻。猗欤我皇神且武，岁岁称臣左右贤。属者问罪五单于，遂令气色回山川。居胥姑衍杳何许，勒将此石卑燕然。自古御戎不足齿，赫赫威灵有明始。十年稽颡方未央，从兹何得言骄子。不佞惭称锁钥臣，尔也砥柱长如此。万古岩岩北蔽胡，石乎石乎吾与尔。
马道驿丞歌（明·张佳胤）	马道驿臣八十五，身寄西秦家东鲁。耳聋齿脱鬓如霜，出入逢迎状伛偻。路接青桥与武关，栈道崎岖无与伍。不卑小官有展禽，不薄乘田有尼父。尔心岂是学圣贤，蜗角蝇头良自苦。余也东朝师保臣，罔生六十负君亲。抗章十数不得请，今始给驿归梁岷。宦情见尔如胶漆，方信余为勇退人。
