和颜子中韵（明·朱梦炎）　　七言律诗　押麻韵	曾折蟾宫第一花，西风吹袂向天涯。班生万里空投笔，汉使三秋独泛槎。朔漠离愁成白发，南州乡梦起清笳。归来耻学梁江总，只傍青门学种瓜。
写韵轩（明·朱梦炎）　　七言律诗　押支韵	掌籍江河误泄机，几年谪降学书痴。晴窗滴露花摇席，午夜挥毫月满帷。绾得春风留凤带，画残秋水照蛾眉。从今了却人间事，一曲鸾箫跨虎吹。
钱塘二首（明·朱梦炎）　　七言律诗　押东韵	万户烟销一镜空，水光山色画图中。琼楼燕子家家酒，锦浪桃花岸岸风。画舫舞衣回暮景，绣帘歌扇露春红。苏公堤上垂杨柳，尚想重来试玉骢。
