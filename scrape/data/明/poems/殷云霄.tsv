芝田驿楼（明·殷云霄）　　五言律诗　押元韵	晚照明高阁，曳云带远村。徒劳真自愧，高兴与谁论。木落凌山骨，潮平减石痕。东溟看不远，无奈水云昏。
简桂丹徒（明·殷云霄）　　五言律诗　押真韵	多病东瓯客，空江独问津。飘零屈壮志，汨没共时人。沧海风云气，他乡草木春。江山怜地主，高兴欲相亲。
舟过吴江寄方思道（明·殷云霄）　　五言律诗　押侵韵	宦游安能住，明发晓霜侵。月没寒江远，山昏细雨阴。中原群盗恨，南国美人心。回首昆山近，苍茫烟水深。
九日得继之书（明·殷云霄）　　七言律诗　押灰韵	病起重阳花正开，高斋独酌当登台。吴中此日来双鲤，江上何时共一杯。万里长风吹落木，孤云斜日照秋苔。百年怀抱凭谁尽，沧海新收鼓角哀。
大堤诗（二首。金堤在东阿县）（明·殷云霄）　　七言绝句　押先韵	北堤杨柳绿丝烟，更有桃花红可怜。携樽邀我南邻去，美酒怜渠不索钱。
闻太初出游（明·殷云霄）	江风散微雨，重峰生遥碧。林端浮新青，梅迟见残白。地僻争讼简，吏散庭宇寂。烟水澹孤城，斋阁坐成夕。忽念同怀人，清光隔咫尺。溪舟时载酒，野步或携策。静躁心讵异，寤歌聊自释。
行路难（明·殷云霄）	水中走马，其可行？木末种莲，其可生？彭泽县中五斗米，何如高卧北窗无俗情。猛虎怒号山无色，百兽闻之俱辟易。一朝失所遭束缚，稚子芦矢来学射。
