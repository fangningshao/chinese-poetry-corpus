过崇积博雅斋观榴花酒酷折花登楼欢赏得秋字（明·李栻）　　五言律诗　押尤韵	恋旧频过汝，相看意转幽。红深花妒日，碧澹叶含秋。已醉涂林树，还开风木楼。一枝斜倚晚，喜色坐中收。
送葛从化之衡府（明·李栻）　　五言律诗　押歌韵	送客王门去，离心奈尔何。长沙天地阔，前席鬼神多。草木新兵色，江山旧战窝。畏途固如此，行矣慎风波。
伏日村居寄欧阳崇积（明·李栻）　　七言律诗　押尤韵	踏踏歌来世路浮，故乡迢递去还留。青山恋我惟觚颖，白日骄人一杖头。鸡犬数家浑是旧，池塘半亩不成秋。何时兰玉斋前酒，萝薜初衣傲十洲①。
