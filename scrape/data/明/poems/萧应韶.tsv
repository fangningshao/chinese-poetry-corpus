癸丑监中送谢宁湾南旋（明·萧应韶）　　五言律诗	怜君归棹远，握手强为欢。枫落惊秋早，江空觉夜寒。渔人即晚渡，词客叹时艰。莫羡烟霞好，苍生忆谢安①。
和李侍御春游（明·萧应韶）　　七言律诗　押齐韵	御李今朝出郭西，桃花源水洞门迷。阶前蔓草因风偃，树里寒鸦带日栖。十里清阴飘谢屐，千株浓绿拟苏堤。登临莫漫空归去，隔岸云邀翰墨题。
语水渔舟和督学郭公祖（明·萧应韶）　　七言律诗　押先韵	淡云汀芷翠相连，携李湾头短棹联。白鸟狎人渔火静，锦鳞惊饵浪痕圆。春来蓑带吴泾雨，月出纶收越浦烟。笠泽鸱夷千古事，欸歌今属打鱼船。
七夕（明·萧应韶）　　七言律诗　押微韵	七月炎方暑未归，竹房清簟对荆扉。鹊桥度处云犹湿，雁阵来时雨正霏。抚景每怜予独拙，倾樽还喜客忘机。人间感恨知多少，岁岁相思空寄衣①。
