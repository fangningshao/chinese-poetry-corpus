晚晴（明·周洁）　　五言律诗　押灰韵	久雨愁无极，斜阳喜乍开。树披残霭出，山挟断云来。的历穿花径，逶迤过渚台。更须林月上，清赏一追陪。
江边思家（明·周洁）　　五言律诗　押尤韵	北望一含愁，归心俯碧流。滩虽注南海，湘亦接巴流。天阙当牛斗，台城枕石头。侬家生长地，终岁信悠悠。
立秋（明·周洁）　　五言律诗　押微韵	白帝严金驾，乘风下紫微。德惟宣湛露，令即屏炎辉。乍惊青梧落，将催赤雁飞。何须赋团扇，恩顾似君稀。
秦淮（明·周洁）　　五言绝句　押尤韵	秣陵无处望，漓水正前流。何不教东下，将心到石头。
梦还京（明·周洁）　　五言绝句　押齐韵	自去长干侧，终年桂岭西。新秋望乡处，无奈白云迷。
忆父（明·周洁）　　五言绝句　押微韵	忆昔当残腊，还家雪正飞。三年无一字，不忍见鸿归。
伤长姊（明·周洁）　　五言绝句　押灰韵	花落空萦恨，莺啼更助哀。芳魂似流水，一去不重回。
登楼（明·周洁）　　七言绝句　押冬韵	凭阑一望白云重，松竹萧森裛露浓。树外连漓流不断，依稀如听秣陵钟。
戏诸姊作假花（明·周洁）　　七言绝句　押真韵	镂花雕叶百般新，巧手分明遂夺真。自是深闺无定鉴，金钱输与弄虚人。
