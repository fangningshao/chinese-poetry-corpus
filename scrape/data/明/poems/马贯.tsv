鸳鸯歌为张节妇赋（明·马贯）	翠屏罗荐沈香楼，紫金鸳鸯居上头。双飞誓作不死匹，万古愿同歌《莫愁》。楼前长挂团圆月，谁道能圆又能缺。可怜交颈复同心，一夜秋风两离别。茱萸子落芙蓉老，云鬓蛾眉断梳扫。永持灰死百炼心，化作人间雪衣鸟。万年莫铸双龙泉，千年莫栽并头莲。鸟飞在地长自洁，月缺在天长不圆。
淮东女儿歌（明·马贯）	淮东女儿饮淮水，锦红缠头金约指。正年十四十五多，弯弯春山斗青蛾。阿爷自拟倾城色，黄金不多终不得。西江估客浮大船，年年卖珠淮水边。女儿门前有高树，野鸳沙鸡得长住。当筵舞罢结重欢，百斛珍珠泻秋露。船空珠尽河水秋，门前马嘶金络头。旧客未尽新客留，淮东女儿起高楼。
