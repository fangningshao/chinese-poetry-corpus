初入谏院寄慰肥城父老（明·陆懋龙）　　五言律诗　押真韵	剧县息劳人，新班立紫宸。种花收薄效，焚草企先臣。漏欲天同补，膏怜土渐春。淮西蚕麦候，缓税乞皇仁。
行部公安袁进士中郎过访（明·陆懋龙）　　五言律诗　押元韵	双旌初到郭，片刺忽临门。冷榻尘谁扫，新茶火正温。望君知白皙，屏从接清言。待淅官厨米，留灯坐日昏。
湖楼雨集（明·陆懋龙）　　七言律诗　押支韵	不量晴雨便称卮，雨过楼头别一姿。画壁云香从座起，筠帘风影逐波移。歌残烛灺春衣怯，语杂觞条夜漏迟。带湿管箫疑半咽，城乌啼上隔墙枝。
还家作（明·陆懋龙）　　七言律诗　押东韵	官道如弦照水空，双扉半掩绿槐中。曾经拜命施行马，又到挥弦送去鸿。邴禄初过谋秫酒，羊棋罢赌听松风。生来左癖称专业，手课儿童为教忠。
偶阅先辈刘大参洪黄观察隆卢谏议瑀严驾部端夏游福德庵诗次韵（明·陆懋龙）　　七言绝句　押尤韵	落尽藤花始一游，绿杨如握可维舟。手持茗碗哦诗罢，半岸纱巾露白头。
小院（明·陆懋龙）　　七言绝句　押删韵	小院幽阴似井间，风枝堕地点苔斑。何时铲却重檐去，露出西南一角山。
