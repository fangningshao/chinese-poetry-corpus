咏阳山草堂竹赠漳河岳山人（明·袁昭旸）　　七言律诗　押侵韵	草堂正倚阳山曲，袅袅琅玕涧水浔。风坞箨辞同藓碧，云林梢长接空阴。雨晴帘卷秋如许，日午开尊暑不侵。过客留连盘石坐，求羊应许更攀寻。
寄友客北都（明·袁昭旸）　　七言律诗　押庚韵	高卧沧洲惊岁晚，幽栖白画自闲情。山中麋鹿逢人惯，树底鸥凫戏浪轻。修竹苍苍风阁倚，浮云片片野堂明。故人冀北伤千里，忽听关河朔雁声。
同陆明府过阳山访漳河岳山人（明·袁昭旸）	泛舟入西山，炎景照南陆。梅霖歇崇冈，积润含林麓。挈徒过修坂，访友臻空谷。川薄阳已微，烟霏忽丛竹。石窦注清冷，云萝覆岩屋。庖人馈鲜鲤，童子进鼎泬。翰墨情所投，令人发深穆。兹会难再洽，艮趾兰堂宿。
