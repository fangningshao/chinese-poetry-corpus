王孟端画为吴世馨作（明·刘韶）	西风萧萧芦叶黄，烟波万顷莼鲈乡。延陵季子几年别，梦中归鬓点吴霜。凤凰池上青云客，每写沧洲只盈尺。长空一色枫叶丹，老雁群翔秋月白。城东官舍少人过，枕前昨夜秋意多。篝灯起坐不能寐，手拂苍苔牵女萝。黄金筑台天际起，遥望江南数千里。归心便欲付微茫，并刀休剪吴淞水。
