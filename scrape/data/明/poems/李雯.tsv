经东阿怀曹子建（明末清初·李雯）　　五言律诗　押歌韵	昔时曹子建，封邑在东阿。旷代无祠庙，空山对女萝。角弓愁势险，玉食恨才多。《小雅》斯人志，因风发浩歌①。
太平寺闻子规（明末清初·李雯）　　七言律诗　押侵韵	溪山月出满青林，杜宇千声怨碧岑。越国何年来蜀魄，离人此夜发吴吟。君为花鸟羁愁主，余有江湖浩荡心。同在天涯一相遇，太平钟鼓晓沉沉。
横江词（明末清初·李雯）	江鸣牛渚矶，浪打三山曲。何处最伤心，春水平帆绿。平帆远落生暮霞，东风自吹桃李花。思君不见望江阁，夜夜江潮向妾家①。
