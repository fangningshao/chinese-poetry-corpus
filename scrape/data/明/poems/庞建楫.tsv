夏日集六息寮（明·庞建楫）　　五言律诗　押阳韵	暖风吹欲动，舄落半亭光。数月始今夕，相将水一方。墨香归上客，杯影泻横塘。颇怪炎阳候，林明不易凉。
秋海棠（明·庞建楫）　　五言律诗　押尤韵	香光偏趁夏，名记独宜秋。待月何先后，经霜任去留。仙情恩外重，睡力倦中柔。泣笑谁曾会，窗开事事幽。
喜曹素臣至（明·庞建楫）　　七言律诗　押阳韵	握手经年梦屡狂，江山仍在感沧桑。官情澹洁人如鹤，客路支离鬓似霜。万里独行为许国，千金虽尽不垂堂。三城旧属扬州地，何必西湖是故乡①。
