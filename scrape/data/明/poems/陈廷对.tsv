登果老山（明·陈廷对）　　五言律诗　押咸韵	独步寻芳迹，厜㕒万石巉。山城邻凤水，地阜接龙岩。日晒晴沙网，风扬晚渡帆。清音时入耳，鼓吹杂松杉。
九日金山纪兴（明·陈廷对）　　七言律诗　押歌韵	平生长抱阮生疴，疏懒其如佳节何。漫道山灵偏有主，却夸海若更无波。眼中秋色惊将老，世上年华愧已多。安得菊钱堪买酒，每从霜节一高歌①。
