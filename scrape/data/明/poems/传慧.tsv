九月望夜（明·传慧）　　五言律诗　押阳韵	节去愁衣薄，虫声渐近床。偶然林下坐，早见草头霜。寒月明如此，浮云掩不妨。通宵照萝壁，忘却夜初长。
同静泉仲龄二公过南庄邻翁偶谈时事有感（明·传慧）　　五言律诗　押东韵	郭外行应好，香清荷芰风。到来茅屋下，谈笑竹林中。径草先秋绿，江云过日红。眼前不平论，难禁白头翁。
寄有门法师（明·传慧）　　五言律诗　押庚韵	才送登台岭，蟾蜍五晦明。江云沉雁影，湖雨咽钟声。见岂观河变，狂因照镜生。倘怜穷露子，早望印心盟。
宿四明山心（明·传慧）　　五言律诗　押麻韵	寂历游仙处，尘寰隔断霞。九溪流雪水，八月绽桃花。茅栗圆于弹，霜梨大似瓜。云南与云北，依旧作邻家。
夜渡金山（明·传慧）　　五言律诗　押阳韵	空江信渺茫，月出水生光。入浦潮如雨，沾衣露欲霜。天清沙气白，夜静海云黄。渐觉钟声动，应知到上方。
寄王百谷（明·传慧）　　七言绝句　押麻韵	惠山泉水虎丘茶，相去柴门路不赊。经岁故人书断绝，夕阳林外即天涯。
湖上杂咏（明·传慧）　　七言绝句　押支韵	草色连云暗水陂，掠芹乳燕影差池。游丝惜似春光尽，密罥残花挂竹枝。
