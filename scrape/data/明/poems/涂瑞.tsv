吴城阻风（明·涂瑞）　　七言律诗　押先韵	湖西浪涌水连天，舟泊吴城野岸前。树色遥迷边日雨，钟声风送渡江船。暂沽竹叶消离思，喜看梅花换旧年。明发不须倍惆怅，金陵翘首日华边。
松轩为蔡相公题（明·涂瑞）　　七言律诗　押青韵	千尺虬枝傍小亭，岁寒心思日忘形。谁家弦管鸣南陌，何处波涛写北溟。风送清香浮小榻，月移疏影下前庭。他年学得长生诀，许我山中采茯苓。
送贡士余载道还龙南（明·涂瑞）　　七言律诗　押尤韵	万里长空雨正收，橹声呕轧向中流。云霄好逐飞腾去，湖海休耽汗漫游。到处江山堪着眼，还家禾黍正平畴。由来经济男儿事，肯学宗生守一丘。
送贡士刘勉学还龙川（明·涂瑞）　　七言律诗　押尤韵	何处凉风吹客袂，都门忽动故乡愁。罗浮北望八千里，庾岭南还一叶舟。傍水人家连古驿，隔江渔父照沧洲。明年八月银河路，应拟乘槎问斗牛。
送黄希颜往苏浙（明·涂瑞）　　七言律诗　押尤韵	客中忽动子长游，杨柳江边买去舟。淮甸经时天日曙，东吴望处海云浮。山川去此多游览，诗卷从今有唱酬。回首风尘三载近，早携书剑入神州。
送伍孟伦进士归省（明·涂瑞）　　七言律诗　押真韵	温诏初颁下紫宸，仙郎裁制锦袍新。玉阶虎拜辞明主，鼎养乌情侍老亲。潞渚月华葭散影，关河天冷雁来宾。题桥壮志谁能识，试看前驱负弩人①。
