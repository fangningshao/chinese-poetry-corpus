薜兵宪宴寄谢（明·伦文叙）　　七言律诗　押庚韵	轻薰晴旭满前楹，绮席金尊缱绻情。啼鸟当庭呼吏散，名花入座近人清。孟尝门下三千客，范老胸中百万兵。别后相思寄江水，殷勤一为到虔城。
吊古（明·伦文叙）　　七言律诗　押歌韵	万事悠悠总逝波，人非物是旧山河。凤楼寥寂金莲步，燕馆荒凉玉树歌。别浦春风开芍药，小亭秋色上藤萝。客怀正苦风涛恶，况复登临思转多。
口占柬友（明·伦文叙）　　七言律诗　押灰韵	万里长风扫碧苔，一时残雾日边开。青山历历当轩接，绿树森森入户来。竹径啼莺窥客过，沙洲飞鹭傍人回。想思一水盈盈隔，日暮谁同泛玉杯①。
咏琼山唐公谊方先祖手植榕座（明·伦文叙）	我生不识榕隐翁，迩从隽胤廉仙踪。出守琼邦五叶祖，远溯忠肃咸章缝。奈生不辰值胜国，飧芝茹檗灵山中。幸际昌朝拓景运，刷翰振羽思摩空。风云匝天地势隔，炎方桂海无逵鸿。横经姑事王郡博，怀文不遇田河东。陈辞阙下图归计，亲承天语谕从容。漱流转吸环海胜，枕石高眠绝岛峰。田畴惯与邻农植，诗辞未许时人工。神驰忽梦游旗导，天尽俄闻咏水穷。书香波润庇后裔，小同世业能兴宗。夙将三礼魁天下，瀰洪经纬罗心胸。始知造物有远鉴，高贤下列非不逢。世无叔誉观中野，九原可作当公从①。
