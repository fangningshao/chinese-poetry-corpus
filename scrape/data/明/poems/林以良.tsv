南山钓台（明·林以良）　　七言律诗	谁作渔台枕碧湾，却疑神斧凿南山。一竿风月无边趣，万顷烟波岂等閒。不管周车来吕渭，祇妨汉使到严滩。江湖我亦归休者，春鲤秋鲈伴醉颜。
增江晚渡（明·林以良）　　七言律诗　押尤韵	杨柳垂烟古渡头，斜阳两岸唤归舟。帆侵树杪喧栖鸟，橹拽沙边起睡鸥。云影疑从天上过，波光如在镜中游。棹歌唱澈樵歌罢，忽见前川月色浮。
白水丹丘（明·林以良）　　七言律诗　押尤韵	欲觅仙踪何处所，碧流山外有灵修。共听鸣涧惊风落，谁向悬梁步月游。炼石已无前日灶，烧丹尚有昔时丘。空馀芳草年年绿，未信长生在此求①。
