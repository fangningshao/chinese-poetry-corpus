病中送春二首（明·沈春泽）　　七言律诗　押侵韵	带雨携愁泪满襟，芳春飘泊最沈吟。去随流水无心问，别向空床有梦寻。浅紫深红踪迹远，微风细雨路歧深。浑如执手临南浦，肠断徐娘碧玉簪。
受之贻我盆中古桧报以短歌（明·沈春泽）　　押纸韵	冬冬叩门惊坐起，一札传来香雾泚。乃是钱郎贻我书，古桧忽从庭下徙。虬枝铁干不似人间来，柏叶松身何足拟。君言尔有凉月台，移傍朱阑故可喜。又言吾家童子不好事，坐见苍髯委蝼蚁。捧缄抚桧三叹息，我知君意不止此。君何不贻我一树花，花随风雨三更死。又何不贻我一束书，恨杀人情薄于纸。古桧亭亭傲岁寒，沈郎不受人怜应似尔。感君此意宁可辞，著意护持推小史。日高不厌置苔阶，寒来莫更添梅水。他年老作博望槎，往问支机我与子。
