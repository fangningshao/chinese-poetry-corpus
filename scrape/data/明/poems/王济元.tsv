龙津驿问程（明·王济元）　　五言律诗　押尤韵	夜泊龙津驿，西风落雁愁。半衾浑似水，圆月渐如钩。雨雪三驰阪，关河七易舟。晚来问行客，前路尚悠悠。
南康元宵偶成（明·王济元）　　五言律诗　押蒸韵	山国逢元夜，寒斋席尚冰。雪深仍问雨，俗俭不知灯。强酒欣同醉，题诗病未能。一檠聊照寂，乡思陡然兴。
西梁大风（明·王济元）　　五言律诗　押尤韵	晓发秦淮棹，西风此再游。春惊沙岸柳，梦落野田鸥。采石风翻雨，梁山浪没舟。江神莫相戏，久矣任沈浮。
早发虞山别诸亲友兼示儿子（明·王济元）　　七言律诗	片帆千里破霜行，亲旧分携怅别情。共以岁寒疑远道，俱将春暖订归盟。梅开江上三冬白，雁度虞山一画青。孺子不须啼满颊，归依灯火听鸡声。
奉挽复庵侍赠君一律（明·王济元）　　七言律诗	霜风吹雁暮云横，雕落俄惊失典型。市义一生田叔仿，论交千古宴平情。烂柯亭畔馀棋局，采石江头坠酒星。惭愧未能酬国士，只依残月吊空青。
题思亭（并引）（明·王济元）　　七言律诗　押元韵	自承遗训莫窥园，云满地亭草满轩。啮指音容还冉冉，伤心风木故翻翻。呼天欲报难为德，阙地何由可徼原。遗泪只今挥令伯，每聆乌鸟一番喧。
二月二十八日喜晴（明·王济元）　　七言绝句　押灰韵	深院忽闻莺语滑，小窗轻递暖风来。桃花自悔知春早，输却荼蘼自在开。
