出戒坛北行岢罗山道遇雨小憩村家（明·公鼐）　　五言律诗　押支韵	路转瑶坛背，阴崖石更奇。前峰堆冒絮，过雨扬游丝。暂问油囊酒，旋铺马鬣棋。却因争席处，转畏野人知。
子夜夏歌二首（明·公鼐）　　五言绝句　押旱韵	驰辉入朱明，汤风庭中满。欢情如敲冰，易消复易断。
西郊有地名钓鱼台金主游历处（明·公鼐）　　七言绝句　押虞韵	花石遗京入战图，燕门衰草钓台孤。不知艮岳宫前叟，得见南兵入蔡无？
秋歌（明·公鼐）　　押阳韵	宵烛无余光，熠耀已在堂。萤光能几许，焉照妾中肠。
