渌水词（明·戈镐）　　五言律诗　押阳韵	红船压秋绿，水涩藕根香。昨夜龙沙月，鸳鸯梦薄霜。秋弯扫蛾翠，生色染丝黄。为报浔阳客，行云不下堂。
来鹤诗赠周玄初（明·戈镐）　　七言律诗　押东韵	香案灵文一篆通，翩翩云鹤下天风。初辞蓬岛离珠树，又掠银河过蕊宫。六翮舞随清磬响，九皋鸣断碧云空。欲归南岳夫人召，回首仙台夜月中。
送陈伯渊教授归沔阳（明·戈镐）　　五言绝句　押霰韵	广文金闺身，台城一相见。壁素悬青灯，花虫蠹书卷。
寄刘彦炳（明·戈镐）　　七言绝句　押齐韵	征旆遥分苑路西，马蹄春去弋阳溪。相思欲和乌啼曲，一拂瑶弦意总迷。
题野塘秋景（明·戈镐）　　七言绝句　押阳韵	芙蓉秋色满银塘，白鹭双飞下晚凉。记得采莲看越女，醉骑骄马映垂杨。
桐孙曲（明·戈镐）	昆山玉轸苍梧云，胶弦漆水生古春。垂杨飞丝小莺舞，海上桃花响红雨。仙人鸾尾扫寒空，环佩行烟度湘浦。惊猿坠石秋云裂，铁网珊瑚碎明月。临邛病客看文君，鬓影星星半成雪。
春晓词（明·戈镐）	鸦啼细柳东方明，井上辘轳牵水声。花奴满堂开翠屏，银炉烧麝素烟轻。西原落落秦川路，白马花鞭几时去。落花昨夜飞成团，蝴蝶归来及春暮。
