西郊浮邱寺观午时莲（明·王昶）	君不见图澄幻术施奇咒，钵底花开顷刻就。又不见灵彻雕镂运匠心，滴滴含风催玉漏。须知巧极是人工，何如武夷曲涧东。机缄未易向人启，芳心才吐日当中。白如冰玉小如指，叶罕根浮坭不滓。君平卖卜正垂帘，黑甜梦破人方起。我闻地支之数午为阳，阳舒阴惨本其常。又闻五行之位午属火，水生火发奚不可。太息濂溪空注图，二五精蕴发所无。此花独禀天地正，作说不及胡为乎。白昼已过阴霾冱，皎皎澄怀终莫吐。从来显晦贵因时，肯与木槿争朝暮。吁嗟尧阶蓂荚又何年，晦朔不爽至今传。我欲移根归太液，重华相映际中天①。
