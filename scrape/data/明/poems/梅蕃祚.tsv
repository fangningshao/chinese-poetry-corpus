寄马湘君（明·梅蕃祚）　　七言律诗　押鱼韵	流澌十月下双鱼，传得金陵一纸书。马角未寒盟语后，蝇头犹湿泪痕馀。梦中暮雨题难就，镜里春山画不如。红杏碧桃千万树，待侬花下七香车。
后湖看荷花共用水香二韵（明·梅蕃祚）	山翠重重傍湖起，北柳南杨映湖水。水态秋来锦不如，宛转荷花三十里。底用花开十丈长，绕堤无处不闻香。叶密花深难辨色，红衣绿羽斗鸳鸯。
酬别二首（明·梅蕃祚）	楚客怨青蘋，吴侬爱紫莼。扁舟难共载，羞杀渡江人。
