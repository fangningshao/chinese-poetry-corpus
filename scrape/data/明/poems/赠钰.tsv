期胡祭酒不至（明·赠钰）　　五言律诗　押灰韵	空斋坐日夕，有怀期不来。庭树叶频下，闲门风自开。朱丝静逸响，绿蚁浮深杯。幽思益填积，怅然难独裁。
陶渊明（明·赠钰）　　押有韵	渊明宰彭泽，月请米五斗。折腰乡里儿，浮名真可丑。凤凰不啄粟，岂肯同鸡口。悠然见南山，竟掷怀中绶。篱边几丛菊，门外五枝柳。不负头上巾，且尽杯中酒。
庞公（明·赠钰）　　押麌韵	庞公虽两足，何曾到城府。躬耕南亩中，农作甘自苦。皇虞世已远，至道卑若土。君看天柱折，非是不可补。遗安有深诲，百世激贪虏。
对雨有怀方内翰（明·赠钰）　　押养韵	小斋颇幽僻，窗扉亦宏敞。新槐檐上绿，细草阶下长。轻纨散烦溽，覃葛生清爽。寂无人事喧，但爱雨声响。凉薾动萧瑟，薄霭生莽苍。悠然发孤咏，笑歌自鼓掌。缅思同心人，吟怀共清赏。
夜坐（明·赠钰）　　押缉韵	庭虚初月上，树响微风入。栖鹊听犹惊，流萤堕还拾。沉沉寒漏滴，隐隐余钟急。坐久不知疲，凉衣露吹湿。
晚坐（明·赠钰）　　押养韵	宴坐庭树夕，悠然惬清赏。月生微影横，风入繁枝响。啾啾归鸟集，隐隐疏星上。倏尔朝复昏，流光递来往。
题盛懋画（明·赠钰）	远岛映微红，疏林带寒绿。石上一柴关，溪边两茅屋。轻风花落地，细雨云归谷。侧耳试闲听，疑闻《紫芝》曲。
