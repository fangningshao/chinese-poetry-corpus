送周少宰秦府分封（明·杨廷和）　　七言律诗　押齐韵	少宰分封出御批，二函新册烂金泥。恩波入渭天潢近，使节临关华岳低。铨事暂辞流内外，民风兼问陕东西。肩舆不觉驱驰倦，余兴犹能及品题。
送神武蔡千户致仕还湖州（进士中孚之父）（明·杨廷和）　　七言律诗　押庚韵	神武挂冠归旧隐，赤松相伴话长生。车前紫气青牛引，天上新声彩凤鸣。军务不关惟白战，醉乡何处是乌程。太湖合是逃名地，画舫弦歌自在行。
