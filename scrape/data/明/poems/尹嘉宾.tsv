秋日寄受之太史（明·尹嘉宾）　　七言律诗　押尤韵	屋梁落月思悠悠，清梦依然到虎丘。月满讲台宵度曲，云生西岭晚登楼。林香冉冉流清梵，枫叶萧萧下小舟。苦忆风流钱太史，赏心何日续同游？
寄破山樵者李超无（明·尹嘉宾）　　七言绝句　押文韵	结隐深随麋鹿群，上方钟磬断知闻。空山岁晚多冰雪，若个峰头踏冻云。
平原道中见牧豕者（明·尹嘉宾）　　七言绝句　押东韵	天门室宿郁如虹，海上萧条牧豕翁。会得平津开阁意，一竿寒日野田中。
江上杂咏三首（明·尹嘉宾）　　七言绝句　押歌韵	河豚雪后春还浅，刀鲚风来水已波。携酒江边吹笛坐，那山今日出云多。
前湖诗（明·尹嘉宾）	前湖何氏七娘子，骂贼不污殉节死。湖上鸳鸯不敢游，湖中莲花无并头。
