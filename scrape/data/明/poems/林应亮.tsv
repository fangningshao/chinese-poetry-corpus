昌平道中晚作（明·林应亮）　　五言律诗　押微韵	岁晚昌平道，千官历翠微。霜封阴殿瓦，云染祀臣衣。骑火通幽谷，岩钟散御帏。仙游忆空乐，杳杳六龙飞。
溪上（明·林应亮）　　五言律诗　押冬韵	清溪流不极，林际带疏钟。鸟道连山屋，滩声落水舂。涨消新有岸，云起本多峰。愁对猿啼峡，乡关烟树重。
题阙（明·林应亮）　　五言律诗　押萧韵	驿路近津桥，星河接海遥。露塘风折苇，沙屿月平潮。远火渡头急，疏钟湖外飘。那堪凄凉夕，凉景入寒条。
春情（明·林应亮）　　七言律诗　押阳韵	雕栏朱箔澹池塘，旭日莺啼出洞房。初服已从千蕊丽，新妆犹带百花香。斗成百草遗金钏，弹罢孤桐倚玉床。更道春宵闲弄笛，相将明月舞鸾凰。
秋后经废寺（明·林应亮）　　七言绝句　押灰韵	露槿霜枫秋满寺，瓦烟疏冷石床隈。萧条更值寒风后，黄叶深于旧路苔。
落花篇（明·林应亮）	东邻昨夜飞红雨，落花如霰随风举。千丛缀绮谢繁枝，九陌垂青隐芳树。忆昨芳妍乍放时，含娟凝艳骋容姿。盈盈绛帻承曦暖，烨烨瑶英泛露滋。地拟昆溟霞作幄，门连阊阖玉雕题。昆溟阊阖非人境，喜得繁华荐清景。共讶同心照日开，坐怜并蒂临风整。鸣弦伐鼓斗春菲，列彩飞觞延昼永。为君催晓下朱楼，为君欢燕淹华省。华省朱楼春昼迟，雕栏色色自称奇。蝶翅轻穿翡翠筠，龙柯误触秋千丝。名园岂辨烟和树，名卉难分菌与芝。名园名卉色非一，夺目瑶华纷转日。总多富贵卫张门，不让风流王谢室。风流富贵擅谁家，照耀纵横本自夸。别有仙葩吐仙种，疑从琼岛泛琼华。绿畹斜攒珠蕊树，玉盘遥挂赤城花。万斛香中贮甘露，五云芝上护流霞。霞飞露染春光暮，东邻远客西邻戍。鸾镜佳人愁里看，雁门征客暗中度。此情难语北征人，此情偏入东家妇。百啭莺呼作怨声，一叶花飞减妆素。莺花岁暗可重新，节物朝来已非故。簇陌游丝逐飙空，垂堤空梗向流东。含香故弄妆台上，袭暖偏留舞袖中。含香袭暖竟何处，乍入东墙复西署。悠扬未识飘零归，寂历如随风雨去。乍惊叶萼忽辞丛，何况飘廊兼委路。随蓬不恋故根春，冲燕宁知托巢羽。梧桐井畔映光寒，桃李蹊阴暮色阑。蟋蟀机残催锦字，凤凰楼迥乏青鸾。青鸾锦字总迢绝，见此令人心欲折。败叶逢君可赠题，孤条感妾能生檗。掇叶攀条聊自持，回簪转黛顾容仪。茱萸锦上红尘恨，杨柳声中玉笛悲。三千图画怜芳迹，十二阑干凋翠眉。青苔忍诵蘼芜调，红树曾题芍药诗。题诗欲寄远行客，春风相忆故园陌。瑶池千岁始重看，锦瑟三春勿轻掷。
