山居（明·黎玉书）　　五言律诗　押微韵	一枕过寒石，推窗话翠微。画图全影似，山水没依稀。鹤化枯禅去，云成匹练飞。蜻蜓时独立，款款点人衣。
谒金城寺（明·黎玉书）　　五言律诗　押元韵	偶来参丈室，野寺宿孤村。挂仗僧窥影，闻钟客到门。残花翻侧石，败叶乱芳原。僻地居民少，青山谁酒樽。
落花诗（明·黎玉书）　　七言律诗　押阳韵	狼藉东风底甚忙，多情应为惜芬芳。香分镜破依然恨，玉瘗珠藏暗自伤。茂苑笙歌悲往事，赵家姊妹妒新妆。西园多少探春客，烂醉纷纷走鞠场。
春暮得陈周书书却寄（明·黎玉书）　　七言律诗　押灰韵	江乡烟月暂徘徊，春尽杨花几度开。白鹿山中劳别梦，仙羊城上带书来。拂衣寒色过蓬鬓，顾影离情别酒杯。一字逢人难寄汝，薜萝容易为君裁。
潘幼涵中表枉过村居因偕访载孺家叔命酒赋诗用韵裁答（明·黎玉书）　　七言律诗　押灰韵	曲磴逶迤小径开，逢君聊对竹林杯。是谁感鬓三秋赋，可道乘槎八月来。句苦漫依金谷罚，酒酣还拟玉山颓。凿池更忆当年事，纵赏当年未肯回。
元夜曲（明·黎玉书）　　七言绝句　押文韵	五色羊车泊暮云，千家士女踏氤氲。粤王城上教歌舞，一道悬灯待使君。
晚妆曲（明·黎玉书）　　七言绝句　押月韵	几逐朝云春思结，惊残午梦邻鸡歇。隔帘爱杀卖花声，不惜红妆待明月①。
北山写怀（明·黎玉书）　　五言排律　押江韵	一从君别后，蒲草坐高幢。响梵钟敲梦，栖禅云到窗。浓烟吞远岫，浅水接轻艭。月色裁眉叠，灯花吐眼双。骚场分玉楮，曲部倒银缸。衣钵身閒住，旗枪舌战降。城深迷故苑，岸曲泻奔泷。僧影看癯鹤，花关吠小尨。吟中怀赤帜，句里话澄江。鸟篆镂苔璧，龙精触石矼。竹枝翻旧曲，杨柳入新腔。几度寻幽侣，其如隔海邦。
送美周兄李季脩赵时乘周玉客黄虞六北上二首（明·黎玉书）	仙羊一片石，坛坫事追随。结发弄柔翰，綵笔竞纷披。歧路羡冥鸿，谁当振羽仪。寂寞扬子云，法言何太奇。遥吟长天末，傲骨窄嵚崎。奋剑并长驱，淩风倚峨眉。擅美奏齐竽，一时同见知。楚楚文物邦，声名非所宜。邈矣世间人，笑比宁馨儿。云霄期壮怀，亡何伤远别。远别岂不苦，尊酒愁肠结。仆夫整往路，驾言来车辙。
