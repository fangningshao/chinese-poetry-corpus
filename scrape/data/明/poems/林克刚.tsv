白牛岩（明·林克刚）　　七言律诗　押青韵	两真和尚留遗迹，兰若兴衰几岁星。老树倚岩春寂寂，幽泉下涧曰泠泠。莲花座耸开新像，宝藏函空失旧经。露地白牛何处觅，一岩芳草自青青。
罗汉寺（明·林克刚）　　七言律诗　押支韵	东山山下访禅栖，古木繁阴水满陂。海阔白云来汗漫，山连青髻出参差。秘经藏古忘遗检，奉佛堂空馀故基。千古珠林顿消歇，不知罗汉更何为。
和平桥（明·林克刚）　　七言律诗　押萧韵	大海东来浪势骄，长虹直跨影岧峣。基深不受江流转，版断曾经野火烧。过客接鞭南北路，渔翁垂钓往来潮。大峰缅想今何在，遗惠于今耿不消①。
双忠庙（明·林克刚）	大唐养儿恩宠极，播弄乾坤窃京国①。刚肠不独颜杲卿，将军怒气摩苍冥。手持三尺睢阳里，誓杀羯奴雪天耻。帐前虎士心桓桓，衽金枕革同肺肝。去兵那堪重去食，稽首皇天臣力竭。再迟三日全高墉，皇天欲尽公孤忠。碎牙裂眦竟何益，将军一去江淮掷。储皇欲遂中兴期，此身虽死何足悲。千秋庙食到海岳，不减图形上麟阁。
