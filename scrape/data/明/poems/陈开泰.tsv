奉送白翁老堂翁老先生荣归（明·陈开泰）　　七言律诗　押歌韵	邺下多才近若何，清尊言借故田莎。赋归不为荒三径，知止常思掷一梭。禾熟玉山堪果腹，梦闲绿野倦鸣珂。于今海峤皆羊谢，莫道硕人自寤歌。
朱石室啸园（明·陈开泰）　　七言律诗　押东韵	牂牁西下锦岩东，千里江流九派通。掩幔天开桥木里，采芳人醉万花丛。辋川诗画王丞趣，鉴曲逍遥贺监风。何日扁舟浮海去，问奇应得过扬雄①。
