骊山温泉（明·王格）　　五言律诗　押先韵	咸阙无雕辇，骊山尚浴泉。汤池同野壑，水殿只寒烟。月冷新丰路，沙沉渭浦田。行人谩投足，谁识濯龙年。
馆试秋夜闻砧（明·王格）　　七言律诗　押阳韵	萧瑟秋风散晚凉，谁家清夜捣衣裳。丁丁遥应疏钟响，数数还如落叶忙。明月有情留小院，征鸿无数挟轻霜。不堪客梦湘云远，独对寒灯思渺茫。
汉宫人（明·王格）　　七言绝句　押冬韵	秋入披香玉露浓，晚妆初罢凤楼钟。恃恩醉却昭阳酒，误把红绳戏睡龙。
病居遣兴（明·王格）　　五言排律	负杖出衡门，登城望绝巘。林疏鸟未繁，山寒草犹浅。去水有来舟，故原见新垦。牧笛谁家村，樵唱春风坂。忽闻雁度初，因念客行远。缓步归茅庐，惆怅不能饭。
