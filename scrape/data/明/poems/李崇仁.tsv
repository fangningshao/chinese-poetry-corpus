挽金太常（明·李崇仁）　　五言律诗　押阳韵	礼仪今太叔，史学昔公羊。四十人间世，千秋地下郎。空庭馀败草，老树耿斜阳。俯仰成陈迹，经过只自伤。
僧舍（明·李崇仁）　　七言绝句　押文韵	山北山南细路分，松花含雨落纷纷。道人汲井归茅舍，一带青烟染白云。
古意（明·李崇仁）	山翁得乳虎，养之置中园。驯优日已长，狎近如家豚。妇言虎性恶，翁怒爱愈敦。毕竟噬翁死，宁复顾前恩。人皆笑翁痴，我独为翁冤。莫涉银汉水，莫登青云途。无波能覆舟，平地亦摧车。曾参终杀人，薏苡为明珠。但识谗者巧，孰云听者愚。浮生似幻化，是非两空无。何如东门侯，种瓜手自锄。
咏史（明·李崇仁）	王风日以降，瞻乌于谁屋？秦售十二城，赵夸如此璧。宿昔相如子，风云气绝伦。忽承赵王命，携璧西入秦。强秦尚诈术，弄璧城不入。公子怒见欺，裂眦睨柱立。全璧归赵廷，位列廉颇左。计谋日云拙，几作渑池虏。壮士岂若此，公子非真勇。暴虎复凭河，事有轻且重。两国急啮噬，璧乃秦兵饵。天地相颠倒，血成沧海水。强弱自有分，竟入秦王府。邯郸白骨寒，鬼哭千万古。
