长平戈头歌（明·陶凯）	长平野人凿地得古戈，上有款识字，岁久俱灭磨。惜不能如丰城古剑射牛斗，吁嗟戈乎奈尔何。但见青铜凝寒暮烟紫，月黑山深夜飞雨。恨血千年犹未消，荒郊夜夜啼冤鬼。当年赵括轻秦人，降卒秦坑化为土。嗟哉赵亡秦亦亡，落日荒城自今古。摩挲尔戈一问之，令人为尔生愁思。何不以尔为钟垞？何不以尔为鼎彝？吁嗟戈乎徒尔悲！尔今还当太平世，人间销兵铸农器。愿寿吾皇千万年，终古不用戈与秬。
