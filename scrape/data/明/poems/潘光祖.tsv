大司徒白翁毕老先生蒙恩予告敬赋（明·潘光祖）　　七言排律　押虞韵	留台掌后大司徒，六府修明五典敷。弘济艰难承运泰，坐筹部伍息庚呼。姬公未是明农日，疏传先怀止足图。人望九章嗟信宿，驾还三径理荒芜。葱青树长双条玉，长白山储千里驹。虽以传经存晚计，更须调鼎向天衢。九重正想夔龙佐，四字争思霖雨濡。眉寿即今将指使，霞觞端与鹤书俱。
