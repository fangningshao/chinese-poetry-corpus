真定客舍对雪（明末清初·董文骥）　　五言律诗	穷阴满太虚，积雪冻庭除。鸦点埋云树，童依宿火厨。君恩狐白厚，老病酒杯疏。江国寒梅早，垂垂已待予①。
复过井陉口淮阴侯庙（明末清初·董文骥）　　五言律诗　押东韵	背水千年庙，登坛百战功。至今思赤帜，何处吊藏弓？春雨王孙草，灵风古木丛。淮阴年少子，终自笑英雄①。
庚戍元日移家惠山舟中作二首（明末清初·董文骥）　　七言律诗　押麻韵	东风自信片帆斜，百里乡园路岂赊。爱听山泉因煮荈，并驱鸡犬是移家。未闻春鸟来樯燕，已见寒梅笑岸花。万国朝正看北极，十年拂雾马喷沙。
十月初六发榆中夜抵鱼河驿（明末清初·董文骥）　　七言律诗　押微韵	振野凉沙扑马飞，孟冬绝塞已风威。王程中夜鱼河宿，客路冲寒虎节归。边月黑时防失道，胡霜白处欲侵衣。南州此夕微暄暖，灭烛听鸿坐竹扉。
