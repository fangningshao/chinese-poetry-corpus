送秦东海法师游上清（明·王嘏）　　七言律诗　押文韵	为爱仙山绝世氛，苍苔寂寞路难分。白羊岁久浑疑石，琼树春深半是云。洗药泉香龙蜕骨，吹箫台迥鹤成群。隐文秘诀无人识，我欲相从一问君。
寄倪元镇（明·王嘏）　　七言律诗　押真韵	赤水丹山隔两尘，麻姑书信莫辞频。久知鸿宝飞腾术，独许青云磊落人。宾戏能消春昼永，茗香聊试石泉新。东风回首毗陵道，重拟携书与卜邻。
