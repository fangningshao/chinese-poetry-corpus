雨夜（明·何孟伦）　　五言律诗	凉风入窗户，翻我读残书。叶落苔阶寂，春閒木榻虚。阴晴看异局，伎俩笑迂儒。搔首独长啸，幡怀太古初。
游小金山（明·何孟伦）　　七言律诗　押尤韵	十二栏干俯碧流，偶来乘兴此追游。灵岩环瞰千山迥，郁水遥分一派收。云共昙花閒梵钵，月将潭影纳虚舟。江涵竹树苍烟合，海气山岚不断秋①。
厓山吊古（明·何孟伦）　　七言律诗	航海东南计已穷，逢厓今日运将终。枫林魂散千山黑，瘴海龙归百战空。惨结玄黄迷极浦，泪随寒雨陨霜风。悠悠今古兴亡恨，落日啼乌古殿钟。
泊飞来寺（明·何孟伦）　　七言律诗　押文韵	扁舟重过峡山寺，老衲相迎停夕曛。宝刹云深人不到，玉环尘寂事空闻。诸山对峙双门迥，一水中流两岸分。千古依依名胜地，断崖枯木护閒云。
游海珠寺（明·何孟伦）　　七言律诗	玻璃荡漾浴晴空，突出中流见梵宫。绿荫周遭烟树杳，黄湾迢递海潮通。光涵南极摇星纬，影动波心起卧龙。回首沧江明月上，满天秋色磬声中。
江门舟夜（明·何孟伦）　　七言绝句　押阳韵	前村烟树落微茫，待月听潮夜未央。沽酒人家在何处，竹灯明灭隔沧浪①。
长相思（明·何孟伦）	洞庭天阔雁来迟，迢递江南秋暮时。新题锦字光陆离，欲寄幽情无所之。长相思，心恻恻，楚水吴山杳相隔。青枫摇落夜乌啼，风露泠泠远空碧。
