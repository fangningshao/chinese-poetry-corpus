资福寺（明·陈玄）　　七言律诗　押支韵	听经猿去已多时，梧竹风标入梦思。暗粉尚留多宝塔，长廊空见舍田碑。石池雨过添新水，老柏年深换旧枝。闻道灵源高阁上，至今人诵小山诗①。
挽戴竹林（明·陈玄）　　七言律诗	碧天夜坠少微星，处士俄然梦奠楹。堪惜重泉閟玉树，谩怜洛社失耆英。清名已著儒林传，潜德何惭太史铭。宿草寒烟封马鬣，贤良追慕不胜情。
龙珠井（明·陈玄）　　七言绝句　押元韵	神物腾空古井存，至今流派尚源源。山瓢汲得天边月，疑是龙珠不敢吞①。
过华山（明·陈玄）	我家远在南海头，朝夕相见惟罗浮。等闲采药逢云母，几度寻真到石楼。客路俄经华阴县，太华三峰望中现。不见花开玉井莲，空看泉泻冰崖练。闻道希夷睡正酣，满山松桂锁云岚。欲访神仙问丹诀，云深无处觅鸾骖。
