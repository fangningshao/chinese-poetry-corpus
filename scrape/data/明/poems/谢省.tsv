流河驿次韵（明·谢省）　　五言律诗　押支韵	舟楫愁谁语，风波未自知。偶逢居共泊，恰与月相期。梦忆仙舟会，情忘客路悲。论诗意无极，一饮亦吾师。
答编修侄次韵（明·谢省）　　七言律诗　押鱼韵	江湖飘泊二毛初，半世谋身智亦疏。春意欲归彭泽柳，年华未尽茂陵书。孤桐自觉非时调，尺牍谁能问客居。须信人生身外事，落花残雨向春余。
谒侯城里有感（明·谢省）	侯城里，侯城老人死不死。万丈文光射列星，正流一派分洙泗。忠肝义胆照冰雪，烈气凭凭塞天地。神游帝侧骑箕尾，行天还整羲和驭。寒为阳和旱为雨，精灵飒爽谁能閟。冥交不用觅逢干，脩撰王郎旧知巳。
