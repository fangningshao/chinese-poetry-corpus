金鸡献瑞（明·姚守辙）　　七言律诗　押尤韵	羽人家却在丹丘，鸡放云峰最上头。早唤三农春梦醒，寒冲八表月光浮。南来海阔无函谷，北望山高忆凤楼。奇甸太平今有象，和声夜夜满忠州。
文笔生华（明·姚守辙）　　七言律诗　押盐韵	五指伸来笔一尖，建州泰运属先占。孤高气概齐华岳，熣灿文光逼玉蟾。雨露长滋千古润，风霜不改九秋严。精华信是乾坤瑞，遥耸中原作巨瞻。
建江澄碧（明·姚守辙）　　七言律诗　押尤韵	遥从黎婺浚源头，环抱孤城据上流。白芷绿蓠春冉冉，落霞孤鹜晚悠悠。鱼龙听曲波心跃，舟楫穿星镜面游。独立苍茫增叹赏，朝宗一派海门秋。
泵井涵清（明·姚守辙）　　七言律诗　押先韵	盘据神龙吐玉涎，山灵朝暮护云烟。直从太华分玄酒，不数牂牁占醴泉。解愠啜甘随满腹，涓流溥利下平田。年来我绝千金想，愿借清泠洗俗缘。
湳白渔歌（明·姚守辙）　　七言律诗	落落那能系此踪，生涯江上任飘蓬。云开棹破芦花月，浪静歌生莼菜风。魂梦动随流水淡，沙鸥盟狎友情浓。几回醉醒烟波阔，还觉山高日未红。
夕阳牧唱（明·姚守辙）　　七言律诗　押庚韵	短笠疏林百事轻，驯徒群牧两忘情。芦笳空谷无腔调，乾糗蒙泉不和羹。纵剧舞残春草绿，赓歌声逐晚风清。夕阳归去浑无事，梦入高秋兆有成。
潭览晴云（明·姚守辙）　　七言律诗　押麻韵	飞鹑风动涉晴沙，锁翠云深景欲赊。五色别开新锦绮，一湾长抱旧人家。捲舒浓淡堪图画，拥蔼红黄换物华。烟水休云三岛隔，且输耕读得生涯。
仙屯夜月（明·姚守辙）　　七言律诗　押寒韵	万里无云天宇宽，仙峰海外月光团。琼枝未稳南飞鹊，玉兔长调不老丹。龙戏明珠归巨海，鹤翻清影傍高坛。银河若借张槎泛，直驾长风入广寒①。
