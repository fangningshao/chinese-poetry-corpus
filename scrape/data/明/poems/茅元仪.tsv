潞河与受之侍郎别次见赠韵（明·茅元仪）　　七言律诗　押文韵	崩岸惊涛不可闻，新湍陡处手初分。共听夜雨还伤我，独趁秋风却羡君。东阁只嬴抄秘本，北山重补未耕云。明朝泪落芦沟上，也解随流逐卫濆。
九日同启泰石卿诸君登永宁寺台（明·茅元仪）　　七言律诗　押灰韵	此岁登高在此台，树笼秋色入深杯。黄花祗为形霜艳，红叶多因酬雁来。寒水浅流如漱石，云山初暝似生苔。一番隹会增惆怅，是到重阳忆几回。
江村村外有野水一湾就看秋色（明·茅元仪）　　七言律诗　押尤韵	江村是处好清秋，倍爱寒塘特地幽。但有白杨晴亦雨，瞥惊霜荻浪生洲。饱看枫色还思影，送尽秋鸿更忆鸥。漫说江南千万里，只须扶杖便江头。
赴狱旅中示客（明·茅元仪）　　七言律诗　押支韵	暂脱南冠坐水湄，残觥沥尽与君知。时危只恐英雄老，世乱非忧富贵迟。已见生来同李广，只须死后傍要离。十年征战兼羁系，见惯休猜不惯悲。
江村荷恩放回呈伯顺奉常启泰征君（明·茅元仪）　　七言律诗　押灰韵	追锋车上雪皑皑，犹似当时特召来。分死只如辽左去，重苏犹得故人哀。余生羞过荆轲里，退士何心乐毅台。但负圣明兼负友，鸿飞天外尚徘徊。
春夜同屠泠玄于该博堂前坐月（明·茅元仪）　　七言律诗　押庚韵	杯停花睡正三更，寂寂闲除澹虑生。月洗纤云天似润，风摇狂絮柳如酲。乍寻诗味抽春笋，难冷交情炙冻笙。留得一诗存胜日，侵晨又去伴啼莺。
陆贾不欲数过诸子（和汤临川诸题，录二首）（明·茅元仪）　　五言绝句　押纸韵	新语汉高惊，片言粤佗喜。乍可动帝王，常恐厌儿子。
魏王分香（明·茅元仪）　　押队韵	英雄心胆殊，不惜儿女态。最笑啖名人，含情死后悔。
送钱受之侍郎枚卜罢归一篇（崇祯元年）（明·茅元仪）	晶晶日月，雨雪忽零。岂无师保，束此宁人。维桑失系，朽索弗宁。大木将拔，先剪厥阴。
