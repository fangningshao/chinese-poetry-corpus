寄邵德昂（明·沈应）　　七言律诗　押真韵	高隐青门不识尘，碧桃花下白纶巾。诗传画意王摩诘，船载书声米舍人。半板水扉兼竹净，一间草阁与山邻。闲情不及鸥先往，几度相思入梦频。
楚江秋晓图（明·沈应）　　七言律诗	曾记蒹葭水庙东，客心争渡晓鸡中。平芜落月三湘路，千里孤舟一雁风。别去乡关犹在梦，老来江海尚飘蓬。何因得似闲鸥鸟，两两沙边睡正浓。
送乐仲礼之秦邮（明·沈应）　　七言律诗　押阳韵	江店西风酒味香，匆匆何事促行装。百年一半常为客，两鬓无多易着霜。远水平芜秋艇去，断云归鸟暮天长。如今楚地皆吴语，不必逢人叹异乡。
将归山中留别李二公勉（明·沈应）　　七言律诗　押支韵	三月风光尚夹衣，暖云笼日午行迟。杏园却近桃花坞，寒食相兼上巳时。芳草家家迷蛱蝶，棠梨树树转黄鹂。几回欲共行春乐，南浦归舟已有期。
江中晓行（明·沈应）　　七言绝句　押萧韵	江店鸡鸣促去桡，月斜滩口又平潮。楚天不尽吴天远，烟树和愁望转遥。
次钱文伯题云林诗韵（明·沈应）　　七言绝句　押齐韵	红叶桥边草舍低，半滩斜照水平溪。旧时曾记求诗过，疏雨桐花幽鸟啼。
喜墨生吴与言至（明·沈应）　　七言绝句　押阳韵	衣上残云屐上霜，远烦来扣竹边房。茶炉香满晴窗下，闲说前人制墨方。
春夜二首（明·沈应）　　七言绝句　押支韵	彩笺吟遍惜春诗，花隐纱窗见月迟。欲问海棠持画烛，自嗟不是少年时。
