大祀（明·太祖高皇帝）　　七言律诗	晨驾旌旄列队行，龙旗遥映凤城明。护霜云外天颜碧，笼水烟边山色青。新岁野郊春气霭，今朝村市晓晴生。鞠躬稽首参天处，四海讴歌贺太平。
游钟山（明·太祖高皇帝）　　七言绝句　押麻韵	钟山阳谷梵王家，帝释台前优钵花。游戏但闻师子吼，比丘身衣锦袈裟。
思老试壮（明·太祖高皇帝）　　七言绝句　押齐韵	因过雕鞍见马肥，迎风振鬣试霜蹄。试将旧日弓弯看，箭入弦来月样齐。
思亲歌（明·太祖高皇帝）	苑中高树枝叶云，上有慈乌乳雏勤。雏翎少乾呼教飞，腾翔哑哑朝与昏。有时力及随飞去，有时不及枝内存。呼来呼去翎羽硬，万里长风两翼振。父母双飞紧相随，雏知返哺天性真。吾思昔日微庶民，苦哉憔悴堂上亲。歔欷歔欷梦寐心不泯，人而不如鸟乎将何伸。
神凤操（明·太祖高皇帝）　　押支韵	钧天奏兮列丹墀，俄翩翩兮凤凰仪。敛翱翔兮栖梧枝，彼观德兮直为我辞。
