赋亭前各一物分竹淂云字（明·王禹声）　　五言律诗　押文韵	翠筱生湘浦，谁移近白云。窥帘月影碎，当户鸟鸣闻。简授梁王苑，竿投渭水濆。箨冠聊自适，倚杖对南熏。
紫骝马分得飞字（明·王禹声）　　五言律诗　押微韵	宛马久不至，骅骝应见稀。乍疑烟燧起，忽逐电光飞。鸣为胡笳动，骄缘塞草肥。胭脂山下过，血汗点征衣。
送高正父谳狱江北便道归岭南省侍分得舟守（明·王禹声）　　五言律诗　押尤韵	汉廷钦庶狱，使者出□鸠。高隼横秋迅，疏砧彻夜幽。法星临楚尾，行色动吴钩。郭外涛声落，山中桂树秋。
咏烛效齐梁体分寒字（明·王禹声）　　五言律诗　押寒韵	乍见龙衔照，宜将月并看。树底宵疑昼，风前泪不乾。检书烧渐短，刻韵和应难。流萤暗中度，秪觉画屏寒。
送曹尊生大理之金陵（明·王禹声）　　七言律诗　押微韵	离筵楚楚柳依依，斗酒相看又落晖。南国君裁新赋好，燕台我忆故山违。春风驷马于公署，明月兰桡燕子矶。临别殷勤重结袜，不堪黄鹄各分飞。
送同年胡湛宇浔阳视榷便道省觐（明·王禹声）　　七言律诗　押歌韵	匡庐万丈郁嵯峨，彭蠡春深旅雁过。此去綵衣翩昼锦，遥看紫气映鸣珂。烟波隐见渔舟晚，帆影参差估客多。把臂青衫应湿遍，岂堪重听伯劳歌。
送邓翠屏佥宪督学滇南（明·王禹声）　　七言律诗　押文韵	屈指离觞又送君，天涯雁影几回分。鉴悬秋水滇池月，帐动春风闽海云。鞭弭中原谁左席，骊黄南国定空群。点苍山色青如许，赋就还凭驿使闻。
又次翠屏投赠韵（明·王禹声）　　七言律诗　押阳韵	四牡马驿度夜郎，独携一剑是鱼肠。持衡好校昆池战，览古还披大酉藏。桃李春阴初韡韡，蒹葭秋色正苍苍。美人更隔潇湘远，怅望南回几雁翔。
送陆元礼比部守荆州分州字（明·王禹声）　　七言律诗　押尤韵	画熊千骑向荆州，江汉汤汤拥上流。尚忆故人初入洛，每裁新句共登楼。白云无奈仙郎去，赤璧谁从楚客游。惆怅我来君独醒，夜阑何必问更筹。
枕上吟五首（明·王禹声）　　七言律诗　押尤韵	宦拙俄惊渐白头，途穷兴转寄沧洲。寒灰不逐东风暖，归梦长随潞水流。日落自怜醒对酒，春深无奈独登楼。萧条旅馆谁知已，唯有孤衾共敝裘。
月下闻雁得安字（明·王禹声）　　七言律诗　押寒韵	胡雁鸣秋朔气寒，尚依明月到长安。应怜毛羽冰霜悴，似诉关山道路难。客子音书频断绝，故园萸菊半凋残。遥天自送归飞影，知落芦花何处滩。
长至前十日朝天宫习仪分淂宫字（明·王禹声）　　七言律诗　押东韵	蓬莱佳气蔼葱笼，赞拜遥看引上公。日至卿云传太史，阳回玉律肄歌工。旌旂晓澹瑶台月，环佩春生黍谷风。莫道君门天万里，玉皇元在蕊珠宫。
送同年郭鹤野还朝四首（明·王禹声）　　七言绝句　押阳韵	仙郎新领度支章，儤直应含汉署香。十道徵求今太急，好将词赋托长扬。
青楼怨二绝同用楼字（明·王禹声）　　七言绝句　押尤韵	霓裳舞罢按梁州，日日笙歌醉玉楼。一去邯郸今十载，书来又报锦城游。
赋淂夏云多奇峰分色字（明·王禹声）	盛夏临北窗，长松聊偃息。巑岏结层霄，当窗来秀色。诸峰□吐吞，列嶂竞出没。岛屿间楼台，蔽亏炎曦匿。我欲驾赤虬，凭虚纵盒陟。须臾熏风来，长空净如拭。固知陵与谷，变态亦倏忽。此道夲岩阿，浮云乃长物。
古意分得独字（明·王禹声）	蓟北多浮云，云中下双鹜。愿言问双鹜，我征胡不复。苜蓿青如何，蘼芜几度绿。昨暮尺书至，将军出上谷。生还未云期，归计焉能卜。顾此盈尊酒，举觞当谁属。有时梦君还，仓皇理膏沐。梦回明月光，依然照孤独。
赋淂长安雪限片月飞垆四韵（明·王禹声）	长安佳气何葱茜，层楼阿阁参差见。同云叆叇帝城头，凛冽西风凝作霰。穿帘入户太轻狂，冒栋缘甍任撩乱。梦回蛱蝶昼蘧蘧，冻拆梨花飞片片。梨花蛱蝶淡芳菲，点缀寒光上客衣。蹁跹天外霓裳舞，飘忽空中疋练飞。万户夜疑金阙曙，千官寒照玉珂归。但见朱门皆白屋，谁知粉署总黄扉。倏忽冰轮挂疏樾，蓝田万顷清光发。瑶华直射玉毫寒，素质不随蟾影没。五侯七贵竞良宵，浮白呼卢欢未歇。走马何来轻薄儿，琼瑶踏碎章台月。章台柳絮尚萦纡，谢女才情今在无。穷巷无人问车辙，深宫也自映金铺。何处才人能取酒，谁家少妇独当垆。都将楚国阳春调，付与梁园子大夫。
长安元夕（明·王禹声）	献岁青阳开绀宇，长安乐事那堪数。夜夜和风拂画堂，朝朝淑气临朱户。辛盘綵胜竞相遗，倏忽流光到三五。寻常三五对婵娟，此夕清晖倍可怜。皎皎冰轮镫共灿，亭亭火树月同悬。七宝莲花花吐燄，五枝青玉玉生烟。恍疑鲛室来燕市，别有繁星丽半天。是时车马纷相属，是时箫鼓声相续。银桥高起盖侯家，铁锁光连韦氏曲。骠骑门前鳖驾山，平阳主第龙衔烛。红云紫雾映楼台，𩸱合金铺彻夜开。共看宝月明于昼，共赏华镫去复回。佳人队队歌金缕，公子翩翩醉绿醅。绿醅金缕欢无极，忽听城头起长笛。梅花吹落数声中，行过西园又南陌。谁家年少羽林郎，金鞍玉勒紫丝缰。天街看罢鱼龙戏，挟斜还入斗鸡场。瞥见香车拥珠翠，游遍画桥一十二。人问镫火渐阑珊，还从太乙祠前去。参横斗转玉绳低，游子归来路欲迷。罗绮馀香满大堤，踏歌连袂相扶携。为怜帝里风光好，肯惜良宵醉似泥。
燕歌行分笙字（明·王禹声）	长安孤月半轮明，征夫远戍蓬婆城。古来离别难为情，况复萧条朔思生。寒蛩东壁切叨鸣，不堪墙外砧杵声。感君独宿涕泗零，梦回枕席光荧荧。起视银河天半横，枝头双鸟栖不惊。念我独兮忧伤并，安得沙场烽燧清。腰县鹊印缦胡缨，鸳鸯为被合欢成，与君相对坐调笙。
拟自君之出矣二首（明·王禹声）　　押麻韵	自君之出矣，无复理容华。思君如车毂，辗转到天涯。
