送赵将军（明·吴履）　　七言律诗　押侵韵	崆峒一剑倚秋阴，谁识将军百战心。老去功名余白发，闲来歌舞散黄金。呼鹰大泽风竿劲，射虎南山雪羽深。敲缺唾壶银烛短，时人不解陇头吟。
送云南教授刘复耕（明·吴履）　　七言律诗　押齐韵	见说思陵过五溪，热云蒸火瘴天低。星联南极穷朱鸟，山抱中流界碧鸡。苜蓿照盘官况冷，芭蕉夹道驿程迷。巍巍尧德元无外，未必文风阻远黎。
