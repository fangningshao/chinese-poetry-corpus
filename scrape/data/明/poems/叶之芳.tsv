观海（明·叶之芳）　　五言律诗　押庚韵	海碧何冥冥，空光连太清。白云飞不过，红日落还生。去鸟难分影，遥山安可名。何当借鳌背，载我向东行。
入新安溪（明·叶之芳）　　五言律诗　押庚韵	可怪新安水，舟从石上行。不风秋暮冷，无月夜深明。古本何年偃，危湍几处惊。千寻犹见底，曾数越江清。
宿景光父（明·叶之芳）　　五言律诗　押阳韵	白露下疏牖，萧条秋夜凉。入门君未寝，明月在藜床。贫贱元同病，飘零只独伤。不堪闻蟋蟀，久已怨离乡。
别楚生二首（明·叶之芳）　　五言律诗　押微韵	同君楚水别，独向晋陵归。秋叶霜中尽，寒帆海上稀。城荒衰草遍，山远夕阳微。最是添愁处，天边一雁飞。
赠邹公履（明·叶之芳）　　五言律诗　押阳韵	邹生天下士，落拓竟佯狂。击剑有奇术，赋诗多乐方。输钱九边上，结客五陵旁。欲杀亦何意，休令萧艾伤。
暮春送别卷为韩八题（韩，蜀人，自楚还蜀中）（明·叶之芳）　　七言律诗	河梁日暮罢离尊，送尔西游去故园。湘渚月明春饮马，巴江花落夜猿闻。青山易堕天涯泪，芳草空销远客魂。何事不归长寄食，路旁谁更惜王孙。
和西林二首 鹤径（明·叶之芳）　　押月韵	长松夹修道，芳草寒未歇。朝落东峰云，暮照西原月。独鹤步不鸣，主人清啸发。寻仙可长往，将从炼金骨。
