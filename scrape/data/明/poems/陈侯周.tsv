偕贺邑公张吴二生阅武郊外（明·陈侯周）　　五言律诗　押庚韵	积雨方新霁，天河欲洗兵。旌旗开曙色，铙鼓杂秋声。共享椎牛乐，谁歌饮马行。书生当献赋，莫浪请长缨。
登白岳（明·陈侯周）　　七言律诗　押删韵	白岳峰头翠色环，倚天楼阁有无间。岩泉作雨寒潭静，古树眠云石洞閒。贝阙晚烟浮远黛，玉炉朝霭绕前山。天门咫尺苍茫外，谁得清风纵往还。
九日台郡尊张华宇招饮登城南金紫峰（明·陈侯周）　　七言律诗　押微韵	城上高峰接翠微，峰头秋色自依依。天空籁应诸岩响，日落江横匹练飞。欲插茱萸须尽兴，因耽竹叶且忘归。使君赖有如渑酒，何用长吟待白衣。
除夕寓海昏（明·陈侯周）　　七言律诗　押鱼韵	忽忽天涯又岁除，萧然牢落叹离居。楼头笛韵堪催酒，云外鸿飞不系书。春到他乡悲旅食，心悬故国忆鲈鱼。残编掩罢寻归梦，一枕三更两载馀①。
