寄潜山学博弟慧（明·李聪）　　七言律诗　押先韵	鸿雁分飞忽十年，梦回池草益凄然。蕨薇春好先投绂，苜蓿秋深尚拥毡。望重定衔杨震雀，才雄期著祖生鞭。沽钱莫问今多少，永夜相思各一天。
次冼政（明·李聪）　　七言律诗　押鱼韵	怜君积学究三馀，壮岁名高上帝居。司马豪华推独步，贾生才调更谁如。浮云出岫心何在，倦鸟归巢志不虚。从此钓台高卧稳，丈夫何事叹无鱼。
寄金华节推表弟张克举（明·李聪）　　七言律诗　押庚韵	微雨初晴酒半醒，凄凉旧事不胜情。腰间带束黄金在，头上冠簪白雪盈。飞梦有时临浙水，此生无复到神京。山林洗耳听消息，载道弦歌诵政声。
赠阳溪梁孝廉尊人（明·李聪）　　七言律诗　押删韵	流水柴门半不关，个中真景贮壶山。雨晴鸥鹭浮沉见，日落渔樵远近还。几度琴尊风月下，数声鸡犬竹篱间。先生独得丘园趣，不羡飞黄出帝闲①。
游七星岩和李使君（明·李聪）	郭外几青山，怪石嶙峋结。中有七星岩，内蕴光明穴。山高势嵯峨，岩深洞幽绝。石髓滴千秋，恍惚悬素缬。我欲登虬龙，峻坂回九折。我欲访层岩，仙踪不易蹑。徘徊意难忘，感叹成虚说。贤哉李使君，不我疏远绝。拉心同遨游，触目舒心悦。转盼岩谷间，分明天地设。题诗记胜游，阳春飞白雪。抚景忆包公，贞心耿忠烈。一砚且不持，爱民恒切切。清声耸后尘，美政光前哲。吾侪亦何人，岂无名与节。岩下往还来，真心谁似铁。
