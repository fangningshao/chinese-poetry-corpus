酬李卿（明·吴去疾）　　七言律诗　押虞韵	李卿好客天下无，日日相过惟酒徒。眼花耳热不复醉，瓶罄樽空还复酤。去年解后留君第，七日疏狂淹客途。近有新词来寄我，洒然清兴满江湖。
春日雨中示友人（明·吴去疾）　　押侵韵	二月已过三月临，茅堂寂寥常雨阴。梅花白白落已尽，杨柳青青浑未深。何日新晴出山郭，及时行乐称春心。应须载酒穷幽赏，烂醉扶肩过竹林。
