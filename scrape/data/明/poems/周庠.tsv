松庵（明·周庠）　　七言律诗　押冬韵	周遭多植岁寒松，庵后庵前翠万重。云隐晴梢巢缟鹤，月横凉影卧苍龙。叶供午灶茶初熟，花酿春缸酒正醲。未必冈梅同偃蹇，昔年曾见觅秦封。
题沧洲别墅（明·周庠）　　七言律诗　押元韵	栖迟遥傍数家村，占断沧洲隔市喧。红簇锦机花压槛，绿拖长带水横门。清风石上琴三弄，明月溪边酒一尊。有客还来寻胜境，停舟疑是武陵源①。
