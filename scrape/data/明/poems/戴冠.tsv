辛巳七月一日登楼（明·戴冠）　　五言律诗　押尤韵	落日苍梧远，孤臣独倚楼。云山空洒泪，江海岂容愁。属国归无日，文园病未休。不堪南极外，风送九天秋。
南夏（明·戴冠）　　五言律诗　押先韵	不作炎州客，那知宇宙偏。日车淹北户，火树烁南天。气溽乘宵雨，云蒸挟暮烟。波斯夸白，出入不曾捐。
登张举之书楼（明·戴冠）　　五言律诗　押真韵	楼促高城起，登临送目新。三年为客地，万里故园春。江树迷归鸟，山花拥战尘。莫令王粲在，此际更伤神。
晓发（明·戴冠）　　押纸韵	村鸡啼喔喔，取火照行李。隔篱谢主人，出门渡溪水。岂不爱山林，那复入城市。仰观罗浮岭，白云犹未起。
送彭仁卿（明·戴冠）	海风万里吹丹崖，洪涛夜蹴天门开。大鸟翻飞九天外，天吴紫凤纷相回。送君行兮聊徘徊，我有短歌君莫催。翠龙之驾犹未回，紫宫玉殿生香埃。千官饱饭坐云台，万眼正望羲和来。我病南荒归不得，送君空洒心头血。袖中岂无谏猎书，几回北望云霄客。君过金陵见圣人，好将此意披龙鳞。何时下诏罢南巡，臣死南荒不敢嗔。
丁丑道中闻鹧鸪（明·戴冠）　　押职韵	鹧鸪新啼啼且急，草根露重声如塞。昔闻尔名未相识，今闻尔啼长叹息。试问哥哥行不得，何用一身生两翼。罗浮遥遥云似墨，山高水深道多棘。鹧鸪鹧鸪，为尔泪沾臆。
竞渡曲（明·戴冠）	五月五日楚江晴，菖蒲叶绿江水清。楚人乘舟荡双桨，鸣金椎鼓鱼龙惊。屈原死去不复作，魂兮千古何萧索。年年空向江中招，薄暮归来风浪恶。君不见去年今日海子头，花帆锦缆黄龙舟。中流不戒成仓卒，万岁君王却悔游。
和唐愚士会稽怀古诗三首 铸浦次韵（明·戴冠）	耶溪不须深，产铜当自名。堇山不须高，产锡当自灵。上有云雾合，下有蛟龙争。昔人此铸剑，分明载图经。六丁互烹炼，百妖失依凭。汀蒲露纤锷，猎猎刚风生。渚莲挺长铗，濯濯垂朱英。尚疑雌雄合，时觉波涛惊。秋霜生杀气，秋波湛虚清。星斗忽在地，光芒射浮萍。佩之临四夷，惊落旄头星。请之斩邪佞，伊谁敢纵横。但恨无张华，穷渊夜冥冥。
