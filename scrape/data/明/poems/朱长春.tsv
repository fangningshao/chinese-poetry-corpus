入栖贤山逢朱大（明·朱长春）　　五言律诗　押麻韵	日照栖贤白，空山步正赊。谷禽飞避客，樵子领归家。野食烹秋菽，荒篱对涧花。偶然逢故旧，小坐说桑麻。
春晓归云庵留题（明·朱长春）　　五言律诗　押元韵	细草迷岩路，平田带寺门。春风游客少，宿鸟见人喧。山翠当虚坐，花红落小轩。清幽惬所好，况对道林言。
采药冬至上岘山（明·朱长春）　　五言律诗　押庚韵	采药至山寺，仲冬野日清。寒光侵草色，阳气入钟声。雉子飞余雪，渔人出晚晴。占年望云物，未得免浮生。
水庄引兴（明·朱长春）　　七言律诗　押虞韵	宿雨浮山眇欲无，啾啾芦叶生群凫。岩边树拥回流白，云际帆随反照孤。满地菰莼翻钓舍，谁家蓑笠罢农夫。篱花径竹垂垂没，莫遣沙崩损药炉。
移家四首（明·朱长春）　　七言律诗　押麻韵	翠竹新栽映白沙，碧湖深处是吾家。欲逃城市移家远，颇有山林发兴赊。野鸟昨过窥几席，邻人相见馈鱼虾。蓬蒿不少扬雄宅，翻喜门无载酒车。
木介行（明·朱长春）	空溪淅淅复淅淅，一夜风响如霹雳。云纷天晦急雪来，半是虚花半成汁。初时点户湿有声，瑟如帘下击秦筝。须臾上下雨且冻，满地蹴裂黄河冰。冰荒荒兮雪离离，乍融乍合白垂垂。千家瓴瓦一时结，大如木扇长如锥。茫茫山川望不见，但对孤城白于练。忽然众鸟齐飞呼，千株万树都封遍。碎者作花聚作叶，疑是梨花夜开月。披枝摇曳无数鸣，又如列戟兵扬声。城中万户闭不出，一老临河独叹息。问之低头手把树，十年木介曾如是。冰荒田没盗贼起，至今卖子归无处。往时腊尽今况春，雷动草出水有潾。南市白米斗钱百，四方在在流饥民。含咨相坐未卒语，雪风吹湿头上巾。关门且抱床下瓮，唤妇当垆自煮鳞。
岁事歌二首（明·朱长春）	除夜春雷隐地起，小年岁雪纷未已。黄泥乍融不肯冻，百草作芽青欲死。草死不愁愁麦黄，冬暖根薄恐易伤。眼前米市忽腾粜，人间那得陈千仓。城头鸟鹊无数叫，父老对之愁断肠。
渡青县河二首（明·朱长春）	晨朝渡河冰，飞雪没马足。季冬群象晦，天气廓平陆。四望无行人，狐兔走且伏。宿莽既以稀，安见林与屋。俯仰以茫茫，远驾和所属。行行仆夫啼，我马伤踯躅。北地多苦寒，天道方杀戮。所遇物尽残，谁不忧行役。
