海珠寺（明·吕飞熊）　　七言律诗　押先韵	日冷江寒走暮烟，渚清沙浅过游船。松檐燕雀春能语，石窦鱼龙夜不眠。城里孤峰偏出海，枕边流水欲稽天。红尘扰扰还今古，渔子清歌自渺然。
题肤功雅奏图（明·吕飞熊）　　押尤韵	仙人窟宅自罗浮，人世还推第一流。天上星辰供指顾，古来名物备兼收。腾骧早具吞胡气，慷慨曾抒定国谋。辽海风清归胜算，塞垣氛净识先筹。雕戈远振徽猷盛，布帽旋膺宠眷优。幕府几年看赐剑，枫宸今日近垂旒。主张文运称司命，给引冠裳过蹇脩。驽质独惭难御李，鲰生无计效依刘。北门锁钥应重寄，高阁麒麟定许酬。计日升平知不爽，多君全慰旰宵忧①。
