过胶鬲山往还即事（明·顾杲）　　七言律诗　押虞韵	寒风萧索动虚无，千尺乔松夹道呼。绕寺竹林藏梵语，孤村梅树下飞乌。归途人慑斜阳后，绝岭云翻古庙隅。却笑肩舆行不得，越山还用蹇童扶。
同吴次尾过东林废址（明·顾杲）　　押纸韵	秋阳暴东林，巍然道南峙。先帝重贤者，拆毁不及此。讲堂遂荒芜，斯道亦已矣。小人紊忠奸，君子杂怒喜。朝野学渐绝，吾汝乃奋起。一二同心人，往往隔千里。春秋偶相过，必求是非理。庶几化党同，他日能不倚。悲风自南来，衰草满基址。垣墉昔谁勤，何以为后死。
