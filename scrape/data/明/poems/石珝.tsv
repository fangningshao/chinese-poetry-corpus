病目杂言（明·石珝）　　五言律诗　押真韵	抱病疏棂下，经秋又及春。色沿衰绖惨，愁入鬓华新。地僻艰医药，身微听鬼神。苍旻果无意，长作饭牛人。
寄北觉隆上人（明·石珝）　　五言律诗　押尤韵	水北多僧寺，生公院最幽。地高平受月，林密静宜秋。梵语中天应，钟声下界浮。文园多病客，回首欲淹留。
新雪（明·石珝）　　五言律诗　押萧韵	雪意已崇朝，凌风叶旋飘。着衣初点点，入竹故萧萧。翠壁谁凝望，青帘久费招。期君坐今夕，烧烛看琼瑶。
易州道中（明·石珝）　　七言律诗　押虞韵	西风羸马经行地，易水长城是旧都。壮士入秦名尚在，客卿归赵势全孤。高台岁久黄金尽，古塞秋深白雁徂。闻道关门犹锁钥，太平天子慎防胡。
天寿山（明·石珝）　　七言律诗　押元韵	银峰翠壁峙诸孙，岳势雄开祖宅尊。关塞正当山右臂，风雷近接海西门。龙过古涧多成雨，虎撼长松半出根。隐隐五陵佳气在，欲攀弓剑泣深恩。
古意二首（明·石珝）　　五言绝句　押语韵	秋水凝细縠，秋月明双杵。江南雁欲归，来向帘前语。
会昌宫词（明·石珝）　　七言绝句　押青韵	羽节貂裘谒内庭，太和公主发初星。御前细说和番事，六院都来堕泪听。
七夕（明·石珝）　　七言绝句　押歌韵	七月七日风雨多，御桥南望水增波。鸳鸯自向沙头宿，不管牛郎信若何。
苦热行（明·石珝）	闭门却暑暑不去，阑街振箑号狂奴。城头白气勃勃吐，海水汤沸山为垆。藤床桃簟多败绩，竹姬染汗先模糊。群蝇讻讻昼作市，对食谁能操匕箸。五弦不散虞后风，九阍真折桓公翅。谁言汉皇勤远略，东海西头尚高阁。安得长风驾远游，醉挟冰壶上寥廓。
