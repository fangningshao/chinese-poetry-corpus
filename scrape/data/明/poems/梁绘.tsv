书家信后寄弟絅（明·梁绘）　　五言律诗　押支韵	雁影愁分久，鱼缄愧覆迟。语多频续纸，情至竟无诗。宦况萦心绪，离怀感鬓丝。君须重努力，莫负盛年时。
暮春即事（明·梁绘）　　五言律诗　押微韵	政暇春江暮，官閒吏渐稀。黄庭摹旧拓，白袷试新衣。对酒惜花落，捲帘惊蝶飞。举头天欲语，云气助山巍。
秋江夜泊（明·梁绘）　　七言律诗　押文韵	苦绪离怀静夜分，素琴聊以抚湘君。一天江色鱼吞月，万里秋声雁入云。静悟宦场官亦梦，力攻愁垒酒能军。维舟未觉依山树，落叶萧萧不可闻。
庾楼（明·梁绘）　　七言律诗　押东韵	一时佳兴与人同，千古高楼矗碧空。锁钥尚严天险外，箜篌无复月明中。秋惊野鹤寒寻梦，浪拥江豚夜拜风。玉麈埋尘名胜在，几回搔首晋西东。
秋望（明·梁绘）　　五言绝句　押鱼韵	暮烟横郭远，返照入江虚。独倚孤篷外，秋山红叶初。
拔秧（明·梁绘）　　五言绝句　押皓韵	栽秧复拔秧，拔秧去恶草。恶草碍良苗，芟除故宜早。
野话（明·梁绘）　　七言绝句　押庚韵	偶逢野老向瓜棚，瓦钵盛茶话月明。坐久不知衫袖湿，半天凉露落无声①。
行行复行行（明·梁绘）　　押阳韵	行行复行行，丈夫志四方。讵敢念离别，而遗君子伤。晨兴掩妆镜，为君理轻装。呼邻沽美酒，携手上高堂。晋卮双寿母，欲语神先怆。姑视妾如女，妾视姑如娘。奉姑勤妇事，如女依娘傍。三千主中馈，羹饭娱姑嫜。所忧在白发，畏子摧肝肠。行行复行行，驱车陟高冈。袅袅堤边柳，阴阴陌上桑。送君自此归，相思今日长。
