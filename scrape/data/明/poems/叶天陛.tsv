大司徒毕堂翁老年伯蒙恩予告敬赋（明·叶天陛）　　五言排律	锡命周常伯，辞荣汉大夫。津门先握节，户贰遂悬符。兵饷权交巨，风霜塞更逾。天骄寻远避，帝眷益旁敷。总宪神皋重，司徒丰镐殊。金钱□综核，庚癸杜潜呼。忧国情偏切，持筹鬓欲枯。丹心标疏草，严命费纾图。士马皆腾跃，仓庚渐转输。清风辉黼座，夜月湛冰壶。当道推元献，群髦羡表□。壮怀惟补衮，归梦每烹鲈。一疏排天阙，千秋表大儒。皇仁昭姱节，臣道凛遐趋。祖帐东门盛，户踪异世孚。年家谊不浅，颓俗气能扶。时事纷披后，朝端功绩需。春明莺语滑，浪暖鹢飞娱。摆脱超尘𡏖，殷勤引海隅。弹棋安石墅，醉酒步兵厨。听履先垂则，追锋近有谟。归鞭应未稳，仙诏欲来纾。试看蒲轮使，行当耀远途。
