追昔（明·吴世忠）　　七言律诗　押歌韵	玉辇曾闻天上过，千官扈从驻滦河。万方喜见车书混，四海宁知战伐多。杳杳归心随白雁，萧萧残照落苍波。春风麦秀愁难尽，回首悲歌可奈何。
过张鲁公祠（明·吴世忠）　　七言律诗　押尤韵	遗庙荒凉古木稠，孤忠千载思悠悠。频摧北虏三千士，独障南藩百二州。落日旌旗迷大泽，屯云剑戟枕长流。当年玉辇西还日，勋业谁将汗简收。
春江花月夜（明·吴世忠）　　七言律诗　押东韵	翠华巡幸驻离宫，锦缆龙舟万乘东。银瓮香浮仙醴绿，金堤花簇御筵红。逶迤箫鼓来天上，滉漾旌旗在月中。回首可怜春殿隔，如花宫女泣东风。
送方二敬之北游（明·吴世忠）　　七言绝句　押庚韵	新制貂裘称体轻，试装宝剑已雄鸣。黄河至后无舟渡，独跨骅骝冰上行。
从军行二首（明·吴世忠）　　七言绝句　押真韵	呼白新夸好手身，望尘星散渔阳滨。亦知赌胜轻七尺，不是金盘一掷人。
夏霖行（明·吴世忠）	女娲之墓波面悬，无人力补东南天。雷公玉女不知天已漏，复鸣天鼓大笑于帝前。江翻海倒地无轴，六鳌飞上层霄颠。遂令万姓赤子为鱼鳖，三山五岳俱回旋。郡国嗷嗷诉愁苦，九龙九龙尔无侮。吾欲诛九龙，醢之充我一杯脯。大声叫帝阍，又恐阍者怒。心知事不济，反锁卧环堵。即今一月仍滂沱，太阴犹离毕之阿。农人预愁耳生禾，百草烂死讵足多。丰年之望已蹉跎，霖乎霖乎奈尔何！
歌风台（明·吴世忠）	君王昼游日，壮士俱锦衣。犹怜沛父老，争睹汉旌旗。汤沐开新邑，风云慑旧威。祇应千岁后，魂绕故乡飞。
