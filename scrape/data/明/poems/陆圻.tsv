七夕有感（明末清初·陆圻）　　七言律诗　押尤韵	万里晴云淡素秋，海天东望更生愁。黄姑鳷鹊通斜汉，明月婵娟照戍楼。剖核谁当来阿母，吹笙何路问浮丘？可怜携手阑干泪，空拟归来尚黑头。
九日（明末清初·陆圻）　　七言律诗　押灰韵	衰飒秋风朔气回，中原何地可登台？五湖极望屋波渺，四野吹笳溥暮哀。江燕塞鸿纷自代，紫萸黄菊已徒开。最怜此日凭高处，短发萧萧照酒杯。
与歌者陈郎（明末清初·陆圻）　　七言律诗　押真韵	落日横江老白蘋，同乡停问一相亲。未嫌李尉翻新曲，偏喜何戡是旧人。玉管漫吹秋月白，红牙曾按绮筵新。坐中恐有伤心客，莫唱伊凉《水调》频。
送朱生之秣陵（明末清初·陆圻）　　七言律诗　押侵韵	华馆张灯酒共斟，清霜朔雪昼阴阴。上方请剑高名著，广柳容人侠气深。醉后难忘公瑾曲，愁来独抱蔡邕琴。秦淮渡口花争发，莫负当年《桃叶》吟①。
