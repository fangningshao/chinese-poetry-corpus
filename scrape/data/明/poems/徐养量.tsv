嘉峪关漫记（明·徐养量）	揽辔酒泉西，纵横千骑列。朝旭丽飞旌，凯风壮长戟。行行招玉门，迢迢扼沙碛。红泉襟其南，黑水障塞北。五月沟草黄，一带石烟白。屹然华夷防，洵自鸿蒙辟。右臂断匈奴，越裳献重译。霜骏宴昆丘，天马来西极。遐略侈前闻，雄图载往册。神祖耀皇威，列圣扬武烈。迩年事荡除，万里烽尘息。东疆拓大松，西堠斥邛僰。端拱望垂衣，师边而臣力。远人慕化来，款关无虚夕。简阅对王庥，舞干有苗格。王者守四夷，天险亦空设。班生掷柔翰，所志在竹帛。执讯俘尉犁，臣服尽姑墨。从此入版图，五十余属国。穷黩罢轮台，无宁夸汉德。惠中绥万方，文教广四讫。咨诹嗟靡遑，聊为勒良石。
