和丘时雍太守（明·李应祯）　　七言律诗　押咸韵	解印归来草结庵，逢人便欲口三缄。鬓将半秃宁忘世，骨未全消尚畏谗。别墅贮春常载酒，晴湖泛月不张帆。年时种得梅千树，要看花开雪满岩。
成化戊戌十二月十六日与吴原博史明古张子静游阳山入云泉庵观大石联句 其七（明·李应祯）　　五言绝句　押送韵	栖禅余百年，问僧仅三众。凭虚围曲阑（吴），架壑出飞栋（史）。
春日山村晚步（明·李应祯）　　七言绝句　押真韵	寂寂柴门草色新，深深云树鸟啼春。夕阳西下东流急，不见沙头唤渡人。
成化戊戌十二月十六日与吴原博史明古张子静游阳山入云泉庵观大石联句 其六（明·李应祯）　　五言排律	在悬太师击，攻玉诗人讽。仙煮充腹饥（史），俗支免腰痛。瑶琨产维扬（吴），琅玕出乃雍。高题少室名（李），怪作东坡供。半空见玉蝙，千仞附青凤（张）。
东禅寺（明·李应祯）	松杉满院风，瓜豆一篱绿。不闻车马过，时得高人宿。日暮还独归，怅望城东曲。
成化戊戌十二月十六日与吴原博史明古张子静游阳山入云泉庵观大石联句（明·李应祯）	岩岩者大石（李），奇观人所诵。遐想十载余（吴），初游四人共。舍舟始登陆（张），杖策不持鞚。是时日当夕（史），兹山气逾滃。入门信突兀（李），拾级骇空洞。落星何破碎（吴），灵鹫宜伯仲。仰观神欲飞（张），俯瞰心屡恐。鳞皴苔藓剥，骨立冰雪冻（史）。
成化戊戌十二月十六日与吴原博史明古张子静游阳山入云泉庵观大石联句 其四（明·李应祯）	落照红抹赭，归云白流汞（张）。
