小重山 题东川（明·陈如纶）	绿涨粼粼接碧空，可人鱼鸟境、著闲翁。蓬莱只在海山东，烟霞迥、杖履任从容。无分学屠龙，有时移短棹、泛春风。归来篷底夕阳红，同酒伴、烂醉水云中。
眼儿媚 答铭泉春怀（明·陈如纶）	罗袖轻盈怯风寒，飞梦到长干。蜂慵蝶倦，红稀绿暗，春色将残。三月家书犹未见，锦瑟几抛闲。相思无奈，千重烟树，万叠云山。
踏莎行 答贾竹亭春行（明·陈如纶）	杨柳溪桥，桃花野渡，十年车马同游处。联诗曾对月华明，伤心只见春光暮。迢递双鱼，浮沈尺素，相思辗转愁无数。东风听彻子规啼，声声诉尽空归去。
