咏新柳二首（明·徐桂）　　七言律诗　押支韵	掩映朱楼荫曲池，霏微芳树早含滋。枝枝水畔才舒眼，叶叶风前乍展眉。未许漫天轻作絮，且教拂地有垂丝。征人远道那堪折，休共《梅花》笛里吹。
莼菜（明·徐桂）　　七言绝句　押覃韵	波心未吐心如结，水叶初齐叶尚含。脂自凝肤柔绕指，转教风味忆江南。
咏蕉（明·徐桂）　　五言排律　押尤韵	根自苏台徙，阴生蒋径幽。当空炎日障，倚槛碧云流。未展心如结，微舒叶渐抽。琐窗迷翠黛，张幕动青油。书借临池用，光分汗简留。流甘掩中土，为绤衣南州。只益莓苔润，翻令蕙若忧。荷风同委露，梧叶共鸣秋。梦境知谁得，人生似尔浮。漫劳弹事苦，终日傍林丘。
飞絮篇（明·徐桂）	江城三月艳阳时，杨花如絮飞参差。悠悠宛转知谁系，历乱轻盈不自持。可怜朝散铜池里，可怜暮落章台市。闲逐游丝去复来，细萦花片低还起。灞桥系马及芳辰，白门藏乌过上春。吹入妆楼全误粉，飘将舞席半成尘。乍高随鸟没遥空，渐卑趁燕绕帘栊。花飞猗靡如回雪，质轻流便不因风。因风回雪何绰约，偏从芳甸穿香阁。东舍王昌暂寄踪，西邻宋玉聊栖托。迹方荡子少宁居，命怜贱妾多轻薄。其奈萧疏欲尽春，已觉繁华不如昨。条风布暖水流澌，池边林畔始垂丝。小小叶间分翠黛，盈盈树下斗腰肢。而今弃掷将何道，而今转薄同秋槁。攀条倚树重留连，行乐韶年苦不早。凄凄草径总铺毡，茫茫榆塞讵成绵。旦辞芳树犹依榭，夕化浮萍已逝川。子规声里千花歇，摇荡春光剧可怜。
