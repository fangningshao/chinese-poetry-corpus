哭莫方伯子良（明·俞安期）　　五言律诗　押阳韵	濯研池犹墨，邀宾径欲荒。草青仍倒薤，树白已垂杨。夕鸟行书几，寒云发影堂。修文之帝所，扶侍有仙郎。
过洞庭湖（明·俞安期）　　五言律诗　押萧韵	南北占星日，相随任远飘。舆图沦浩荡，舟楫变昏朝。雁力翻风尽，蛟宫隐浪遥。最怜无定处，雷雨失青霄。
沅江杂述二首（明·俞安期）　　五言律诗　押元韵	山过白马渡，千里断平原。水出云根上，帆行石峡门。未寒厓已冻，不雨昼多昏。何自闻人语，荒荒虎豹村。
夜过承恩寺与吴允兆谈旧得离字（明·俞安期）　　五言律诗　押支韵	两度高楼夕，孤钟落木时。悲欢残夜语，生死故交期。傲骨贫偏长，浮名久渐疑。十年身借客，犹自愧要离。
望海二首（明·俞安期）　　七言律诗　押萧韵	纷纷灵异变昏朝，阴火随波远自飘。龙藏函经连水府，蜃楼开市借云霄。星临东极无分野，山入南荒有沃焦。日日潮来长应候，似应西答百川朝。
怀方子及时谪滇南盐官（明·俞安期）　　七言律诗　押先韵	一辞画省动经年，疲马长驱万里天。汉女蛾眉同辇妒，楚臣芳草异乡怜。谪居敢怨监盐井，领郡应须乞酒泉。魂梦苍茫愁远道，夜郎西去总蛮烟。
代送中使织衮还朝（明·俞安期）　　七言绝句　押微韵	织罢冰绡进御归，鲛人水国暂停机。自怜不及吴蚕老，一吐新丝上衮衣。
龙君扬赴永安赋别二首（明·俞安期）	迢递边夷戍，悲酸绝海行。百忧缘国事，一哭岂私情。积气寒相结，江声夕未平。离鸿何意识，哀怨向人鸣。功罪宁论实，驰驱只自伤。一身酬谤牍，九死列戎行。海树交吹瘴，蛮花不受霜。长城谁可倚，今日尔投荒。
