游雾山寺和冠莱公韵（集本不载）（明·丘吉）　　七言律诗　押齐韵	风引钟声落大溪，行厨酒尽夕阳低。斗杓斜坠阑干北，涧道横分略彴西。云杂天花银叶舞，门排行树宝幢齐。普香世界青山绕，一路烟霞送马蹄。
和姑苏刘工部昌无题三首（明·丘吉）　　七言律诗　押东韵	落花空怨五更风，江水无情日自东。只解诗中嘲阿软，宁知花里活秦宫。进来荔子枝犹绿，洗去胭脂井尚红。多少风流多少恨，玉笙吹断月明中。
秋日偶成（明·丘吉）　　七言绝句　押麻韵	江城开近白鸥沙，帘幕风凉秋满家。昨日邻姬新压酒，小槽一夜落莲花。
因天如寄声沈启南（明·丘吉）　　七言绝句　押鱼韵	日望江云卧草庐，烟波无处觅双鱼。高僧相见能传语，不写银笺小字书。
与唐惟勤索纸（明·丘吉）　　七言绝句　押尤韵	鱼网无功补蔡侯，蜀江不洗薛涛愁。教儿昨日翻诗稿，书破芭蕉数幅秋。
春夜二首（明·丘吉）　　七言绝句　押庚韵	银瓶浇茗漱春酲，倚遍雕阑睡未成。灯火谁家庭院里，樱桃花下尚吹笙。
仕女（明·丘吉）　　七言绝句　押微韵	丝抽霜藕织仙衣，立近芭蕉怨落晖。踏破绿苔罗袜冷，宫前昨夜有霜飞。
寄馆天宁寺二首（明·丘吉）　　七言绝句　押蒸韵	宝树林中避世情，琴囊长挂白云层。蒲团学得枯禅坐，合作东轩长老称。
采莲曲（明·丘吉）	细语呼人远不闻，水光摇荡石榴裙。一身肌骨无多重，欲入荷花化彩云。
