赠周玄初尊师（明·张紞）　　七言律诗　押删韵	仙翁长炼九华丹，时有龙来问大还。曾捧灵符归海上，故将霖雨洒人间。紫箫吹月鸾双舞，白氅披云鹤共闲。兰圃未滋春向暮，早须一噀破天悭。
登太华寺二首（明·张紞）　　七言律诗　押萧韵	太华嵯峨一望遥，到门犹碍过溪桥。慈云长见阶前起，孽火都来海上消。屋近树阴晴亦暗，砚涵竹露夜还潮。从今剩买游山屐，野客无妨屡见招。
