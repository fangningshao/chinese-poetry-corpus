跛法师歌（明·祩宏）	跛脚法师胡以名，良由能说不能行。我今行说两俱拙，不应无实当斯称。春王正月才过十，午间随例入浴室。失足俄沉百沸汤，不起床敷五十日。疮痍甫平筋力疲，左长右短行参差。东行夹辅二童子，西行交倚双筇枝。是故此师名跛脚，跛去跛来人笑杀。笑杀平生好放生，善因恶果理难合。颇有市肆旃陀罗，刲羊击牛烹凫鹅。鳖鳝蟹蛤杀无数，而反康豫无纤疴。放生诚有长寿理，因果无差休乱拟。我昔杀业今须偿，身痛心生大欢喜。傍人问我喜者何，我以此脚成蹉跎。趋奔无始至今日，步步趁入无明窠。或趋名兮据高位，冲寒踏遍金阶地。或趋利兮走天涯，历尽燕秦并楚魏。或趋势豪候门墙，不减立雪之游扬。或趋女色越垣阃，繇此暮夜遭伤亡。或趋檀施求无已，匍匐泥涂没其趾。或趋友朋时往来，破夏践殒诸虫蚁。或趋五岳及三山，南驰北骛芒鞋穿。所以如来苦呵责，举足动足皆冤愆。幸哉今跛损成益，思欲闲行行不得。潜踪敛迹守林峦，多种狂心一朝息。客来恕我不起延，兀兀似入磨砖禅。闭门无事且高枕，欲学翠色烟岚眠。只愁此脚不终疾，趋奔万境仍如昔。愿君不跛如跛人，胜彼长年掩关客。
