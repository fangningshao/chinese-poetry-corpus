同陈景明林熙绩赋得折梅寄远（明·董希吕）	故人别我音尘阙，两见寒梅破香雪。怅望清飞官阁云，相思梦断罗浮月。去年花落客辞家，今岁花开天一涯。水远山长愁不极，思君千里寄梅花。踟蹰欲折伤离思，折梅旧是看花处。身似山中瘦影留，魂随马上寒香去。折梅莫折盛开时，寄君遥寄未开枝。到时正及花开日，远道悠悠春信迟。
