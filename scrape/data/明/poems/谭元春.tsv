洞庭湖（明·谭元春）　　五言律诗　押微韵	夏浅湖心伏，不分天水非。新帆随数点，好鸟择边飞。日月光难遍，江湘气尽归。客舟来此泛，孤似岳僧扉。
瓶梅（明·谭元春）　　五言律诗　押支韵	入瓶过十日，愁落幸开迟。不借春风发，全无夜雨欺。香来清净里，韵在寂寥时。绝胜山中树，游人或未知。
邻舟诗赠邹孟阳李缁仲（明·谭元春）　　五言律诗　押麻韵	内外湖争碧，朝昏时觉遐。友朋非一处，山水作邻家。偶逐葑船散，同随渔火斜。频呼免相失，桥隔是天涯。
同李长蘅寻闻子将龙井山斋二首（明·谭元春）　　五言律诗　押文韵	枫色红难已，黄从翠处分。偶然乱叶下，风雨似同闻。谷鸟临寒路，篱花开远云。逢幽无一语，心眼自氤氲。
