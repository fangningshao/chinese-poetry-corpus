上清远峡（明·翟宗）　　七言律诗　押灰韵	上到飞宫绝顶隈，始知人世有蓬莱。猿啼古峡乾坤老，潮带寒声涧壑来。两岸鼓钟开白昼，八荒烟雨护楼台。许多遗景难收拾，聊把新诗次第裁。
梅月主人（明·翟宗）　　七言律诗	梅花初放月华新，不染东风半点尘。移榻卧梅清一梦，举杯邀月作三人。琼梢影弄瑶台夜，玉镜光涵庾岭春。閒坐小窗味周易，一胸生意满乾坤。
游齐山翠微亭用杜牧之韵（明·翟宗）　　七言律诗　押微韵	江城霜叶正纷飞，拉友登临上翠微。岫列马前青未了，人从花下醉忘归。间云野鹤留仙洞，孤鹜残霞送夕晖。无限乾坤观不尽，漫敲诗句坐苔衣。
游九华山（明·翟宗）　　七言律诗　押尤韵	蹊径萦纡曲似钩，九华人寂水空流。半林青照千山暝，一榻松风六月秋。石磴步冲银汉近，洞箫声断綵云浮。登临不尽豪吟兴，遍倚西风十二楼①。
