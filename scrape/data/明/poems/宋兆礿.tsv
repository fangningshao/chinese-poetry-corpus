双洞疏烟（明·宋兆礿）　　七言律诗　押支韵	双岩原自出黄岐，别以灵栖著景宜。北去松云随意懒，南来竹霭倩风移。林间客话氤氲里，雨后僧归澹漠时。每叩洞门惊踏破，身居烟上不曾知。
元塔登高（明·宋兆礿）　　七言律诗　押蒸韵	人文地气翕然升，雁塔方高岂计层。便待参云惟此级，何曾插汉不容登。平畴拔地明孤起，远嶂临江欲共凭。若问题名元字在，海天空阔赋鲲鹏①。
屈同姓（明·宋兆礿）　　押纸韵	攘功世之常，何至忧思起。放逐臣之分，何至愤投水。胸有一部骚，不发不能已。骚卷留千秋，何关死不死①。
柳下僯子卿娶（明·宋兆礿）	柳下坐怀事，道学喜传说。人以穷来归，因之试淄涅。是乃桑中为，谁云柳下屑。然则复何奇，不恭其一辙。子卿偕胡妇，千秋辨污蔑。十九年泽中，人情宁消灭。古今至节人，一皆情所结。情至风值萍，曾何伤汉节。胡妇若累卿，胡羊亦卿孽。汉旄落寒沙，胡霜焉可啮。然则复何妨，柳下谁优劣。
赋得陶渊明无钱对菊花（明·宋兆礿）	秋风吹菊遍东篱，百卉无颜不敢奇。天生千古一陶令，人外欣赏深相知。相知相赏成清友，角巾在瓮杯在手。角巾在瓮杯在手，偶然瓶尽花知否。先生无酒亦无求，于焉绕径自夷犹。东皋日出淡烟锁，采之盈掬清芬朵。陶公爱菊晚节高，菊亦爱公高似我。忘言相对与谈玄，有菊空尊亦自可。东家酣畅九日天，霜枝摧辱俗夫前。西家黄白排成队，粉黛无色相为妍。即令有酒洗妆在，花之神理已不全。何似陶公篱落下，不衫不履自翩翩。天生姿骨大疏放，种花亦如其人焉。满径黄金清富贵，谁云五柳真无钱。有钱何与菊花事，无酒逃却花间禅。陶公得意每如此，书不求解琴无弦。
德安道中望庐山（明·宋兆礿）	庐山去我不盈尺，我去庐山只一屐。相逢掉臂而过之，以意往还为朝夕。峰尖折合不记痕，历落空苍如展襞。此中名理大深奇，名贤文士而仙释。我于其中何居焉，车马匆匆相为客。山灵爱客如怜才，分明变现开幽寞。随我路中路不崎，入我舟中舟不窄。为问明日浔阳江上路，庐山将莫从人渡①。
