挹泉亭（明·赵崇信）　　七言律诗　押麻韵	旧游随处足堪誇，两度飞来兴转嘉。捣药老僧忘入定，吠泉仙犬祇眠花。洞岩几处风烟古，楼阁诸天薜荔斜。一水红尘填不满，千秋长泛利名槎。
游海珠寺（明·赵崇信）　　七言律诗　押尤韵	红槿黄莲开渡头，烟花不减到瀛洲。人间胜地风尘隔，石上长江岁月流。时事不关僧对语，潇湘无梦夜乘舟。蒹葭泛泛生寒溜，红日远天钟鼓浮①。
遇雨（明·赵崇信）　　七言绝句　押先韵	戍角声悲已十年，客心闻战益凄然。小溪积雨倾湓下，不为蛮方洗瘴烟①。
光孝寺访奇峰上人（明·赵崇信）　　七言绝句　押麻韵	静爱沙门老岁华，河阳归客住山家。听来钟罢僧还定，缥缈钟声隔紫霞①。
