园居（明·程伯阳）　　五言律诗　押侵韵	篱落带疏林，园居一径深。隔邻分果树，傍户扫花阴。不卖成都卜，长为《梁父吟》。翻嫌桔槔者，抱瓮百年心。
都门逢族人（明·程伯阳）　　五言律诗　押真韵	白发都门道，相逢意自亲。即倾竹叶酒，共醉杨花春。漂泊任孤旅，疏狂异众人。还思汊口上，归去好垂纶。
过雄路（明·程伯阳）　　五言律诗　押文韵	孤村兵火后，小店闭斜曛。断镞人犹拾，阴磷鬼自焚。寒花犹笑日，倦马故嘶云。野老逢相问，停鞭不忍闻。
过南山怀许宣平（明·程伯阳）　　押删韵	仙人去已久，我来经南山。丹灶今已没，白云长自闲。风吹桂枝绿，雨落桃花斑。空传负薪句，沽酒何时还。
