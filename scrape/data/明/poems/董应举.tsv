西山来青轩对月（明·董应举）　　五言律诗　押歌韵	地白钟声寂，山秋夜色多。倚阑成雪界，按户即天河。野气沉平楚，池光转碧萝。忽闻清籁发，凄绝独如何。
秋日寻孔雀庵軿上人（明·董应举）　　五言律诗　押先韵	林深不辨径，积叶翳寒泉。屋角留残日，秋阶童独眠。问师何所去，遥指隔江烟。夕磬无人发，林中闻暮蝉。
送王户部督饷延绥（延绥旧在绥德，控制河套为易，今在榆林，失险矣）（明·董应举）　　七言律诗　押庚韵	米珠桂草骆驼城，一线鱼河百万兵。不信受降终隔虏，可能绥德更移旌。黄沙漠漠笳声壮，朔气凄凄铁骑鸣。谁继旧时崔少保，直将输挽作长缨。
憩栖霞僧房（明·董应举）　　五言绝句　押个韵	昔人卧亦游，吾今游亦卧。适来眼底山，知从梦中过。
六十四初度作二首（明·董应举）　　五言绝句　押庚韵	五岁脱荒乱，中年荷治平。何图六十四，天下遍征兵。
金山作（明·董应举）　　七言绝句　押先韵	南条一线自峨岷，拆楚分吴划到天。独有妙高台上月，不为南北隔风烟。
丙寅闻边报（明·董应举）　　七言绝句　押元韵	出山已办沙场骨，今日生还亦主恩。忽报辽阳飞骑近，白头垂泣向江门。
