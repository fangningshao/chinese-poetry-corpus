不寐（明·杨守陈）　　五言律诗　押微韵	客夜耿无寐，其如钟漏稀。入帘霜气重，当户月华微。切切候虫语，萧萧寒叶飞。拥衾成永叹，不是为无衣。
送僧归吴（明·杨守陈）　　七言绝句　押东韵	一锡南飞度碧空，宝坊遥在白云中。定知门外青松树，别后新枝已向东。
春寒（明·杨守陈）　　七言绝句　押灰韵	二月燕城暖渐回，北风吹雪遍楼台。春寒毕竟无多日，桃李何须怨未开。
