乙未中秋无月（明·张拙）　　五言律诗　押文韵	九夏全无雨，中秋独结云。阴晴终日变，明暗倏时分。胜地谁开宴，良朋自失群。飘摇金粟尽，把盏若为醺。
仲秋下浣同周砚农过漱石轩看叶梅廊留饮即事（明·张拙）　　七言律诗　押支韵	幽赏无如酒共诗，朋欢相对复何之。双螯正美兼鲈脍，晚桂生香先菊卮。述纪新闻因有果，悦敦亲戚话无枝。空庭石立堪呼丈，漱揽云烟傍曲篱。
次日同夏若时陪叶梅廊过集式谷堂即事（明·张拙）　　七言律诗　押先韵	秋深夹路起凉烟，步入迁莺别有天。散诞形骸无俗韵，流连笑语得清缘。摘来篱豆供鲜荚，买到鲈鱼不问筌。一室羲皇真意在，萧骚霜鬓各忘年。
次韵题深柳堂赠陈楼东（明·张拙）　　七言律诗　押阳韵	万轴缃芸绿野堂，幽禽争集远康庄。窗边流水穿欹枕，村外归云护短墙。密叶似含清露重，柔条疑带晚风长。渔樵或过抛书卷，小立柴门问雨旸。
次笪在辛韵（明·张拙）　　七言律诗　押灰韵	纳凉何处避尘埃，步入深林暑气回。尚有幽花随地放，何妨麋鹿隔溪来。风生两腋频尝茗，愁破千重数举杯。调合自能高百世，诗成还让建安才。
次曹诵芬韵和沙定峰城南度夏元韵（明·张拙）　　七言律诗	天涯游倦返征车，爱僻来从茂草居。静对山光能悦鸟，閒临水色不惊鱼。清风有意来松径，皓月多情恋竹卢。咫尺相亲谁似我，饱看良友满床书。
偶集芜园次韵二首（明·张拙）　　七言绝句　押灰韵	为爱君家石上苔，抱琴时过两三回。秋花恋蝶风前舞，野鹤栖云竹外来。
