秋晓泛舟（明·释今全）　　五言律诗　押东韵	晓逐轻舟出，烟村日未红。垂条低古柳，残叶散疏桐。篷捲初秋雨，山还太古风。海门生白浪，一棹水云空。
夜泊白石忆英目青居士（明·释今全）　　五言律诗　押真韵	懒任扁舟泊，天涯寄此身。野烟侵薄梦，白石忆同人。九曲空流水，繁音隔世春。夜深寒欲至，鸣鹤一声频。
初夏病起同梵音公坐玉渊潭（明·释今全）　　五言律诗　押尤韵	久病成疏懒，忘机日枕流。好花犹共啸，春鸟尚能留。对坐宴危石，临风足古丘。薄寒动归思，前路水西头。
过古安吊季叔行人见海公（明·释今全）　　七言律诗　押尤韵	梦断围棋秋复秋，堪怜屐齿折高丘。忽惊短棹魂游处，空见长江水自流。漠漠关山悬北蓟，濛濛烟雨锁南洲。好将往事超生死，莫向皇华忆旧游①。
