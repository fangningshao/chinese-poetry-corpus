杯渡山（明·郑文炳）　　七言律诗　押尤韵	闻说禅踪此旧游，一杯飞渡渺沧洲。山前卓锡泉犹有，岩上悬枝钟尚留。石柱高标千古胜，兰花静挹四时幽。登临欲觅烧丹诀，翘首层峦紫气浮。
秋日游凤凰岩（明·郑文炳）	浮岚缥缈留芳迹，远隔尘寰开绝壁。烟光一片接沧溟，万仞芙蓉削天碧。奇情胜概近蓬瀛，石室玲珑紫翠盈。松风涧水调丝管，瑶草琪花照眼明。凤翔千仞周八极，一览德辉暂栖息。轩翥宁同凡鸟群，文采欲绚青山色。何时振翼五云边，梧叶秋风漫自怜。只今佳气复缭绕，丹穴应知胜昔年。登临竟日穷幽境，惊飙飒飒轻裾冷。菊丛缀玉带晴晖，古峡寒潭照秋影。徘徊展眺物华新，脚踏芒鞋破绿茵。扶筇直上飞云顶，举手不觉摩苍旻。醍醐漫倒和烟吸，带醉狂歌山鬼泣。达人对境须旷观，牛山何必空于邑。仙岩灵秀岂寻常，英髦接踵争翱翔。赓歌杂遝叶韶濩，群羡海邦多凤凰①。
