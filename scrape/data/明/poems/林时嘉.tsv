看野庵遗草有感（明·林时嘉）　　七言律诗　押阳韵	百年书墨两三行，泪落西风可断肠。白璧惊埋新垄壤，青帘忍见旧文章。精魂想像梅花月，寤寐凄凉屋角霜。何处楼头人不寐，夜深吹笛到山阳。
答林寒谷邑博（明·林时嘉）　　七言律诗	道同原是此心同，今古谁无此降衷。存省不妨深造化，扩充须是到圆融。身心理外从教一，语默几微要适中。吃紧子思无别语，只将慎独著中庸。
松亭话旧（明·林时嘉）　　七言律诗	筇扶水阁喜同登，月色翻疑不夜城。泉可碧流闻滴沥，山堪翠舞看崚嶒。吟边鬼泣声初歇，指上鸾回瑞欲腾。涵泳中和天地籁，几人得道此间行。
