双忠庙（明·吴景熙）	中唐天宝末，万里胡尘昏①。两京既不守，百僚争窜奔。桓桓张许公，秉义江淮间。睢阳抗要冲，百战阅险艰。慷慨忠义士，焦劳摧肺肝。孤城忽食尽，饥肠为辛酸。终焉费力敌，西拜泪潺湲。平生誓许国，视死非所难。忠魂上诉帝，悲号达天关。雄名垂竹帛，闻风心胆寒。灵祠依山麓，千载瞻遗颜。我来重致辞，肃恭荐蘋蘩。临风发浩歌，击节空长叹②。
