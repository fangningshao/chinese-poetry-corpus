送万敏中之金陵（明·徐淮）　　七言律诗　押灰韵	买舟又上金陵去，风物应怜庾信才。旧燕能言王谢事，夕阳空照凤凰台。江边商女犹教曲，店下吴姬正压醅。紫府青云风雨近，莫因登眺久徘徊。
登松台清秋有感（明·徐淮）　　七言律诗　押歌韵	欲浇磊砢惟凭酒，竹叶满樽翻绿波。欹帽正当风力紧，吹箫无奈月明何。高林红叶得霜醉，故国青山入梦多。客子长怀有谁识，凭高一笑付清歌。
与刘景玉安固泛舟（明·徐淮）　　七言绝句　押麻韵	云平水暖鱼吹浪，雨润泥香燕啄花。著面东风浓似酒，扁舟流过白鸥沙。
客舍春莫（明·徐淮）　　七言绝句　押寒韵	蜂儿酿蜜心方醉，燕子营巢语未安。开户不知春事老，满帘风雨落花寒。
偕刘景玉周元浩携小妓游于坡上忘形剧饮故赋（明·徐淮）	马如游龙车若水，刘郎周郎玉相倚。柔风暖日故蒸春，紫燕黄鹂自相语。先生染笔写乌丝，美人持杯唱《金缕》。醉来为爱落花多，急扫苍苔坐红雨。
江阴寓舍漫兴六首（明·徐淮）　　押寒韵	窗前数枝柏，峨峨古衣冠。对客无媚容，铁面霜雪寒。海榴不自持，隔墙素人看。如何路旁子，真意倾柔曼。
