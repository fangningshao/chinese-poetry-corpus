杨花落（明·乔世宁）　　五言律诗　押微韵	坐待梅花尽，征人独未归。宫妆临镜懒，春信到边稀。断缕惊龙管，余香入凤帏。持将花比貌，空有泪沾衣。
入塞（明·乔世宁）　　五言律诗　押先韵	沙海烽尘息，将军奏凯还。九边传露布，一夜到甘泉。天子开麟阁，都人望马鞭。定知金市里，甲第在今年。
经始皇墓（明·乔世宁）　　五言律诗　押蒸韵	雄图不可见，墟墓亦无凭。宝藏应先发，泉宫侈□称。只余双岭月，长作万年灯。山下东原道，人人说霸陵。
捣衣（明·乔世宁）　　七言律诗　押微韵	城上秋风木叶飞，城中思妇捣寒衣。谁怜此夜肠空断，独恨经年戍不归。声度陇云传玉塞，心随关月到金微。相思更有残机锦，愿逐长安一雁飞。
寄王太史元思谪戍玉垒（明·乔世宁）　　七言律诗　押先韵	学士两朝供奉年，上林词赋万人传。一从玉垒长为客，几放金鸡未拟还。闻道买田临灌口，能忘归马向秦川。五陵他日多豪俊，空望城南尺五天。
江干曲二首（明·乔世宁）　　五言绝句　押支韵	送君曾水上，临水即相思。不似钱塘水，潮来有信期。
行役（明·乔世宁）	行役何仓皇，登涉念徒御。白日息虞渊，行子在中路。杪秋多悲风，摇落不可顾。我非草与本，胡为被霜露。不辞霜露侵，但恐岁云暮。
关山月（明·乔世宁）　　押微韵	关山一片月，扬彩射金微。胡马中宵动，天街七晕围。将军横塞角，少妇捣边衣。为有刀头望，长看破镜飞。
