村行（明·黎天启）　　五言律诗　押真韵	初离青荔浦，即到绿蘋滨。缓屐随群鸟，閒亭得主人。松阴抽野菜，竹叶脍江鳞。风俗犹馀古，云中拟结邻。
于村路寻得江岸幽处（明·黎天启）　　七言律诗　押麻韵	石绕村坳一径斜，又沿芳草出江涯。烟生积水欲为雨，风到閒枝亦作花。僧带野云归古寺，鸟衔山翠落人家。川源有路皆仙隐，好向渔翁买钓槎①。
