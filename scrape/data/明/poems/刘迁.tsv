虫灾诗（明·刘迁）　　押鱼韵	夙夜徵车发，侵晓近田庐。举手问田夫，今岁田何如？田夫前致语，虫食已无余。嗟我同妇子，黾勉事新畬。三月谷方贵，不食种污菹。五月常挥汗，称贷自耘锄。七月禾苗起，穰穰望满车。忽遭此虫食，昔望今已虚。何以供赋税，何以为糇糈？妻孥恐不保，谁能守归闾？凄凉语不绝，策马入邱墟。谷叶尽委地，惟有穗疏疏。虫食犹不已，蔓延及草苴。无能畀炎火，捉虫强吞诸。与其害民命，无宁且食余。田夫视亦叹，与之共欷歔。殷勤嘱田夫，莫为秋作沮。露白已八月，虫死金风嘘。努力崇勤俭，糗饭更草茹。藨蓘有丰年，不必苦踌躇。
咏陈叔阳（即青县处士陈坤）际槎轩（明·刘迁）	陈生生平好古书，日手一编坐庭除。八索九丘披未艾，海内人称老蠹鱼。陈生生平怀素心，素心耿耿托孤琴。时开绿绮鼓雅操，冷热高飞太古音。谢却烦尘爱漱盥，诛茆结屋临河畔。沧波澄澄芙蓉鲜，鸥鹭翩翩云影乱。孤清厌世作蜉蝣，日日河边看水流。安得仙槎傍精舍，我亦乘之过斗牛。非兰非蕙香欲浮，不日不夜光盈眸。天孙衣我凤文锦，列仙骑我双龙驺。丹砂玉屑作珍馐，琼台宝树恣遨游。忽忘人间乐马忧，一任尘寰春与秋。
