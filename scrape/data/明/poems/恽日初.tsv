观王石谷画山水图歌（明末清初·恽日初）	琴川王郎年正少，放笔往往称神妙。灵想寂与造化通，幽襟独写溪山照。看君得意时，意若旁无人，抽毫欲使群峰奔。踌躇顾盼久不下，素练忽破青山痕。谁剪罗浮烟，惊落华阴碧。势偃研北松，欲堕壁上石。冉冉岚气蒸，转目无留迹。营丘洪谷不可攀，人间久矣无青山。此时窥图发清赏，高兴半落云沙间。何处觅丹梯，何方种瑶草，烟霞四壁吾将老。援琴待扫十丈绡，坐我云边弄仙岛。
