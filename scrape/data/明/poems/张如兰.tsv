过管夷吾三归台（明·张如兰）　　七言律诗　押灰韵	微管勋名贲草莱，齐原东望起高台。当时直向前车死，此地应须左衽来。九合既能扶日毂，三归何碍倚云堆。有人衰草长堤下，几度西风感叹回。
淮阴祠二首（明·张如兰）　　七言律诗　押元韵	剑锷模糊洗血痕，颓垣如见旧精魂。谁知廖廓无双士，犹自徘徊一饭恩。咳唾河山归赤帝，解推衣食误王孙。吁嗟此意空千古，淮水凄凉白日昏。
步虚词天妃宫作（明·张如兰）　　七言绝句　押萧韵	春入仙宫放碧桃，月华一点映初潮。夜中斗柄方移转，云外仙童弄玉箫。
