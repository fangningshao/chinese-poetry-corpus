寿李封翁（明·彭焻）　　七言律诗　押先韵	李食家风自永年，天南重见避商贤。宁馨有种焚香迓，紫诰和笺锡命连。为宰廉明由义训，相邦安静受庭传。日长如夏饶尊食，看□□公祝万年①。
寿道民祁太翁（明·彭焻）	双辉日月正高悬，梁孟齐眉亦后先。灵椿一株尚未老，丹桂五色相鲜妍。欲倩辋川进图画，聊向诗中传画意。城南甲第寿星明，阉著复为祁午至。时当雷静昼夜分，我亦近公芳诞辰。贺公已列耆英会，子瞠若后愧罔闻。昔有十郎公不让，俨称谬推予少长。伯仪叔侃俱兰盟，季僖吾弟忝函丈。三代之德我熟知，满前朱紫更荣施。百千万亿今兹始，九如五福无异辞。自古长生有秘授，玉浆金液称不朽。定知柱下再传公，许予望气与之否。
