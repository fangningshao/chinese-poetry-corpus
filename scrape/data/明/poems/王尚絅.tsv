赠李解元（明·王尚絅）　　五言律诗　押侵韵	易水萧飕处，秋风听短吟。云来村树暝，虫响豆花深。旧箧犹悬剑，高斋已罢吟。留君浑未得，寂寞数年心。
雨过次一泉韵（明·王尚絅）　　五言律诗　押删韵	白日沉长浦，游云断玉关。老悲春冉冉，别恨水潺潺。鼓角连城戍，烽烟冒海山。请缨怀壮士，夜雨坐苔斑。
咸阳谒周陵（明·王尚絅）　　押支韵	成康列昭穆，文武故累累。狐邱尚父墓，毕陌周公祠。显承沈谟烈，齐鲁荒周诗。耕犁偪隧道，率土阿邦时。傍有汉唐冢，邻人芒未知。往古讵胜叹，寒风鸣树枝。
