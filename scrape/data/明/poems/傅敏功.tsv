岁晏斋居次黎君醇韵（明·傅敏功）　　五言律诗　押侵韵	暮色偏无赖，羁栖旅思深。积薪虚岁月，多病欲山林。冉冉凄瑶草，悠悠掩素琴。所怜松柏意，不受雪霜侵。
游七星岩（明·傅敏功）　　七言律诗　押灰韵	虚岩缥缈七星开，入望晴云拥翠来。一壑龙门浮日月，千家烟树隐楼台。石悬片乳擎珠雨，风送飞花落酒杯。不必凌空听凤曲，人间亦自有蓬莱。
江行用唐人韵（明·傅敏功）　　七言律诗　押灰韵	放舸寒江未拟回，千家烟树隐楼台。片云红似镜中出，列岫青从峡里来。华发漫从游子兴，清尊偏向故人开。梅花已报春消息，双屐能忘印绿苔。
孙肖延极谈樵山之胜以诗见贻次答（明·傅敏功）　　七言律诗　押齐韵	天外群峰障海西，烟花杳杳望应迷。洞开一径云侵袂，瀑挂千寻玉作梯。荒藓合时留断碣，清尊行处换新题。孤村岁晚游人少，木落寒山但鸟啼。
寓寺馆寄怀谢钟吉（明·傅敏功）　　七言律诗　押虞韵	忆自南归岁两徂，避喧时复问浮屠。春深岩岫云常湿，病卧柴门客渐无。笛里梅花虚倚听，愁中竹叶且酣呼。怀人千里琪坛夜，梦断湖山片月孤①。
