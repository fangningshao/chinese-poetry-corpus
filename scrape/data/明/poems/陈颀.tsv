题石田小景（明·陈颀）　　七言绝句　押麻韵	齐女门北古塘斜，岸苇无穷杂蓼花。此地往来应惯熟，借书常到邺侯家。
题林君复二帖用坡韵（明·陈颀）	我昔孤山访遗躅，春暖西湖泛晴渌。山头草树不荒凉，知是先生此埋玉。念初茅庐结构完，长吏频顾惊流俗。就中薛李最忘形，湖上夜归曾秉烛。先生自乐味道腴，此怀何尝忘不足。惟当吟咏苦嚘咿，役扰心兵削肌肉。诗成又复恐惊世，辄毁不使相誊录。谁知造化难尽藏，千古骚坛传妙曲。亦有遗墨落人间，留在剡藤并楚竹。见其瘦硬想其人，似对灵均餐落菊。
