步崇真道院望兴济废城（明末清初·许楚）	津亭失旧岸，帆暮客心悲。停桡逐萧散，行行趋荻湄。坰旷杳无际，古院临黄陂。蹇裳拭危碣，文珉惊须眉。鼎建自孝庙，慈宫馨祝釐。金碧零瓦砾，钟鼓犹威仪。左掖连故城，民去官师移。戍楼啸饥鼠，郊坛屯暮鸱。离离数残堞，落日横深泥。出郭遘村叟，讯知此孑遗。廿载惨兵革，饥馑频因之。百里绝鸡犬，桑麻何所施。迩复苦征役，昏旦艰一炊。将欲弃茅屋，安望升平时。余闻村叟言，涕泫不自持。长揖慰村叟，试待陈□□。归报江南客，慎作江南词。
