箫杖曲（明·谢常）	桂楫兰舟谁吊古，往寻美竹潇湘浦。淋漓恨血染秋烟，千载娥皇泪痕苦。当时得之无所施，爱同海底珊瑚枝。金刀横截瘦蛟颈，剜作玲珑箫管吹。骊珠上连星点七，窍窍清圆俱应律。有时提挈坐花前，葛陂老龙眠在膝。世人不知何如名，但见鹿斑碎点琅玕青。掀髯一笑发孤弄，杖头忽作呜呜声。一声昆冈山石裂，两声梅花尽飞雪。三声群仙飞佩听，四声吹堕瑶台月。五声银潢惊倒流，霜凋芦叶风鸣秋。六声凤叫海日出，吴姬敛黛凝春愁。七声八声毛发耸，露寒乳穴浮银汞。九声连十怒涛翻，鲸鱼鼓鬣三山动。停吹起坐向客言，此是黄痴之所传。斯人已骑鹏翼去，老眼摩婆今几年。我云道人休叹息，犹胜蓬莱铁仙笛。古物存亡奚足悲，云断苍梧暮山碧。
读医士王立方瘦老子传求歌赋此（明·谢常）	瘦老子，吴门生，双瞳碧焰骨有棱，形臞力弱须杖行。草堂卧病留不得，声名早动金门客。走书远至阖闾城，起蹑芒屦强匍匐。春风放舟东海边，相知喜遇王侯贤。闻言太液间弱水，乃云自致非由天。当年挟书跻华岳，八尺青藜手中幄。穷探极讨竟忘疲，肌骨秋清宛如鹤。有时醉梦罗浮村，冷香细和明月吞。绿么啼春呼不醒，翛然化作梅花魂。后来寻师江海外，扣舷足踏金鳌背。神枝采得赋归来，铁舟机触鲸牙碎。生平非慕贾浪仙，苦吟寂寞空逃禅。前呵不识京尹至，骑驴高耸双吟肩。又不学东家沈郎愁万斛，老大为官恨羁束。带围频减不胜衣，吟腰瘦得无纤肉。侯闻此语惊且怜，异方岂惜千金传。试清泉煮石火，伫看健步如飞鸢。归来著书修药裹，竹房闲把秋云锁。相逢湖曲看青山，恍若杜陵游饭颗。君才君名何太奇，此生不愧贤侯知。净观著传三叹息，绝怜我辈空肥痴。
