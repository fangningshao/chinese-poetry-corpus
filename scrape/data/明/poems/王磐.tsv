同友人泛湖（明·王磐）　　七言律诗	细柳新蒲绿未齐，楼船春泛五湖西。帆樯影里鱼争跃，箫鼓声中鸟杂归。宿雨暗添山色重，晴云轻度水容低。人家只在风烟外，面面天开罨画溪。
元宵漫兴（明·王磐）　　七言律诗　押麻韵	天风吹散赤城霞，散落人间作九华。夹路星球留去马，烧空火树乱归鸦。笙歌醉月家家酒，帘幕窥春处处花。一派云《韶》天外迥，不知仙驭过谁家。
雨中同古淮作（明·王磐）　　七言律诗　押阳韵	东风小阁陡生凉，尽日浓薰柏子香。好雨逡巡留客住，浮云南北为谁忙。青春未老看花眼，白首犹抄种菊方。湖上草生堤柳活，酒魂诗梦两茫茫。
寄陈光哲（明·王磐）　　七言绝句　押支韵	煮雪炉边夜坐痴，踏青驴上晓行迟。不知多少相思味，换得春来两鬓丝。
中吕·朝天子（明·王磐）	喇叭，锁哪，曲儿小，腔儿大。官船来往乱如麻，全仗你抬身价。军听了军愁，民听了民怕，那里去辨什么真共假？眼见的吹翻了这家，吹伤了那家，只吹的水尽鹅飞罢。
