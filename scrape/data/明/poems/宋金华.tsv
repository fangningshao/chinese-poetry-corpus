题邮亭壁歌（明·宋金华）	邮亭咫尺堪投宿，手握亲姑憩茅屋。抱薪就地旋铺摊，支颐相向吞声哭。旁人问我是何方，俯首哀哀诉衷曲。妾家祖居金华府，海道曾为上千户。举艘运粟大都回，金牌敕赐双飞虎。兄弟晦迹隐山林，甘学崇文不崇武。今朝玉堂宋学士，亦与妾家同一谱。笄年嫁向衢州城，夫婿好学明《诗经》。《离骚》子史遍搜揽，志欲出仕苏苍生。前春郡邑忽交辟，辞亲千里趋神京。丹墀对策中殿举，驰书归报泥金名。承恩拜除阆州守，飘然画舫西南行。到官未几访遗老，要把奸顽尽除扫。日则升堂治公务，夜则挑灯理文稿。守廉不使纤尘污，执法致遭僚佐怒。府推获罪苦相攀，察院来提有谁诉。临行囊橐无锱铢，惟有旧日将去书。城中父老泣相送，道傍过者咸嗟吁。一时征赃动盈万，妾夫自料无从办。经旬苦打不成招，暗嘱家人莫送饭。嗟乎饿死囹圄中，旗军原籍来抄封。当时指望耀门户，岂期一旦翻成空。亲邻怜妾贫如洗，敛钞殷勤馈行李。伶仃三口到京师，奉旨编军戍金齿。阿弟远送龙江边，临歧抱头哭向天。姊南弟北两相痛，别后再会知何年。开船未远子病倒，求医问卜皆难保。武昌城外野坡前，白骨谁怜葬青草。初然有子相依傍，身安且不忧家荡。如今子死姑年高，纵到云南有谁望。八月官船渡常德，促装登途整行色。空林日暮鹧鸪啼，声声叫到行不得。上山险如登天梯，百户发放来取齐。雨晴泥滑把姑手，一步一仆身沾泥。晚来走向营中宿，神思昏昏倦无力。五更睡重起身迟，饭锅未熟旗头逼。翻思昔日深闺内，远行不出中门外。融融日影上栏干，花落庭前鸟声碎。宝髻斜簪金凤翘，翠云蝉鬓娥眉娇。绣床新刺双蛱蝶，坐久尚怯春风饶。岂知一旦夫亡后，万里遐荒要亲走。半途日暮姑云饥，欲丐奉姑羞举口。同来一妇天台人，情怀薄似秋空云。丧夫未经二十日，画眉重嫁盐商君。血色红裙绣罗袄，终日骑驴涉长道。稳坐不知行路难，扬鞭笑指青山小。取欢但感新人心，那忆旧夫恩爱深。吁嗟风俗日颓败，废尽大义贪黄金。妾心汪汪淡如水，宁受饥寒不受耻。几回欲葬江鱼腹，姑存未敢先求死。前途姑身少康健，辛苦奉姑终不怨。姑亡妾亦随姑亡，地下何惭见夫面。说罢伤心泪如雨，咽咽垂头不成语。路傍过者为酸心，隔岭孤猿叫何许。
