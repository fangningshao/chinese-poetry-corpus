贺廉翁陆公祖（明·梁应材）　　七言律诗　押先韵	使君出守二千石，小子相思十五年。福曜不言浑雨露，文星到处自神仙。心元介石宁持砚，手挈冰壶不饮泉。最喜海方蒙世泽，随车先及岭西边。
顶湖濯云（高要）（明·梁应材）　　七言律诗　押侵韵	拔地千寻耸碧岑，白云缭绕锁重林。迎风影散诸峰净，照日光摇万壑深。寂寂仙坛凝晚翠，萧萧天籁响秋阴。灵湫潋滟神龙跃，几向寰中霈雨霖①。
石桥游鳞（明·梁应材）　　七言律诗　押鱼韵	高蹑危桥似步虚，济川无事驾乘舆。神驱海石千重合，人度深溪万里初。倒影迥疑悬螮蝀，狂澜真见跃龙鱼。问君待月栏杆处，黄石何年授异书。
和洪启进游崆峒岩（明·梁应材）　　七言排律　押尤韵	海外徒闻说十洲，崆峒石室翠烟浮。藤萝寒带昙花隐，钟磬虚生梵籁幽。复磴通天霄里月，倒崖飞雨夏仍秋。窥觞悬乳翻青碧，穿嵌閒云自放收。策杖逅依双阙舄，其诗争拟百狐裘。骑云便欲赍铅□，一扫苍苔纪胜游①。
