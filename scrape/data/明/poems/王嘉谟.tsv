盘山（明·王嘉谟）	折坂殿悬厓，悠然纵鞍韅。绵绵谷口云，飘堕白如练。峰峦忽相冒，奇石还惊眩。大者数十寻，小或等冠弁。峰巅有绀宇，历历皆可见。永怀僧栖乐，倍觉尘情倦。稀逢采芝侣，独立几回眄。
盘山双峰寺（明·王嘉谟）　　押支韵	远眺翠微近，云木澹清姿。石华浮半空，飞泉激流凘。其阳饶怪石，小大纷参差。万岭郁相错，孤云停不移。中峰构翠龛，一一能仁祠。山僧衣萝薜，杂以松藓皮。导我磨苍崖，览古生遐思。
