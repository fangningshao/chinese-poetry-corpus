咏开创功臣图画（明·曾象乾）	忆昔元时方失鹿，群雄云扰相驰逐。天运从来无百年，白日狐狸走人屋。乾坤自合归真主，圣皇仗剑兴濠土。一时附翼攀鳞士，挥戈转战如虓虎。英雄千古真不数，恍若鹏抟与凤翥。画工好手笔端奇，能将丰采传毫素。吾闻云台之将称四尺，夹辅真人白水出。又闻凌烟炳日绘功臣，晋阳开府何嶙峋。往事空嗟自汉唐，风云契合今犹芳。试看青绡一幅里，英风飒飒生华堂①。
