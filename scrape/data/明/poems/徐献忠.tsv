自小晦至西晦与曹新昌议民事（明·徐献忠）　　五言律诗　押支韵	行县淹朝雨，盘山转路迟。溪声连壑起，云气并峰移。候鸟催耕急，梯田贴石危。农官方在野，端为有年期。
癸卯应朝北上晴泊清口（明·徐献忠）　　五言律诗　押庚韵	野泊斜阳近，江村乱水明。帆樯千客语，凫雁一群轻。冻啮寒沙浅，风离古烧平。昔年淮上月，犹自照韩城。
奉怀射陂朱子（明·徐献忠）　　五言律诗　押微韵	久别乌程令，经秋思转微。林光暮烟发，菊气早寒归。出县看山近，开衙报客稀。还将萧瑟意，遥逐白云飞。
金陵（明·徐献忠）　　七言律诗　押庚韵	南朝王气昔分明，盛业千年始作京。春树久迷江总宅，寒江长傍秣陵城。三山落日明秋练，六苑轻风动早莺。闻说高皇初驻跸，阅江麾盖定专征。
携孺子果定居吴兴守望（明·徐献忠）　　七言律诗　押鱼韵	湖上云山费扫除，半生心迹始酬予。兵戈转眼催人老，旅食随年作计疏。鸿宝竟难参洞箓，阴符只合让农书。郊坰不作南阳隐，行路人犹说草庐。
