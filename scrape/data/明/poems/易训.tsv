坡山别业（明·易训）　　五言律诗　押鱼韵	荒山风味澹，颇惬野人居。素食荐薇蕨，高眠枕道书。絺衣轻夏末，绛叶随晴初。久已辞车躅，门前草懒锄①。
送一公还山（明·易训）　　五言律诗　押删韵	师今何处去，相送出林间。一路随芳草，寻钟归旧山。猿声深涧冷，云影上方閒。后夜如相忆，松门且莫关。
海月（明·易训）　　七言律诗　押庚韵	海门人坐夜三更，万里潮来月又生。历乱江山还共照，微茫天地渐分明。珠光水荡鱼龙窟，野旷风摇雁鹜声。便欲乘槎穷绝岛，南溟秋望不胜情①。
兴陵（明·易训）　　七言律诗　押寒韵	白云漠漠覆层峦，独上荒陵掩泪看。抔土未乾人盗去，寝园无主火烧残。回肠暗应猿声断，落日愁添垄色寒。惆怅西郊寒食节，春风谁与荐芳兰。
秋夕怀陈四（明·易训）　　七言律诗　押文韵	雨馀山色易黄昏，入望无穷是海云。一院落花才别我，半林新月未逢君。浅深萤影愁中见，断续虫声夜后闻。遥忆空江寥寂甚，陶然应狎白鸥群①。
