南阳道中（明·梁继善）　　五言律诗　押先韵	作客已堪怜，春光复眼前。陇头浮麦浪，堤上散榆钱。旅况鹃声出，乡心马首悬。苍林如可度，吾欲问归船。
过沛上（明·梁继善）　　五言律诗　押庚韵	京国驰驱道，悠悠客子情。大风吹四野，王气隐孤城。舍远云偏白，丛深日碍明。徘徊策羸马，愁逐畏途生。
六朝清隐为潘淇园社长寿（明·梁继善）　　七言律诗　押萧韵	鸣阳高处隐相招，雅有声诗叶帝韶。青玉倚将天外案，白云持向日边谣。盟齐二仲矜千古，毫战双锋殿六朝。一自银河龙剑后，精华容与醉丹霄①。
过峡江（明·梁继善）　　七言律诗　押灰韵	曾过雪浪当残腊，今见东风吹绿苔。峡出清冰浮玉去，江衔炎日荡金回。真人试剑仍留石，高士垂竿尚有台。作客经年重怀古，不堪蒲节又相催。
采石矶（明·梁继善）　　七言律诗　押微韵	寂寂江南采石矶，凭高一望思依依。潮回捉月人何去，烟冷凌风客不归。帆挂天门看缥缈，树迷京口故霏微。閒情莫向空亭问，妒杀蛾眉几夕晖①。
