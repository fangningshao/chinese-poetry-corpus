遇旧友（明末清初·吴伟业）　　五言律诗　押真韵	已过才追问，相看是故人。乱离何处见，消息苦难真。拭眼惊魂定，衔杯笑语频。移家就吾住，白首两遗民。
家园次罢官吴兴有感（明末清初·吴伟业）　　五言律诗　押歌韵	世路嗟谁稳，栖迟可奈何！官随残梦短，客比乱山多。闭阁疑香坐，行厨载酒过。却听渔唱响，落日有风波。
课女（明末清初·吴伟业）　　五言律诗　押寒韵	渐长怜渠易，将衰觉子难。晚来灯下立，携就月中看。弱喜从师慧，贫疑失母寒。亦知谈往事，生日在长安。
梅村（明末清初·吴伟业）　　七言律诗　押灰韵	枳篱茅舍掩苍苔，乞竹分花手自栽。不好诣人贪客过，惯迟作答爱书来。闲窗听雨摊诗卷，独树看云上啸台。桑落酒香卢橘美，钓船斜系草堂开。
过朱买臣墓（明末清初·吴伟业）　　七言律诗　押真韵	翁子穷经自不贫，会稽连守拜为真。是非难免三长史，富贵徒夸一妇人。小吏张汤看倨傲，故交庄助叹沉沦。行年五十功名晚，何似空山长负薪。
台城（明末清初·吴伟业）　　七言律诗　押尤韵	形胜当年百战败，子孙容易失神州。金川事去家还在，《玉树》歌残恨未休。徐邓功勋谁甲第，方黄骸骨总荒丘。可怜一片秦淮月，曾照降幡出石头。
功臣庙（明末清初·吴伟业）　　七言律诗　押豪韵	画壁精灵间气豪，鄂公羽箭卫公刀。丹青赐额丰碑壮，棨戟传家甲第高。鹿走三山争楚汉，鸡鸣十庙失萧曹。英雄转战当年事，采石悲风起怒涛。
秣陵口号（明末清初·吴伟业）　　七言律诗　押佳韵	车马垂杨十字街，河桥灯火旧秦淮。放衙非复通侯第，废圃谁知博士斋。易饼市傍王殿瓦，换鱼江上孝陵柴。无端射取原头鹿，收得长生苑内牌。
恭纪驾幸南海子遇雪大猎（明末清初·吴伟业）　　七言律诗　押寒韵	君王射猎近长安，龙雀刀镮长宝鞍。立马山川千骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。
送曹秋岳以少司农迁广东左辖（明末清初·吴伟业）　　七言律诗　押庚韵	秋风匹马尉佗城，铜鼓西来正苦兵。万里虞翻空远宦，十年杨仆自专征。山连鸟道天应尽，日落蛮江浪未平。此去好看宣室召，汉皇前席问苍生。
杂感（明末清初·吴伟业）　　七言律诗　押删韵	武安席上见双鬟，血泪青娥陷贼还。不为君亲来故国，却因女子下雄关。取兵辽海哥舒翰，得妇江南谢阿蛮。快马健儿无限恨，天教红粉定燕山。
赠辽左故人三首（明末清初·吴伟业）　　七言律诗　押东韵	诏书切责罢三公，千里驱车向大东。曾募流移耕塞下，岂迁豪杰实关中？桑麻亭障行人断，松杏山河战骨空。此去累臣闻鬼哭，可无杯酒酹西风！
登缥缈峰（明末清初·吴伟业）　　七言律诗　押庚韵	绝顶江湖放眼明，飘然如欲御风行。最高尚有鱼龙气，半岭全无鸟雀声。芳草青芜迷远近，夕阳金碧变阴晴。夫差霸业销沈尽，枫叶芦花钓艇横。
与友人谈遗事（明末清初·吴伟业）　　七言律诗　押真韵	曾侍骊山清道尘，六师讲武小平津。云髦大纛星辰动，天策中权虎豹陈。一自羽书飞紫塞，长教钲鼓恨黄巾。孤臣流涕青门外，徒使田横客笑人。
永和宫词廿七首（明末清初·吴伟业）　　七言绝句　押麻韵	扬州明月杜陵花，夹道香尘迎丽华。旧宅江都飞燕井，新侯关内武安家。
西子（明末清初·吴伟业）　　七言绝句　押庚韵	霸越亡吴计已成①，论功也合②赏倾城。西施亦有弓藏惧，不独鸱夷变姓名。
鸳湖曲（明末清初·吴伟业）	鸳鸯湖畔草粘天，二月春深好放船。柳叶乱飘千尺雨，桃花斜带一溪烟。烟雨迷离不知处，旧堤却认门前树。树上流莺三两声，十年此地扁舟住。主人爱客锦筵开，水阁风吹笑语来。画鼓队催桃叶伎，玉箫声出柘枝台。轻靴窄袖娇妆束，脆管繁弦竞追逐。云鬟子弟按《霓棠》，雪面参军舞《鸲鹆》。酒尽移船曲榭西，满湖灯火醉人归。朝来别奏新翻曲，更出红妆向柳堤。欢乐朝朝兼暮暮，七贵三公何足数。十幅蒲帆几尺风，吹君直上长安路。长安富贵玉骢骄，侍女熏香护早朝。分付南湖旧花柳，好留烟月伴归桡。那知转眼浮生梦，萧萧日影悲风动。中散弹琴竟未终，山公启事成何用。东市朝衣一旦休，北邙抔土亦难留。白杨尚作他人树，红粉知非旧日楼。烽火名园窜狐兔，画阁偷窥老兵怒。宁使当时没县官，不堪朝市都非故。我来倚棹向湖边，烟雨台空倍惘然。芳草乍疑歌扇绿，落英错认舞衣鲜。人生苦乐皆陈迹，年去年来堪痛惜。闻笛休嗟石季伦，衔杯且效陶彭泽。君不见白浪掀天一叶危，收竿还怕转船迟。世人无限风波苦，输与江湖钓叟知。
雁门尚书行（明末清初·吴伟业）	雁门尚书受专征，登坛顾盼三军惊。身长八尺左右射，坐上咄吒风云生。家居绝塞爱死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沉机好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沉吟，蹶起横刀忽长叹：我今不死非英雄，古来得失谁由算？椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及。蚁聚蜂屯已入城，持矛瞋目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盘。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉见形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟回将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沉白骨魂应在，雨洗金疮恨未消。渭水无情自东去，残鸦落日蓝田树。青史谁人哭藓碑，赤眉铜马知何处。呜呼材官铁骑看如云，不降即走徒纷纷。尚书养士三十载，一时同死何无人，至今唯说乔参军！
画中九友诗（明末清初·吴伟业）　　押尤韵	华亭尚书天人流，墨花五色风云浮。至尊含笑黄金投，残膏剩馥鸡林求（思白）。太常妙迹兼银钩，乐郊拥卷高堂秋。真宰欲诉穷雕搜，解衣盘礴堪忘忧（烟客）。谁其匹者王廉州，神姿玉树三山头，摆落万象烟霞收。尊彝斑剥探商周，得意换却千金裘（元照）。檀园著述夸前修，丹青馀事追营丘。平生书画置两舟，湖山胜处供淹留（长蘅）。阿龙北固持两矛，披图赤壁思曹刘。酒醉洒墨横江楼，蒜山月落空悠悠（龙友）。姑苏太守今僧繇，问事不省张两眸。振笔忽起风飕飕，连纸十丈神明遒（尔唯）。松圆诗律通清讴，墨庄自画归田游。一犁黄海鸣春鸠，长笛倒骑乌牸牛（孟阳）。花龛巨幅千峰稠，小景点出林塘幽。晚年笔力凌沧洲，幅巾鹤发轻王侯（润甫）。风流已矣吾瓜畴，一生迂癖为人尤，僮仆窃骂妻孥愁。瘦如黄鹄闲如鸥，烟驱墨染何曾休。
雪中遇猎（明末清初·吴伟业）	北风雪花大如掌，河桥路断流澌响。愁鸱饥雀语啁啾，健鹘奇鹰姿飒爽。将军射猎城南隅，软裘快马红氍毹。秋翎垂头西鼠暖，鸦青径寸装明珠。金鹅箭褶袍花湿，挏酒驼羹马前立。锦靴玉貌拨秦筝，瑟瑟鬟多好颜色。少年家住贺兰山，碛里擒生夜往还。铁岭草枯烧堠火，黑河冰满渡征鞍。十载功成过高柳，闲却平生射雕手。漫唱千人《敕勒歌》，只倾万斛屠苏酒。今朝仿佛李陵台，将军喜甚围场开。黄羊突过笑追射，鼻端出火声如雷。回去朱旗满城阙，不信沟中冻死骨。犹有长征远戍人，哀哀万里交河卒。笑我书生短褐温，蹇驴箬笠过前村。即今莫用《梁园赋》，扶杖归来自闭门。
