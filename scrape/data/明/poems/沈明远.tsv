次韵 其一（明·沈明远）　　五言律诗　押先韵	溪行仍水宿，夜坐散秋天。月出青枫里，乌啼古驿前。间关怀枉路，泙漫问邻船。想忆同心者，裁诗不待眠。
送郑同夫归豫章分题诗 分题龙门（明·沈明远）　　七言律诗　押元韵	峭拔终同禹凿存，折盘双磴竦云根。青天鸟没仙人掌，黑骨龙归箭栝门。寒落云泉摇暝影，晴开石镜见秋痕。诗成待刻嶙峋上，迟子重来与细论。
漫兴用郭羲仲韵（明·沈明远）　　七言律诗　押真韵	近知消息苦难真，一日千回忆故人。极目风烟迷黑海，惊心花鸟惜青春。清谈王衍休挥麈，多事元规已污尘。重上高堂见君面，碧梧翠竹喜青新。
