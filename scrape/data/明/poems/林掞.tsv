次韵和子翼（明·林掞）　　七言律诗　押删韵	白屋高云奠两间，人嫌野僻近空山。自知已脱红尘累，更觉清凉白昼閒。列坐古人诸卷静，焚香侧立小童顽。悠悠此外无多事，祇有韶光一醉颜。
狱中闻母丧（明·林掞）　　七言律诗　押阳韵	手执家书悲故乡，萱花一夜老高堂。忍看泪滴成流水，愁听机声过短墙。身上衣裳针线旧，眼中形影梦魂长。杜鹃不惜王孙恨，啼断东风几夕阳。
题素扇赠子逢（明·林掞）　　七言绝句　押虞韵	双眼如星君尽有，眼中明月汝知无。莫云明月青天上，明月由来任此躯。
题素扉赠仁相（明·林掞）　　七言绝句	野人本是神仙客，绕身明月光达达。眼中欲识明月时，须问膝头穿一榻①。
