小怀仙（明·彭日贞）　　七言律诗　押阳韵	花前踪迹已茫茫，梦里寻君枉断肠。再世纵为连理树，此生那觅返魂香。帘窥燕语翻歌拍，竹罥游丝学舞裳。一自缄题遥诀后，几回临宴不成狂。
和黎美周过张乔故居（明·彭日贞）　　七言律诗　押阳韵	参差柳色弄残阳，门巷萧条细草芳。前度繁华伤逝水，当时梳洗斗新妆。闲愁索寞成孤咏，幽梦模糊傍暖香。朱粉可怜尘土尽，断肠宋玉怨东墙。
幽芳记十六首 胭脂（明·彭日贞）　　五言绝句　押真韵	为爱仙容好，胭脂艳早春。玉颜何用此，留赠往来人。
恻恻吟（明·彭日贞）　　七言绝句　押删韵	恻恻悲歌涕欲潸，小乔何事去人间。梨园弟子俱无恙，不见华清旧玉环。
