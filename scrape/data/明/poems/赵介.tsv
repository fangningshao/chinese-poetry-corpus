听雨（明·赵介）　　五言律诗　押庚韵	池草不成梦，春眠听雨声。吴蚕朝食叶，汉马夕归营。花径红应满，溪桥绿渐平。南园多酒伴，有约候新晴①。
彩虹桥（明·赵介）　　七言律诗　押萧韵	断港冲波百步遥，何年鞭石驾长桥。苍龙饮水涵秋月，螮蝀横空锁暮潮。此柱无人题驷马，夕阳有客系兰桡。蹇驴晓踏新泥滑，恰似灞桥春雪消①。
朝汉台（明·赵介）　　七言律诗　押灰韵	叠嶂淩云势欲颓，赵王曾此筑高台。关河北望秦京在，冠冕南通汉使回。水绕仙城馀古木，山迎辇路总荒苔。霸图王业今何在，回首咸阳几劫灰①。
瑶池（明·赵介）　　七言绝句　押东韵	宴罢瑶池暮雨红，碧桃花落几番风。重来八骏无消息，拟逐青鸾入汉宫①。
长门怨（明·赵介）　　五言排律　押虞韵	翠华朝望迥，长门夕思孤。萤流金殿暝，露下玉阶芜。昔作鸣阳凤，今为绕树乌。愁颜空似玉，咳唾不成珠。宝镜尘将灭，罗裳色渐枯。泪将寒漏水，夜夜滴空壶。
步虚词（明·赵介）	采采清露英，皎洁玉不如。元和合真一，饮之极甘腴。自然生羽翼，何用登云车。迢迢大汉上，琼台旷清虚。永从众仙去，天风摇佩琚。
寓山家留壁（明·赵介）	有客来何方，驾言自华胥。囊中无一物，手把太极书。象罔为我御，鸿蒙为我徒。朝观赤城标，夕弄沧海珠。去来了无碍，所憩即安居。青山出屋上，修竹当座隅。好鸟时一鸣，景寂心亦虚。泛泛巫峡舟，迢迢太行车。人心自高下，于我良晏如。
怀仙吟题玉枢经卷后（明·赵介）	我昔采药罗浮巅，仙人招我游诸天。天门洞开三十六，琳宫贝阙相连延。瑶台百丈空中起，玉女烧香月明里。天王宴坐拥群真，环佩珊珊满人耳。中有一人号雷师，庞眉皓首拜玉墀。奏云侍从五千劫，未闻至论穷玄机。天王含笑挥玉拂，举手向空如画一。群真意领寂不宣，但见琪花散空碧。我时目睹心欣然，万物得失天何言。乃知至道本无物，岂有文字人间传。人间所见皆幻影，欲吸晨霞驻清景。须臾月落仙驭旋，蕊阙瑶台风露冷。回看阊阖不可攀，白云与我留山间。倚剑长歌一壶酒，龙吟万壑松声寒。
南楼对月（明·赵介）	夜上南楼看月色，水晶帘卷银河碧。冰轮倒射沧波寒，对此清光是何夕。举酒邀月真吾酬，夜长不用秉烛游。万里凉风满襟袖，洞庭七泽涵清秋。秋声冷拂珊瑚树，湘娥鼓瑟鲛人语。试吹玉管遏行云，曲中仿佛霓裳舞。霓裳舞罢回明珰，北斗已挂西山旁。但愿清尊长对月，今人古人何足伤。
