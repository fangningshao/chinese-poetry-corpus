鹦鹉（明·马守真）　　五言律诗　押庚韵	永日看鹦鹉，金笼寄此生。翠翎工刷羽，朱咮善含声。陇树归还远，吴音教乍成。雪衣吾惜汝，长此伴闺情。
怆别（明·马守真）　　五言律诗　押先韵	病骨淹长昼，王生曾见怜。时时对兰竹，夜夜集诗篇。寒雨三江信，秋风一夜眠。深闺无个事，终日望归船。
延秀阁和顾太湖韵（明·马守真）　　七言律诗　押灰韵	飞阁凌云向水开，好风明月自将来。千江练色明书幌，万叠岚光拂酒杯。何处笛声梅正落，谁家尺素雁初回。芳尊竟日群公坐，得侍登高作赋才。
赋得自君之出矣（明·马守真）　　五言绝句　押歌韵	自君之出矣，怕听侍儿歌。歌入离人耳，青衫泪点多。
奉和诸社长小园看牡丹枉赠之作（明·马守真）　　七言绝句　押寒韵	露滋绣萼弄轻寒，把酒同君带笑看。忆昔汉宫人去远，阿谁今倚玉阑干。
