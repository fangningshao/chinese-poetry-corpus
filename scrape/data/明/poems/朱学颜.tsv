峡山飞来寺（明·朱学颜）　　五言律诗　押佳韵	僻径扶萝入，壶中山水佳。阴寒仍五月，飞雪自层崖。酒尽杯盘藉，形忘鹿豕偕。半酣归路晚，洞口绿云埋①。
飞来寺（明·朱学颜）　　七言律诗　押虞韵	相携直上自吾徒，五月层阴暑欲徂。指顾星辰如可摘，参差云树尽堪图。为园韦氏今蒿藋，好住孙郎事有无。阅历不须重感慨，浊醪应解杖头酤。
