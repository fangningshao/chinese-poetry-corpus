南园雅集分得陪字（明·梁韡）　　七言律诗　押灰韵	白社偏从郭外开，才人宴集碧云堆。铿锵金石同敲句，潋滟葡萄共举杯。风月拉为元亮侣，溪山招得谢安来。时光荏苒年将换，何吝林泉一笑陪。
笔峰分得辞字（明·梁韡）　　七言律诗　押支韵	黄岭清高锐似锥，文星秀峙社东维。管城有号天工巧，毛颖成形地力奇。霞绮明时花灿烂，雨云拖处墨淋漓。何须幻出中书手，移向皇家草诏辞①。
