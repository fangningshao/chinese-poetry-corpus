吊厓山（明·何士域）　　五言律诗　押先韵	惆怅南浮日，乾坤却浪然。江湖无死所，陵庙有生年。转战功何在，濒危志益坚。悠悠千载恨，杜宇泣荒烟①。
江门早发示文玉廷吹雨弟（明·何士域）　　五言律诗　押青韵	晓风吹不断，客路乍扬舲。堤柳恣情碧，江云作意青。馀寒销短袂，残梦失长亭。去去天涯杳，孤鸿不可听。
秋日玉台寺同智公并社中诸子分得天字（明·何士域）　　五言律诗　押先韵	蹑屩攀灵境，云霞别有天。鸟啼红树里，人在翠微边。叶落烦僧帚，花飞点客筵。石桥归路暝，凉月澹疏烟。
秋怀（明·何士域）　　七言律诗　押鱼韵	倦游曾忆马相如，归卧云林叹索居。满目风尘空短剑，闭门岁月有残书。秋高野水莲衣冷，霜落空堂木叶疏。献赋不妨犹未遇，且将吾道狎樵渔①。
感怀（明·何士域）	步出北郭门，遥望北邙土。多少锦绣人，孤坟茫无主。白昼走狐狸，清宵嗥豺虎。榆柳纷成行，一叶一风雨。萧萧总愁人，无非关情处。俯仰看乾坤，侧身阅今古。服食求神仙，鸾鹤效冲举。王乔并偓佺，差可相与语。
