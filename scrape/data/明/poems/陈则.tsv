朝真宫夜陪席炼师（明·陈则）　　五言律诗　押微韵	萝径掩空扉，炎尘逐雨归。山明余夕在，草暗一萤飞。姹女鸾和驭，丹仙鹤羽衣。焚香与默坐，初悟幻情非。
过狮林精舍（明·陈则）　　五言律诗　押灰韵	清境超尘格，松龛映竹开。鱼惊幡影散，鸟听钵声来。梵像敷莲座，禅宗问木杯。山僧不虑世，白发也毰毸。
雨后过狮林精舍（明·陈则）　　五言律诗　押庚韵	当晓一莺鸣，林收宿雨晴。网残虫脱罥，蜂闹蝶催成。梅气袈娑润，香花佛座清。回廊僧不见，看壁自吟行。
粤秀山（明·陈则）　　五言律诗　押侵韵	曜真峰倒海，城市惬山林。策杖凭高眺，微吟寄兴深。荫松围酌酒，怪石踞弹琴。何必怀招隐，飘然世外心。
二月八日重游灵应奉简席炼师（明·陈则）　　七言律诗　押微韵	昔年避乱久相依，今日重来却似归。客意欲随春北去，雁声犹带雪南飞。已多中国栖荆棘，不独阳山死蕨薇。倘向赤松方外住，愿陪鹤从莫相违。
珠海（明·陈则）　　七言律诗	碧树烟樊郁浦东，玻璃光漾蕊珠宫。蜃楼海市归壶窍，绛阙祇园入镜中。杨柳绿深渔艇笛，木绵红脱酒帘风。三城缥隔鹅湖阔，烟雨微闻穗石钟。
登白云山（明·陈则）　　七言律诗　押麻韵	叠涧层峦石径斜，云林回抱地仙家。绿漫九洞潇湘接，红烂千山踯躅花。谷鸟栖飞啼薜荔，寺僧来往在烟霞。酒酣不觉城阴晚，月出前溪映白沙①。
题云林画（明·陈则）　　七言绝句　押真韵	落花愁杀未归人，乱后思家梦更频。纵有溪头茅屋在，也应芳草闭深春。
