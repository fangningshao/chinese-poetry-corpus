广平道中（金·吕子羽）　　五言律诗　押虞韵	风色著黧面，霜华侵老须。昏埃埋故驿，积雪缟脩途。冻岫新诗句，寒林古画图。夜寒孤月上，天地一冰壶。
宿章义广胜寺（金·吕子羽）　　五言律诗　押鱼韵	小邑本无事，我来劳简书。路长频问马，人静厌烹鱼。钟冷僧参外，灯残客梦馀。此心谁领会，松月夜窗虚。
至日（金·吕子羽）　　五言律诗　押鱼韵	岁晏多风雪，官閒深屋庐。小诗穷则变，美酒数斯疏。未草归田赋，空翻引睡书。窗明添眼力，已觉日光舒。
李白醉归图（金·吕子羽）　　七言绝句　押灰韵	春风醉袖玉山颓，落魄长安酒肆回。忙煞中官寻不得，沉香亭北牡丹开。
