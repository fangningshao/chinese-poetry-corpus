立春后十日登楼（金·王世赏）　　五言律诗　押真韵	今日登楼眼，风烟倍觉新。溪梅初破萼，屋雪半融银。雁外天逾碧，鸥边水自春。儿曹应见笑，吟望独伤神。
春雪（金·王世赏）　　五言律诗　押微韵	只谓春天暖，宁知雪霰飞。龙蛇且深蛰，花柳不胜威。糁糁凌风细，纷纷带雨稀。谁当问穹昊，生杀果何机。
探梅（金·王世赏）　　七言绝句　押灰韵	候得南枝破玉腮，心颜今日为君开。细看苔径无行迹，先赏应输我独来。
称善斋（金·王世赏）　　七言绝句　押尤韵	宦途驰逐只堪羞，何意须封万户侯。平日少游真可念，绝胜辛苦驻壶头。
