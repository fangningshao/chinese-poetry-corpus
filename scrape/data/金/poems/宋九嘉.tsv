馆中纳凉书事（金·宋九嘉）　　七言律诗　押庚韵	凉洒尘缨聩耳醒，虚堂窈渺好风清。雀知爱子来回哺，鼠不畏人旁午行。每用熟眠酬阒寂，端知固有享高明。宦游非不佳官府，奔走尘劳漫一生。
途中书事三首（金·宋九嘉）　　七言绝句　押元韵	幼稚扶轮妇挽辕，连颠翁媪抱诸孙。饥民羸卒如流水，掘尽原头野荠根。
东州有感（金·宋九嘉）　　七言绝句　押麻韵	东城衰草没黄沙，故垒周遭小范衙。收竖那知真老子，龟趺系马卧吹笳。
被檄从军（金·宋九嘉）　　七言绝句　押阳韵	不巾不袜柳阴行，朝醉南村莫北庄。一旦捉将官里去，直驱盲马阵中央①。
留别孙俊民姚公茂（金·宋九嘉）　　七言绝句　押阳韵	草根残日射离觞，主席风生热肺肠。此去兜零红照夜，输君吹笛傍糟床。
酴醾菊（金·宋九嘉）　　七言绝句　押东韵	酴醾风味醺人醉，著莫东篱爱酒翁。一夜金英全换骨，冷香晴雪满秋风。
莲社图（金·宋九嘉）　　七言绝句　押灰韵	野鹜家鸡俗好乖，虎溪泉石满尘埃。壮哉砥柱颓波里，惟有渊明挽不来①。
卯酒（金·宋九嘉）　　七言绝句　押尤韵	腊蚁初浮社瓮篘，宿酲正渴卯时投。醉乡兀兀陶陶里，底事形骸底事愁。
捣金明砦作建除体（金·宋九嘉）　　押庚韵	建牙誓诸将，枭鸣军尽惊。除道非战事，衔枚幻奇兵。满铠霜日辉，行阵寂无声。平旦飞出谷，桑枣蔽金明。定知此陈迹，中原遮寇城。执鞭吾不及，范公凛如生。破碑字仍在，屃赑卧深荆。危襟按其垒，信哉天下英。成败翻覆手，狐兔今横行。收复会有时，夷吾当请缨。开图睨督亢，按剑逐长鲸。闭塞亦巳久，一挥氛曀清。
