谢竹堂先生见过（金末元初·王涧）　　五言律诗　押侵韵	学稼古寺侧，结庐高柳阴。音书故交绝，岁月杜门深。新雪添衰鬓，寒灰死壮心。西州贤别驾，连日肯相寻。
次友之秋日雨后韵（金末元初·王涧）　　五言律诗　押删韵	洺州秋雨后，幽胜可供閒。白首留他县，归心绕故山。野泉来竹底，危磴入云间。尚记登高会，重嵓细菊斑。
记南塘所见简孟友之（金末元初·王涧）　　七言律诗　押东韵	大桥南郭野桥东，十里垂杨十里风。渺渺烟波连御道，离离云稼入郊宫。雨滋蔓草晓逾绿，日映荷花晚更红。登览只宜开笑口，尊前六客四衰翁。
次文远韵（金末元初·王涧）　　七言律诗　押鱼韵	野性唯便阒寂居，苍苔鸟迹满庭书。林花过雨红犹重，篱竹和烟翠亦疏。巳与农人成保社，更令儿辈学耕锄。赏音只有东郊客，日袖新诗到敝庐。
寓居南村（金末元初·王涧）　　七言绝句　押齐韵	朝来出门无所适，野径雨晴沙不泥。鼓笛谁家赛春社，杖藜随过柘冈西。
杂诗七首（金末元初·王涧）　　七言绝句　押鱼韵	阴阴绿树闇庭除，散尽鸣禽静有馀。独对炉薰坐终日，会心惟有漆园书。
莫春郭南（金末元初·王涧）	大梁城外孤台傍，烟昏水碧春林芳。凭高极目见归雁，风物令人思故乡。紫金山下斜阳暮，万里川光照云树。山间细雨花落时，何人来往东风路。
浣溪纱 梦中作（金末元初·王涧）	林樾人家急莫砧。夕阳人影入江深。倚阑疏快北风襟。雨自北山明处黑，云从白鸟去边阴。几多秋思乱乡心。
