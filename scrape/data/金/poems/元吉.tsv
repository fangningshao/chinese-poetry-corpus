陪翟三游平州东城（金末元初·元吉）　　五言律诗　押青韵	老境逢春色，平州聚德星。不堪歌敕勒，并欲案丁零。雪泥残年白，山呈太古青。殊方更分手，莫角若为听。
早发博州（金末元初·元吉）　　五言律诗　押微韵	落落空城在，萧萧独客归。古今殊未了，心迹每相违。魏国山河美，唐家节度非。偷生惭宿鸟，霜月上征衣。
夜坐（金末元初·元吉）　　七言绝句　押覃韵	森森夜气落寒櫩，閒把离骚酒正酣。忽忆梅花不成语，梦中风雪在江南。
上党（金末元初·元吉）	怒山出老拳，寒色顽赑屃。城根插沙水，斗绝虎相视。忆昔宣武兵最强，合围步骤如扼吭。那知一叱立破散，谁道亚子口尚黄。呜呼皇天肯悔祸，岂有盗贼称天王。要留千古论曲直，故垒依稀榆叶赤。
自葫芦河至居庸关（金末元初·元吉）	男儿不成名，命也负羁绁。投袂出门去，浩荡破边色。飞沙白荡胸，落叶黄没膝。微阳割层暝，山骨紧格格。抉眼已峥嵘，置身何突兀。健雕势欲落，老马智亦屈。气岸勇枝梧，脉络大包括。物候秋冬交，土风夷夏隔。怀归畏简书，欲往投鬼蜮。无言答酸楚，有血洒寥阒。古来丧乱中，天地坐局蹐。形骸尽则已，烈士裹马革。
