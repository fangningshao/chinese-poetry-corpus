雪中同周臣内翰赋二首 其二 雪（金·王仲元）　　五言律诗　押文韵	初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。
赠青柯平隐者（金·王仲元）　　五言律诗　押先韵	太华神明观，青柯小有天。大哉霄壤内，无此弟昆贤。齐物三千行，栖云二百年。初平初起后，又得两臞仙。
雪中同周臣内翰赋二首 其一（金·王仲元）　　七言律诗　押尤韵	天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。
