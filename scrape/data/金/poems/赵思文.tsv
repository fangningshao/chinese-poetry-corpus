呈同官崔伯善李顺之（金·赵思文）　　七言律诗　押麻韵	睡起松阴鸟雀哗，忽惊霜果堕檐牙。简书迫促全疏酒，眼力眵昏只费茶。不学道人餐柏叶，却随举子踏槐花。提衡文字非吾事，崔李风流有故家。
嵩山承天谷又云逍遥谷（金·赵思文）　　七言律诗　押齐韵	烟霞直上逍遥谷，路转山腰咫尺迷。已觉洞天分圣境，更疑石磴是仙梯。霜添红叶黄花好，天与金壶玉柱齐①。醉倚西风正南望，暮云烟草一时低。
吊同年杨礼部之美（金·赵思文）　　五言绝句　押支韵	海内文章选，人中道德师。争教衰病足，不到凤皇池。
侯相浪溪岁寒堂（金·赵思文）　　七言绝句　押真韵	静中台榭隔红尘，水色山光日日新。不用沿溪种松竹，主人元是岁寒人。
捕蝗感草虫有作二首（金·赵思文）　　七言绝句　押庚韵	虽是形模不苦争，汝能伤稼我能鸣。谁知竟有长平祸，玉石填来共一坑。
