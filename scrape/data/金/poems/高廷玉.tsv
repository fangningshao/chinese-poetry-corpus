道出平州寒食忆家（金·高廷玉）　　七言律诗　押庚韵	柳色方浓别玉京，程程又值石龟城。山重水复人千里，月苦风酸雁一声。上国春风桃叶渡，东阳寒食杏花饧。楚魂蜀魄偏相妒，两地悠悠寄此情。
柳絮（金·高廷玉）　　五言排律　押青韵	断送春归去，纷飞不暂停。和风三径雪，微雨一池萍。蝶惹依芳草，蜂沾过小庭。静宜投隙地，狂欲搅青冥。得得穿朱户，时时扑翠屏。黄莺枝上语，似与诉飘零。
天津桥同李之纯待月一首（金·高廷玉）　　押阳韵	骖鸾追散仙，乘槎抵银潢。跳上玉龙背，抱得银蟾光。素娥愁不归，再拜捧瑶觞。问以天上事，玉色俨以庄。尔能为我歌白雪，我亦为尔捣玄霜。不然借我广寒殿，与我长作无何乡。傍有谪仙人，拍手笑我狂。天风忽吹散，人月两茫茫。
飞山怨（金·高廷玉）	汉家自有飞将军，军中骇叹箭有神。一朝乃与狱吏对，惜无千金书牍背。手把属镂口衔须，号天者三我何辜。伊吾壮志长已矣，不得提携玉龙死。可怜休唱白浮鸠，至今秦人悲杜邮。
