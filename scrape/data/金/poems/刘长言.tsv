通叔以诗送古镜为长言生日之寿次韵谢之（金·刘长言）　　押先韵	綵衣禄隐非臞仙，犹有向来文字缘。都城一别两岁晚，寄声劳苦常相先。人间始生俗礼重，而我永感方颓然。远凭诗句致奇物，欲挽暮景回虞渊。规摹九寸函大方，古制不作菱花妍。开奁拂拭愧陋质，但喜虹气浮晴天。夫君久要心不迁，期与铁杖论清坚。保身赖此孤月圆，明年上印归行田。
