默翁溪山横幅（金·史学）　　七言律诗　押先韵	五云雏凤下辽天，来作金鸾翰墨仙。诗酒偿残莺馆债，简书薰破鹿门禅。自怜岁月尘中老，尽揽溪山笔底传。短草疏林秋一幅，典刑人物记当年。
过太室（金·史学）　　七言律诗　押齐韵	三辅祥开表圣期，三呼夭寿与天齐。殿橹碧瓦仍唐制，洞锁苍苔失汉题。柱玉已闻安庙祏，剑锋重为剪撑黎。升中剩有辞臣赋，满望鸾旂凤盖西①。
宫词（金·史学）　　七言绝句　押先韵	宝带香褠水府仙，黄旂彩扇九龙船。薰风十里瑶华岛，一派歌声唱采莲。
李道人崧阳归隐图（金·史学）　　七言绝句　押删韵	石壁城头夜斩关，软红尘底晓催班。道人一笑那知许，门外青溪屋上山。
晚梅（金·史学）　　七言绝句　押灰韵	孤根春半恰春回，刚逐夭桃艳杏开。蝶子蜂儿应有语，东风元不为渠来。
七夕（金·史学）　　七言绝句　押删韵	箱牛回驭锦机閒，天上悲欢亦梦间。月夜并肩人不见，萧萧风叶满骊山。
醉后（金·史学）　　七言绝句　押阳韵	观鱼暂觉心差乐，化蝶元来梦亦忙。得似醉中都放下，春风自与百花香。
