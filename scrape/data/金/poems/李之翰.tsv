题密云州学壁（金·李之翰）　　七言律诗　押覃韵	崎岖到此兴何堪，况复风谣意未谙。旅舍萧条空自遣，胸怀磊落向谁谈。留连暮雨侵疏牖，宛转飞云埽翠岚。因忆林泉归去好，一灯幽梦绕春潭。
中京遇因长老（金·李之翰）　　七言律诗　押寒韵	天涯流落偶生还，古刹相逢语夜阑。叹我归途千里远，喜君禅榻一身安。松声不断风吟细，月影无边露气寒。分手山堂更寥索，冷云衰草伴征鞍。
岁暮（金·李之翰）　　七言律诗　押真韵	休怪年来白发新，天涯三载困埃尘。偶离沙碛穷阴地，收得桑榆老病身。对雪莫吟秦岭句，拨醅且醉汉江春。此生自断无馀事，何必区区问大钧。
书呈仲孚（金·李之翰）	造物固难量，谁能计寒饿。失马乃为福，梦牛翻作祸。长溪霜练静，脩岭苍龙卧。魂梦吾已安，不劳歌楚些。
