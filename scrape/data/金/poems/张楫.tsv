秋兴（金·张楫）　　五言律诗　押尤韵	飘零千里道，牢落半生愁。残月如新月，今秋似去秋。露浓花气重，风细竹声幽。何日清溪上，烟蓑一钓舟。
客中（金·张楫）　　五言律诗　押先韵	绛唇花不语，青眼柳初眠。尘去寻芳马，香来载酒船。归期仍雁后，野兴已鸥边。惆怅无家客，春风又一年。
莲实（金·张楫）　　七言律诗　押阳韵	水妃擎出绀珠囊，玉笋彫槃喜乍尝。肤白已搀新藕嫩，心青犹带小荷香。斗馀翠鸟零珍羽，飞尽黄蜂露蜜房。口腹累人良可笑，此身便欲老江乡。
初夏（金·张楫）　　七言律诗　押庚韵	小园绿笋间朱樱，点缀年华似有情。露浥葛巾晨气润，风随竹簟晚凉生。閒窥黠鼠潜身处，静厌飞蚊绕鬓声。安得冷泉幽石畔，解衣盘礴树阴清。
