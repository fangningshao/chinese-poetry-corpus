游河西孙氏园（金·毛麾）　　七言律诗　押庚韵	亭榭依山水乱鸣，已如罨画障中行。照溪芳树红云合，迎客幽禽翠羽轻。豪气未饶金谷友，醉魂如到锦官城。犹惭归骑匆匆去，不得持杯待月明。
魏城马南瑞以异香见贻且索诗为赋二首（金·毛麾）　　七言律诗　押东韵	梅心兰甲类元同，气压荀家百和功。借润更烦纤手玉，出云初试博山铜。崇朝日下亭亭盖，三月花间细细风。我有因缘在香火，鼻端消息为君通。
新春雪与韩府推（金·毛麾）　　七言律诗　押麻韵	春到千门气自嘉，更教飞雪助年华。六街官柳枝枝絮，一夜江梅树树花。况是纵吟多伴侣，直须烂醉作生涯。埽庭迎客东风里，幕府风流有故家。
和思达兄杏花（金·毛麾）　　七言律诗　押东韵	碎剪明霞役化工，晓园香散暖烟中。羞逢柳眼三眠白，分得桃腮一笑红。上苑繁华迷故国，曲江憔悴老春风。欲传此恨花无语，强对芳时作醉翁。
春赏（金·毛麾）　　七言律诗　押庚韵	润入梅天雨乍晴，唤回春意有新莺。云霞照眼青山近，罗绮吹香白昼明。翠勺银罂沽酒市，暖风迟日卖花声。人人共喜华胥世，何用鳌头羡锦城。
无题（金·毛麾）　　七言绝句	小颦对起石州山，杨柳分青入髻鬟。乍识春风眼如鹘，为谁无语独凭阑。
