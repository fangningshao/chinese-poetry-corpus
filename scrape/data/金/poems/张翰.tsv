再过回公寺（金·张翰）　　七言律诗　押尤韵	山州风土极边头，二十年中复此游。青鬓已随人事改，碧溪犹绕寺门流。轻寒剪剪侵驼褐，小雪霏霏入蜃楼。为问劳生几时了，不成长抱异乡愁。
万宁宫朝回（金·张翰）　　七言律诗　押阳韵	宿雨初收变晓凉，宫槐恰得几花黄。鹊传喜语留鞘尾，泉打空山辊鞠场。已觉云林非俗境，更从衣袖得天香。太平朝野欢娱在，不到莲塘有底忙。
奉使高丽过平州馆（金·张翰）　　七言绝句　押齐韵	昨日龙泉已自奇，一峰寒翠压檐低。兼并未似平州馆，屋上层峦屋下溪。
金郊驿（金·张翰）　　七言绝句　押庚韵	山馆萧然尔许清，二更枕簟觉秋生。西窗大好吟诗处，听了松声又雨声。
赠石德固（金·张翰）	西湖之月清无尘，橘中之乐犹避秦。向来所见止此耳，渠亦岂是真知津。如君眼孔乃许大，万事付之尘甑堕。儿能诗书又肯播，著脚世间看踏破。青巾玉带桃李花，日斜空望紫云车。布衣谁识隐君子，一马㿉然何处家。
