归龙门（金·程自修）　　五言律诗　押微韵	来往空书劄，行藏但布衣。直为知已用，可惜转头非。岁月百忧集，江山一笑归。祢生狂到死，君子要知几。
出城（金·程自修）　　五言律诗　押真韵	束带供人事，扶藜强病身。诛求非上意，盗贼本良民。湿翠山藏雨，轻黄柳带春。小儿随白首，行坐各沾巾。
送元吉归河东（金·程自修）　　七言律诗　押灰韵	独怜风格困尘埃，敢料天涯共酒杯。花鸟偏于前辈好，江山更有后人哀。颜回盗蹠终归命，诸葛曹丕岂论才。正自别离愁未透，更教柳色带青来。
痛哭（金·程自修）	日射石虬鳞甲开，草色又换青春回。精灵聚散岂拘束，山鬼叫呼松柏哀。当时沸天箫鼓动，今日悲风陵上来。忽忽古今成传舍，人生有情泪盈把。乾坤误落腐儒手，只遣空言当汗马。西晋风流绝可人，怅望千秋共潇洒。
独坐（金·程自修）	终南在吾目，秋色远接应。谁招天外翠，来作窗中靓。娟娟初画眉，盈盈独临镜。云去物象空，月出心源瑩。我欲往从之，有客誇捷径。洗耳复洗耳，松风入清听。
痛哭（金·程自修）	日射石虬鳞甲开，草色又换青春回。精灵聚散岂拘束，山鬼叫呼松柏哀。当时沸天箫鼓动，今日悲风陵上来。匆匆今古成传舍，人生有情泪如把。乾坤误落腐儒手，但遣空言当汗马。西晋风流绝可愁，怅望千秋共潇洒。
岁云莫矣（金·程自修）	岁云莫矣百工休，独持千古供索游。丈夫礌落如天日，促促胡为升斗谋。望尘下拜乃东市，山中茹芝可白头。呜呼此道弃如土，眼中历历圣贤蠹。乡里小儿纥那歌，前辈先生八风舞。欲挽东流无万牛，抱膝长吟听更雨。
王猛墓（金·程自修）	男儿有才须有识，死葬蛮夷真可惜。君不见渴虎不饮盗泉水，始吾虞君今已矣。
