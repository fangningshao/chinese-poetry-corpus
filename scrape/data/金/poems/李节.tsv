渔父（金·李节）　　七言律诗　押庚韵	举世从谁话独醒，短蓑轻箬寄馀生。半篙春水世尘远，一笛晚风山雨晴。稚乳满船生事简，鱼虾到市利源轻。旁人莫怪机心少，曾与沧洲白鸟盟。
有感（金·李节）　　七言律诗　押阳韵	乱离何事最堪伤，孝子陵前段氏庄。铸铁作门贻鬼笑，堆金齐斗买天亡。春风草满藏书壁，落日狐鸣打麦场。惆怅贤郎一丘土，过车肠痛独难忘。
满江红（金·李节）	纸帐温，春睡稳，窗槐摇绿。吾老矣，不堪重著，翠围红簇。千古清风荆布在，一家乐事糟糠足。笑杜陵、憔悴漫多情，须燕玉。求凰意，传新曲。骖鸾梦，从渠续。问临邛何贱，会稽何辱。畎亩岂无天下士，斧斤不到山中木。但莫教、风雨两雏鸠，危枝宿。
