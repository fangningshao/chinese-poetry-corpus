龙德宫（金·雷琯）　　七言律诗　押齐韵	紫箫吹断綵云归，十二楼空尽玉梯。綵仗竟无金母降，仙裾犹忆化人携。千年洛苑铜驼怨，万里坤维杜宇啼。莫倚危阑供极目，斜阳更在露盘西。
客有自关辅来言秦民之东徙者馀数十万口携持负戴络绎山谷间昼餐无糗糒夕休无室庐饥羸暴露滨死无几间有为秦声写去国之情者其始则历亮而宛转若有所诉焉少则幽抑而悽厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予怀且俾后之歌者知秦风之所自焉（金·雷琯）　　七言绝句　押东韵	扶桑西距若华东，尽在天王职贡中。一自秦原有烽火，年年选将戍河潼。
南国（金·雷琯）　　七言绝句　押微韵	南国春生江水肥，乌樯风扇锦帆归。吴儿日暮棹歌发，惊起鸳鸯相背飞。
信陵馆酒间二首（金·雷琯）	閒过信陵饮，有怀信陵君。君去日已远，谁怜抱关人。径携一壶酒，往酹公子坟。坟科久已平，墓木几为薪。泉扉锁长夜，千载不复晨。昔与贤俊游，今为狐兔邻。豪贵竟安在，念之心纷纭。有生会归尽，但恐后无闻。此意不可必，且醉梁园春。
阳夏怀古（金·雷琯）	短衣匹马西北来，十年去国随风埃。解鞍呼酒歌一曲，玉鞭倒捉敲金罍。君不见项王台，昔时崔嵬今已颓，秋风萧瑟吹草莱。又不见汉王城，昔时岧峣今已平，寒烟寂寞啼鼯猩。牧童抬头学楚声，野老扶犁城上耕。耕势不断楚声哀，行人欲去还裴佪。刘项英雄安在哉，人间俯仰易陈迹，闻身健在须衔杯。
古意四首（金·雷琯）　　押侵韵	美人伤独宿，窈窕春闺深。素手卷翠被，当窗调玉琴。危弦奏苦调，清歌抗哀音。弦绝歌复咽，起作薄命吟。妾如朱槿花，含英愁晏阴。郎如青铜镜，照面不照心。不怨不照心，但惜飞光沈。且留连理枕，莫捲合欢衾。傥君回馀辉，欢盟尚可寻。
