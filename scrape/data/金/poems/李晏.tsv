赠燕（金·李晏）　　五言律诗　押微韵	王谢堂前燕，秋风又送归。向人如惜别，入户更低飞。海阔迷烟岛，楼高近落晖。不知从此去，几日到乌衣。
通州道中（金·李晏）　　五言律诗　押寒韵	冉冉年华老，飘飘客路难。尘埃山色断，云雾日光寒。念远心先折，孤吟鼻亦酸。平生江海意，潦倒愧儒冠。
白云亭（金·李晏）　　七言律诗　押尤韵	白云亭上白云秋，桂棹兰桨记昔游。往事已随流水去，青山空对夕阳愁。兴亡翻手成舒卷，今古无心自去留。独倚西风一惆怅，数声柔橹下汀洲。
题武元直赤壁图（金·李晏）　　七言律诗　押微韵	鼎足分来汉祚移，阿瞒曾困火船归。一时豪杰成何事，千里江山半落晖。云破小蟾分树暗，夜深孤鹤掠舟飞。梦寻仙老经行处，只有当年旧钓矶。
高丽平州中和馆后草亭（金·李晏）　　七言绝句　押尤韵	藤花满地香仍在，松影拂云寒不收。山鸟似嫌游客到，一声啼破小亭幽。
婆罗门引 保德西楼作（金·李晏）	汗融畏日，岂知高处有风清。倚阑襟袖凉生。坐上看崩云脱坏，不碍乱峰青。待目穷千里，却怕伤情。河汾古城。听裂岸、怒涛惊。好是烽沉幽障，鼓卧边亭。西楼老子，更无用、胸中十万兵。酒到处、莫放杯停。
虞美人（金·李晏）	佳人酒晕红生颊。滟滟霞千叠。雨馀红泪湿黄昏。误认当年人面、倚朱门。飘零又送青春莫。怅望刘郎去。教人不恨五更风。只恨马蹄无处、避残红。
鹧鸪天（金·李晏）	苒苒萋萋雨后村。芳尘不到五侯门。曾随晓泪撩诗思，又向春风入烧痕。春去后，忆王孙。啼红南浦记芳温。夕阳楼外连天远，乞与骚人怨楚魂。
菩萨蛮 回文（金·李晏）	断肠人去春将半。归客倦花飞。小窗寒梦晓，谁与画愁眉。
