暮秋望月示学士各释愁应教（隋·徐仪）	碣石寒光远，□□秋色高。长沙正下叶，曲岸已飞涛。君王怅晚节，延伫竭神皋。复属西园夜，轻辇暂游遨。游遨未云赏，苍茫孤月上。枝间影合离，波上光来往。此夕未央宫，应照仙人掌。掌高明转净，夜深留睿想。处处敞高扃，流照满珠庭。重轮（文苑作经）入雅曲，合璧应祥经。灿烂浮珠网，参差间玉星。山幽有芳桂，林静发新蓂。蓂开布帝城，分枝共月明。斜晖渐西落，弥□轸①归情。骖驾且来游，圣藻命舒愁。询刍以蠲病，参妙本难酬。良史称天闳，因时命应刘。楚王追绿兕，齐后出青丘。驰原落云翼，截水曳吞舟。无劳子虚咤，即事可忘忧②。
