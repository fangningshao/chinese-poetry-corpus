奉和御制月夜观星示百僚诗（隋·诸葛颖）　　押侵韵	䆗窱神居远，萧条更漏深。薄烟净遥色，高树肃（文苑作肃）清阴。星月满兹①夜，灿烂还相临。连珠欲东上，团扇渐西沈。澄水含斜汉，脩树隐横参。时闻送筹柝②，屡见绕枝禽。圣情记馀事，振玉复鸣金③。
奉和方山灵岩寺应教诗（隋·诸葛颖）　　押先韵	名山镇江海，梵宇驾风烟。画栱临松盖，銮牖对峰莲。雷出阶基下，云归梁栋前。灵光辨昼夜，轻衣数劫年。一陪香作食，长用福为田①。
奉和出颍至淮应令诗（隋·诸葛颖）　　押职韵	涉颍倦纡回，浮淮欣迥直。遥村含水气，远浦澄天色。灵涛稍欲近，仙岩行可识。玄览属睿辞，风云有馀力①。
奉和通衢建灯应教诗（隋·诸葛颖）　　押支韵	芳衢澄夜景，法炬烂参差。逐轮时徙焰，桃花生落枝。飞烟绕定室，浮光映瑶池。重阁登临罢，歌管乘空移①。
赋得微雨东来应教诗（隋·诸葛颖）　　押冬韵	微雨暗①东峰，散漫洒长松。涧②满新流浊，山沾积翠浓。风起还吹燕，云来本③送龙。登年随玉烛，名山定可封④。
春江花月夜（和炀帝）（隋·诸葛颖）　　押尤韵	张①帆渡柳浦，结缆隐梅洲。月色含江树，花影覆船楼②。
