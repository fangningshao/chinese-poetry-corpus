读陈寅恪先生《寒柳堂集》感赋二律（当代·余英时）　　七言律诗　押尤韵	又谱玄恭万古愁，隔帘寒柳报残秋。哀时早感浮江木，失计终迷泛海舟。岭外新篇花满纸，江东旧义雪盈头。谁教更历红羊劫，绝命犹闻叹死囚。
悼周恩来（当代·余英时）　　七言律诗　押真韵	化骨扬灰散作尘，一生伴虎有馀辛。先机抱器归张楚，晚节藏钩赚大秦。始信秀才能造反，更无宰相解安民。万千寒士应垂泪，谁为神州护早春。
忆钱钟书先生（当代·余英时）　　七言律诗　押先韵	艺苑词林第一缘，春泥长护管锥编。渊通世竞尊嘉定，慧解人争说照圆。冷眼不饶名下士，深心曾托枕中天。輶轩过后经秋雨，怅望齐州九点烟。
赠钱钟书（当代·余英时）　　七言绝句　押寒韵	卧隐林岩梦久寒，麻姑桥下水湍湍。如今况是烟波尽，不许人间有钓竿。
张允和退休（当代·余英时）　　七言绝句　押尤韵	充老如何说退休，无穷岁月是优游。霜崖不见秋明远，艺苑争推第一流。
赠张允和（当代·余英时）　　七言绝句　押侵韵	一曲思凡百感侵，京华旧梦已沉沉。不须更写还乡句，故国如今无此音。
浣溪沙 赠张允和（当代·余英时）	绝艺惊才冠一时，早从烂漫證前知，便携歌舞到天涯。闲写兰亭消永昼，偶裁凤纸寄相思，任他镜里鬓添丝。
