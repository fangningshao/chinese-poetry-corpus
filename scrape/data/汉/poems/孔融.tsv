临终诗（汉·孔融）	言多令事败，器漏苦不密。河溃蚁孔端，山坏由猿穴。涓涓江汉流，天窗通冥室。谗邪害公正，浮云翳白日。靡辞无忠诚，华繁竟不实。人有两三心，安能合为一。三人成市虎，浸渍解胶漆。生存多所虑，长寝万事毕①。
离合作郡姓名字诗（汉·孔融）　　押阳韵	渔父屈节，水潜匿方。与峕进止，出行施张。吕公矶钓，阖口渭旁。九域有圣，无土不王。好是正直，女回于匡。海外有截，隼逝鹰扬。六翮将奋，羽仪未彰。蛇龙之蛰，俾也可忘。玟璇隐曜，美玉韬光。无名无誉，放言深藏。按辔安行，谁谓路长①。
六言诗三首（汉·孔融）	汉家中叶道微。董卓作乱乘衰。僣上虐下专威。万官惶布莫违。百姓惨惨心悲①。
诗（汉·孔融）　　押东韵	坐上客恒满，樽中饮不空①。
