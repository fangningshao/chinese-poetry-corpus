自劾诗（汉·韦玄成）	赫矣我祖，侯于豕韦。赐命建伯，有殷以绥。厥绩既昭，车服有常。朝宗商邑，四牡翔翔。德之令显，庆流于裔。宗周至汉，群后历世。肃肃楚傅，辅翼元夷。厥驷有庸，惟慎惟祗。嗣王孔佚，越迁于邹。五世圹僚，至我节侯。惟我节侯，显德遐闻。左右昭宣，五品以训。既耇致位，惟懿惟奂。厥赐祁祁，百金洎馆。国彼扶阳，在京之东。惟帝是留，政谋是从。绎绎六辔，是列是理。威仪济济，朝享天子。天子穆穆，是宗是师。四方遐尔，观国之辉。茅土之继，在我俊兄。惟我俊兄，是让是形。于休厥德，于赫有声。致我小子，越留于京。惟我小子，不肃会同。媠彼车服，黜此附庸。赫赫显爵，自我队之。微微附庸，自我招之。谁能忍愧，寄之我颜。谁将遐征，从之夷蛮。于赫三事，匪俊匪作。于蔑小子，终焉其度。谁谓华高，企其齐而。谁谓德难，厉其庶而。嗟我小子，于贰其尤。队彼令声，申此择辞。四方群后，我监我视。威仪车服，唯肃是履①。
戒子孙诗（汉·韦玄成）	于肃君子，既令厥德。仪服此恭，棣棣其则。咨余小子，既德靡逮。曾是车服，荒嫚以队。明明天子，俊德烈烈。不遂我遗，恤我九列。我既兹恤，惟夙惟夜。畏忌是申，供事靡惰。天子我监，登我三事。顾我伤队，爵复我旧。我既此登，望我旧阶。先后兹度，涟涟孔怀。司直御事，我熙我盛。群公百僚，我嘉我庆。于异卿士，非同我心。三事惟艰，莫我肯矜。赫赫三事，力虽此毕。非我所度，退其罔日。昔我之队，畏不此居。今我度兹，戚戚其惧。嗟我后人，命其靡常。靖享尔位，瞻仰靡荒。慎尔会同，戒尔车服。无媠尔仪，以保尔域。尔无我视，不慎不整。我之此复，惟禄之幸。于戏后人，惟肃惟栗。无忝显祖，以蕃汉室①。
