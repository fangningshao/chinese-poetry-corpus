九思 逢尤（汉·王逸）	悲兮愁，哀兮忧。天生我兮当闇时，被诼谮兮虚获尤。心烦愦兮意无聊，严载驾兮出戏游。周八极兮历九州，求轩辕兮索重华。世既卓兮远眇眇，握佩玖兮中路躇。羡咎繇兮建典谟，懿风后兮受瑞图。悯余命兮遭六极，委玉质兮于泥涂。遽傽遑兮驱林泽，步屏营兮行丘阿。车軏折兮马虺颓，憃怅立兮涕滂沱。思丁文兮圣明哲，哀平差兮迷谬愚。吕傅举兮殷周兴，忌嚭专兮郢吴虚。仰长叹兮气䭇结，悒殟绝兮咶复苏。虎兕争兮于廷中，豺狼斗兮我之隅。云雾会兮日冥晦，飘风起兮扬尘埃。走鬯罔兮乍东西，欲窜伏兮其焉如。念灵闺兮隩重深，愿竭节兮隔无由。望旧邦兮路逶随，忧心悄兮志勤劬。䰟茕茕兮不遑寐，目脉脉兮寤终朝。
