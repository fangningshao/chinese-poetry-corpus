暮春醉中寄（一作赠）李干秀才（唐·马异）　　五言律诗	欢异①且交亲，酒生开②瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。
贞元旱岁（唐·马异）　　七言绝句　押鱼韵	赤地炎都寸草无，百川水沸煮虫鱼。定应燋烂无人救，泪落三篇古尚书。
送皇甫湜赴举（唐·马异）　　押职韵	马蹄声特特，去入天子国。借问去是谁，秀才皇甫湜。吞（一作含）吐一腹文，八音兼五色。主文有崔李，郁郁为朝德。青铜镜必明，朱丝绳必直。称意太平年，愿子长相忆。
荅卢仝结交诗（唐·马异）	有鸟自（一作兮）南翔，口衔一书扎，达我山之维。开缄金玉焕陆离，乃是卢仝结交诗。此诗峭绝天边格，力与文星色相射。长河拔作数条丝，太华磨成一拳石。莫嗟独笑（一作秀）无往还，月中芳桂难追攀。况值乱邦不平年，回陵倒谷如等闲。与君俯首大艰阻，喙长三尺不得语。因君今日形章句，羡猕猴兮（一作子）著衣裳。悲蚯蚓兮（一作子）安翅羽，上天不识（一作失）察。仰我为辽（或作僚）天失所，将吾剑兮切淤泥。使良骥兮捕老鼠，昨日脱身卑贱笼。卯星借与老人峰，抱锄斸（一作筑）地芸芝朮。偃盖参天旧有松，朮（一作我）与松兮保身世。卧居居兮起于于（一作吁吁），漱潺潺兮聆嘒嘒。道在其中可终岁，不教辜负尧为帝。烧我荷衣摧我身，回看天地如砥平。钢刀锉骨不辞去，卑（一作毕）躬君子今明明。俛首辞山心惨恻，白云虽好恋不得。看云且拟直须臾，疾风又卷西飞翼。为报覃怀心（一作新）结交，死生富贵存后凋。我心不畏朱公叔，君意须防刘孝标。以胶投漆苦不早，就中相去万里道。河水悠悠山之间，无由把袂摅怀抱。忆仝吟能文（一作文能），洽臭成兰薰。不知何处清风夕，拟使张华见陆云。
