奉和圣制送张说巡边（唐·卢从愿）　　五言排律　押阳韵	上将发文昌，中军静朔方。占星引旌节，择日拜坛场。礼乐临轩送，威声出塞扬。安边俟帷幄，制胜在岩廊。作鼓将军气，投醪壮士觞。戒途遵六月，离赠动三光。槐路清梅暑，蘅皋起（一作赴）麦凉。时文仰雄伯，耀武震遐荒。衽席知无战，兵戈示不忘。伫闻歌杕杜，凯入系名王。
郊庙歌辞 祭汾阴乐章 太簇角（唐·卢从愿）　　押庚韵	坤元载物，阳乐发生。播植资始，品汇咸亨。列俎棋布，方坛砥平。神歆禋祀，后德惟明。
