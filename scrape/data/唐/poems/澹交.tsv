病后作（唐·澹交）　　五言律诗　押寒韵	未得忘①身法，此身终未安。病肠犹可洗，瘦骨不禁寒。药少心情②饵，经无气力看。悠悠片云质③，独对④夕阳残。
写真（唐·澹交）　　五言律诗　押真韵	图形期自见，自见却伤神。已是梦中梦，更逢身外身。水花凝幻质，墨彩染①空尘。堪笑予兼尔，俱为未了人。
效古（唐·澹交）	荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。
