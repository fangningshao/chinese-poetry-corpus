赋得白云起封中（唐·张嗣初）　　五言排律　押东韵	英英白云起，呈瑞出封中。表圣宁因地，逢时岂待风。浮光弥皎洁，流影更（一作忽）冲融。自叶尧年美，谁云汉日同。金泥光乍掩，玉检气潜通。欲与非烟并，亭亭不散空。
春色满皇州（唐·张嗣初）　　五言排律　押真韵	何处年华好，皇州淑气匀。韶阳潜应律，草木暗迎春。柳变金堤畔，兰抽曲水滨。轻黄垂辇道，微绿映天津。丽景浮丹阙，晴光拥紫宸。不知幽远地，今日几枝新。
