霅溪夜宴诗 其三（唐·水神）　　七言律诗　押阳韵	浪阔波澄秋气凉，沈沈水殿夜初长。自怜休退五湖客，何幸追陪百谷王。香袅碧云飘几席，觥飞白玉艳椒浆。酒酣独泛扁舟去，笑入琴高不死乡①。
霅溪夜宴诗（唐·水神）　　七言绝句　押文韵	山势萦回水脉分，水光山色翠连云。四时尽入诗人咏，役杀吴兴柳使君①。
霅溪夜宴诗 其五（唐·水神）　　押先韵	悲风淅淅兮波绵绵，芦花万里兮凝苍烟。虬螭窟宅兮渊且玄，排波叠浪兮沈我天。所覆不全兮身宁全，溢眸恨血兮徒涟涟。誓将柔荑抉锯牙之喙，空水府而藏其腥涎。青娥翠黛兮沈江壖，碧云斜月兮空婵娟。吞声饮恨兮语无力，徒扬哀怨兮登歌筵①。
