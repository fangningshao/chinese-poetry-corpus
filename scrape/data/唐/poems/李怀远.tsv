凝碧池侍宴看竞渡应制（唐·李怀远）　　五言排律　押尤韵	上苑清銮路，高居重豫游。前对芙蓉沼，傍临杜若洲。地如玄扈望，波似洞庭秋。列筵飞翠斝，分曹戏鹢舟。湍高棹影没，岸近榜歌遒。舞曲依鸾殿，箫声下凤楼。忽闻天上乐，疑逐海查流。
凤阁南厅槐树半生死虽遇阳和终呈枯朽托根清禁颇觉非宜感物缘情率尔为咏（唐·李怀远）	庭槐岁月深，半死尚抽心。叶少宁障日，枝疏不碍禽。帷幄谅无取，栋梁非所在。愧在龙楼侧，羞处凤池阴。未能辞雨露，犹得款衣簪。惜悲生意尽，空馀古木吟。
