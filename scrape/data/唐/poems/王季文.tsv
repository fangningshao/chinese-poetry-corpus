青出蓝（唐·王季文）　　五言律诗　押青韵	芳蓝滋匹帛，人力半天经。浸润加新气，光辉胜本青。还同冰出水，不共草为萤。翻覆依襟上，偏知造化灵。
九华山谣（唐·王季文）	九华峥嵘占南陆，莲花擢本山半腹。翠屏横截万里天，瀑水落深千丈玉。云梯石磴入杳冥，俯看四极如中庭。丹崖压下庐霍势，白日隐出牛斗星。杉松一岁抽数尺，琼草夤缘秀层壁。南风拂晓烟雾开，满山葱茜铺鲜碧。雷霆往往从地发，龙卧豹藏安可别。峻极遥看戛昊苍，挺生岂得无才杰。神仙惮险莫敢登，驭风驾鹤循丘陵。阳乌不见峰顶树，大火尚结岩中冰。灵光爽气曛复旭，晴天倒影西江渌。具区彭蠡夹两傍，正可别作一岳当少阳。
