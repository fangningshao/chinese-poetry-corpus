大梁行（唐·唐尧客）	客有成都来，为我弹鸣琴。前弹别鹤操，后奏大梁吟。大梁伤客情，荒台对古城。版筑有陈迹，歌吹舞遗声。雄哉魏公子，畴日好罗英。秀士三千人，煌煌列众（一作象）星。金槌夺晋鄙，白刃刎侯嬴。邯郸救赵北，函谷走秦兵。君子荣且昧，忠信莫之明。间谍忽来及，雄图靡克成。千龄万化尽，但见汴水清。旧国多孤垒，夷门荆棘生。苍梧綵云没，湘浦绿池平。闻有东山去，萧萧班马鸣。河洲搴宿莽，日夕泪沾缨。因之唁公子，慷慨此歌行。
