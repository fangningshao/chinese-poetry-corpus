奉陪段相公晚夏登张仪楼（唐·姚康）　　五言律诗　押灰韵	登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。
和段相公登武担寺西台（唐·姚康）　　五言律诗　押东韵	松径引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。
礼部试早春残雪（唐·姚康）　　五言排律　押寒韵	微暖春潜至，轻明雪尚残。银铺光渐湿，圭破色仍寒。无柳花常在，非秋露正团。素光浮转薄，皓质驻应难。幸得依阴处，偏宜带月看。玉尘销欲尽，穷巷起袁安。
赋得巨鱼纵大壑（唐·姚康）　　五言排律　押鱼韵	水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。
