南溪别业（唐·蒋冽）　　五言律诗　押尤韵	结宇依青嶂，开轩对绿畴。树交花两色，溪合水同①流。竹径春②来扫，兰尊夜不收。逍遥自得意，鼓腹醉中游。
夜飞鹊（唐·蒋冽）　　五言绝句　押支韵	北林夜方久，南月影频移。何啻飞三匝，犹言未得枝。
古意（唐·蒋冽）	冉冉红罗帐，开君玉楼上。画作同心鸟，衔花两相向。春风正可怜，吹映绿窗前。妾意空相感，君心何处边。
台中书怀（唐·蒋冽）	持宪当休明，饬躬免颠沛。直绳备豪右，正色清冠盖。寄切才恨薄，职雄班匪大。坐居三独中，立在百僚外。简牍时休暇，依然秋兴多。披书唯骨鲠，循迹少闲和。庭树凌霜柏，池倾萎露荷。岁寒应可见，感此遂成歌。
经埋轮地（唐·蒋冽）	汉家张御史，晋国绿珠楼。时代邈已远，共谢洛阳秋。洛阳大道边，旧地尚依然。下马独太息，扰扰城市喧。时（一作诗）人欣（一作叹）绿珠，诗满金谷圆。千载埋轮地，无人兴一言。正直死犹忌，况乃未死前。汨罗有翻浪，恐是嫌屈原。我闻太古水，上与天相（一作汉）连。如何一落地，又作九曲泉。万古惟高步，可以旌我贤①。
山行见鹊巢（唐·蒋冽）　　押屋韵	鹊巢性本高，更在西山木。朝下清泉戏，夜近明月宿。非直避网罗，兼能免倾覆。岂忧五陵子，挟弹来相逐。
巫山之阳香溪之阴明妃神女旧迹存焉（唐·蒋冽）　　押东韵	神女归巫峡，明妃入汉宫。捣衣馀石在，荐枕旧室空。行雨有时度，溪流何日穷。至今词赋里，凄怆写遗风。
