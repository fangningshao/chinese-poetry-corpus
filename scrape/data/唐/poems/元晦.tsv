除浙东留题桂郡林亭（唐·元晦）　　七言律诗　押尤韵	紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
越亭二十韵（唐·元晦）	乏才叨八使，徇禄非三顾。南服颁诏条，东林證迷误。未闻述职效，偶脱嚣烦趣。激水浚㘭塘，缘崖欹磴步。西岩焕朝旭，深壑囊宿雾。影气爽衣巾，凉飔轻杖履。临高神虑寂，远眺川原布。孤帆逗汀烟，翻鸦集江树。独探洞府静，恍若偓佺遇。一瞬契真宗，百年成妄故。孱颜石户启，杳霭溪云度。松籁韵宫商，鸳甍势翔溯。津梁危彴架，济物虚舟渡。环流驰羽觞，金英妒妆嫭。笳吟寒垒迥，鸟噪空山暮。怅望麋鹿心，低回车马路。悬冠谢陶令，褫佩怀疏傅。遐想蜕缨緌，徒惭恤襦裤。福盈祸之倚，权胜道所恶。何必栖禅关，无言自冥悟。
句（唐·元晦）　　押先韵	石静如开镜，山高若耸莲。笋竿抽玉管，花蔓缀金钿①。
