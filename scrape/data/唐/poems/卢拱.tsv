江亭寓目（唐·卢拱）　　五言律诗　押寒韵	江郭带林峦，津亭倚槛看。水风蒲叶战，沙雨鹭鹚寒。晚木初凋柳，秋丛欲败兰。哀猿自相叫，乡泪好无端。
中元日观法事（唐·卢拱）　　五言排律　押东韵	四孟逢秋序，三元得气中。云迎碧落步，章奏玉皇宫。坛滴槐花露，香飘柏子风。羽衣凌缥缈，瑶毂辗虚空。久慕餐霞客，常悲习蓼虫。青囊如可授，从此访鸿蒙。
句（唐·卢拱）　　押尤韵	地甃如拳石，溪横似叶舟①。
