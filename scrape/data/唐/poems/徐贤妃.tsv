秋风函谷应诏（唐·徐贤妃）　　五言律诗　押删韵	秋风起函谷，劲①气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
进太宗（唐·徐贤妃）　　五言绝句　押灰韵	朝来临镜台，妆罢暂裴回。千金始一笑，一召讵能来。
赋得北方有佳人（唐·徐贤妃）　　五言排律　押庚韵	由来称独立，本自号倾城。柳叶眉间发，桃花脸上生。腕摇金钏响，步转玉环鸣。纤腰宜宝袜，红衫艳织成。悬知一顾重，别觉舞腰轻。
拟小山篇（唐·徐贤妃）　　押养韵	仰幽岩而流盼，抚桂枝以凝想。将千龄兮此遇，荃何为兮独往。
长门怨（唐·徐贤妃）　　押霰韵	旧爱柏梁台，新宠昭阳殿。守分辞芳①辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
