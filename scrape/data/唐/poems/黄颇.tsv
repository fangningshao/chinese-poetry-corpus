和主司王起（唐·黄颇）　　七言律诗　押尤韵	二十二年文教主，三千上士满皇州。独陪宣父蓬瀛奏，方接颜生鲁卫游。多羡龙门齐变化，屡看鸡树第名流。升堂何处最荣美，朱紫环尊几处酬。
闻宜春诸举子陪郡主登河梁玩月（唐·黄颇）　　七言律诗　押东韵	一年秋半月当空，遥羡飞觞接庾公。虹影迥分银汉上，兔辉全写玉筵中。笙歌送尽迎寒漏，冰雪吟消永夜风。虽向东堂先折桂，不如宾席此时同。
风不鸣条（唐·黄颇）　　五言排律　押萧韵	五纬（一作习习）起祥飙，无声瑞圣朝。稍开含露蕊（一作萼），才转惹烟条。密叶应潜变（一作长），低枝几暗摇。林间莺欲啭，花下蝶微飘。初满沿堤草，因生逐水苗。太平无一事，天外奏虞（一作云）韶。
