岁日感怀（唐·李约）　　五言律诗	曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
从军行三首 其二（唐·李约）　　五言律诗　押真韵	栅壕①三面斗，箭尽举烽频。营柳和烟暮，关榆带雪春。边城多老将，碛路少归人。杀③尽金②河卒，年年添塞尘。
赠韦况（唐·李约）　　五言绝句	我有心中事，不与韦三说。秋夜洛阳城，明月照张八。
观祈雨（唐·李约）　　七言绝句　押先韵	桑条无叶土生烟，箫管迎龙水庙前。朱门几处看歌舞，犹恐春阴咽管弦。
江南春（唐·李约）　　七言绝句　押灰韵	池塘春暖水纹开，堤柳垂丝间野梅。江上年年芳意早，蓬瀛春色逐潮来。
过华清宫（唐·李约）　　七言绝句　押庚韵	君王游乐万机轻，一曲霓裳四海兵。玉辇升天人已尽，故宫犹有树长生。
病中宿宜阳馆闻雨（唐·李约）　　七言绝句　押麻韵	难眠夏夜抵秋赊，帘幔深垂窗烛斜。风吹桐竹更无雨，白发病人心到家。
城南访裴氏昆季（唐·李约）	相思起中夜，夙驾访柴荆。早雾桑柘隐，晓光溪涧明。村蹊嵩棘间，往往断新耕。贫野烟火微，昼无乌鸢声。田头逢饷人，道君南山行。南山千里峰，尽是相思情。野老无拜揖，村童多裸形。相呼看车马，颜色喜相惊。荒圃鸡豚乐，雨墙禾莠生。欲君知我来，壁上空书名。
相和歌辞 从军行三首 其一（唐·李约）　　押先韵	看图闲教阵，画地静论边。乌垒天西戍，鹰姿塞上川。路长须②算日①，书远每题年。无复生还望，翻思未别前。
