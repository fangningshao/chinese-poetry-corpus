送友人使夷陵（唐·崔翘）　　五言律诗　押阳韵	猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
奉和圣制荅张说南出雀鼠谷（唐·崔翘）　　五言排律　押文韵	硖路绕河汾，晴光拂（一作扫）曙氛。笳吟中岭树，仗入半峰云。顿觉山原尽，平看邑里分。早行芳草迥（一作树远），晚憩好风熏。嘉颂推英宰，春游扈圣君。共欣承睿渥，日月照天文。
郑郎中山亭（唐·崔翘）　　五言排律　押尤韵	篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可（一作暗）相求。
