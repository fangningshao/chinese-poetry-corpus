游南雁荡（唐·路应）　　七言律诗　押齐韵	雁荡峰高岂易梯，筇鞋极处与天齐。蟾宫隐隐步将到，日驾亭亭手可提。织女支机堪索石，仙翁花雨不沾泥。诗怀到此清如许，欲向银河蘸笔题。
仙岩四瀑布即事寄上秘书包监侍郎七兄吏部李侍郎十七兄婺州赵中丞处州齐谏议明州李九郎十四韵（唐·路应）　　五言排律　押支韵	绝境久蒙蔽，芟萝方迨兹。樵苏尚未及，冠冕谁能知。缘崖开径小，架木度空危。水激千雷发，珠联万贯垂。阴晴状非一，昏旦势多奇。井识轩辕迹，坛馀汉武基。猿声响深洞，岩影倒澄池。想像虬龙去，依稀羽客随。玩奇目岂倦，寻异神忘疲。干云松作盖，积翠薜成帷。含意攀丹桂，凝情顾紫芝。芸香蔼芳气，冰镜彻圆规。胥念沧波远，徒怀魏阙期。徵黄应计日，莫鄙北山移。
