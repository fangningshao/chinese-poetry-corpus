新安江行（唐·章八元）　　五言律诗　押肴韵	江源南去①永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作②解嘲。
酬刘员外月下见寄（唐·章八元）　　五言律诗　押元韵	夜凉河汉白，卷箔出南轩。过月鸿争远，辞枝叶暗翻。独①谣闻丽曲，缓步接清言。宣室思前席，行看拜主恩。
寄都官刘员外（唐·章八元）　　五言律诗　押东韵	旧宅平津邸，槐阴接汉宫。鸣驺驰道上，寒日①直庐中。白雪歌偏丽，青云宦早通。悠然②一缝掖，千里限③清风。
题慈恩寺塔（唐·章八元）　　七言律诗　押东韵	十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。
归桐庐旧居寄严长史（唐·章八元）　　七言律诗　押尤韵	昨辞夫子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
天台道中示同行（唐·章八元）　　七言绝句　押东韵	八重岩崿叠晴空，九色烟霞绕洞宫。仙道多因迷路得，莫将心事问樵翁。
元日望含元殿御扇开合（唐·章八元）　　五言排律　押文韵	万国来朝（一作初）岁，千年（一作秋）觐（一作睹）圣君。辇迎仙仗出，扇匝御香焚。俯对朝容近，先知曙色分。冕旒开处见，钟磬合时闻。影动承朝日，花攒似庆云。蒲葵那可比，徒用隔炎氛。
