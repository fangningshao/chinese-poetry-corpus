杂诗 其五（唐·庞蕴）　　五言律诗	日用事无别，惟吾自偶偕。头头非取舍，处处勿张乖。朱紫谁为号，青山绝点埃。神通并妙用，运水及搬柴。
居士见僧讲金刚经至无我无人居士问云既无我无人是谁讲谁听座主无语乃与颂曰（唐·庞蕴）　　五言律诗　押真韵	无我复无人，作么有疏亲。劝师休历坐，不是直求真。金刚般若性，外绝一纤尘。我闻并信受，总是假名陈。
杂诗（唐·庞蕴）　　七言绝句　押虞韵	未识龙宫莫说珠，识珠言说与君殊。空拳只是婴儿信，岂得将来诳老夫。
与谷隐道者颂（唐·庞蕴）　　七言绝句　押尤韵	焰水无鱼下底钩，觅鱼无处笑君愁。可怜谷隐老禅伯，被唾如何见亦羞。
杂诗 其二（唐·庞蕴）　　押庚韵	万法从心起，心生万法生。法生同日了，来去在虚行。寄语脩道人，空生慎勿生。如能达此理，不动出深坑。
杂句（唐·庞蕴）	行路易，行路易，内外中间依本智。本智无情法不生，无生即是入正理。非色非心放一光，空里优昙显心地。名为智，智为尊，心智通同达本源，万物同归不二门。有非有兮理常存，无非无兮无有根。未来诸佛亦如是，现在还同古世尊。三世俱皆无别道，佛佛相授至今传。
杂句 其一十三（唐·庞蕴）	心依真智，理逐心行。理智无碍，心亦无生。迷即有我，悟即无情。通达大智，诸法不成。五神无主，六国安宁。七死弗受，八镜圆明。随宜善化，总合佛经。过即已过，更莫再寻。现在不住，念念勿侵。未来未至，亦莫预斟。既无三世，心同佛心。依空默用，即是行深。无有少法，触目平任。无戒可持，无垢可净。洞达虚心，法无寿命。若能如是，圆通究竟。
诗偈（唐·庞蕴）　　押阳韵	取空是取色，取色色无常。色空非我有，端坐见家乡。
