阮公体（唐·徐晶）　　五言律诗　押麻韵	秦王按剑怒，发卒戍龙沙。雄图尚未毕，海内已纷拿。黄尘暗天起，白日敛精华。唯见长城外，僵尸如乱麻。
同蔡孚五亭咏（唐·徐晶）　　五言律诗　押微韵	章奏中京①罢，云泉别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。
蔡起居山亭（唐·徐晶）　　五言律诗　押青韵	文史归休日，栖闲卧草亭。蔷薇一架紫，石竹数重青。垂露和仙药，烧香诵道经。莫将山水弄，持与世人听。
送友人尉蜀中（唐·徐晶）　　五言律诗　押侵韵	故友汉中尉，请为西蜀吟。人家多种橘，风土爱弹琴。水向昆明阔，山连①大夏深。理闲无别事，时寄一登临。
赠温驸马汝阳王（唐·徐晶）　　五言排律　押支韵	畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。
