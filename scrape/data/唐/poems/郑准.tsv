代寄边人（唐·郑准）　　五言律诗　押庚韵	君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
江南清明（唐·郑准）　　七言律诗　押冬韵	吴山楚驿四年中，一见清明一改容。旅恨共风连夜起，韶光随酒著人浓。延兴门外攀花别，采石江头带雨逢。无限归心何计是，路边戈甲正重重。
题宛陵北楼（唐·郑准）　　七言律诗　押先韵	雨来风静绿芜藓，凭著朱阑思浩然。人语独耕烧后岭，鸟飞斜没望中烟。松梢半露藏云寺，滩势横流出浦船。若遣谢宣城不死，必应吟尽夕阳川。
寄进士崔鲁范（唐·郑准）　　七言律诗　押支韵	洛阳才子旧交知，别后干戈积咏思。百战市朝千里梦，三年风月几篇诗。山高雁断音书绝，谷背莺寒变化迟。会待路宁归得去，酒楼渔浦重相期。
云（唐·郑准）　　七言绝句　押先韵	片片飞来静又闲，楼头江上复山前。飘零尽日不归去，点破清光万里天。
句（唐·郑准）	护犊横身立，逢人揭尾跳①。
