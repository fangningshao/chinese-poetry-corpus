郊庙歌辞 梁郊祀乐章 庆肃（唐·张衮）	笾豆簠簋，黍稷非馨。懿兹彝器，厥德惟明。金石匏革，以和以平。由此无疆，期乎永宁。
郊庙歌辞 梁郊祀乐章 庆熙（唐·张衮）　　押真韵	哲后躬享，旨酒斯陈。王恭无斁，严祀惟寅。皇祖以配，大孝以振。宜锡景福，永休下民。
郊庙歌辞 梁郊祀乐章 庆隆（唐·张衮）　　押阳韵	恭祀上帝，于国之阳。爵醴是荷，鸿基永昌。
郊庙歌辞 梁郊祀乐章 庆融（唐·张衮）　　押真韵	导和气兮袭氤氲，宣皇使兮彰圣神。服遐裔兮敷质文，格苗扈兮息烟尘。
郊庙歌辞 梁郊祀乐章 庆休（唐·张衮）　　押职韵	大业来四夷，仁风和万国。白日体无私，皇天辅有德。七旬罪已服，六旬师方克。伟哉帝道隆，终始常作则。
郊庙歌辞 梁郊祀乐章 庆和（唐·张衮）　　押屑韵	烟燎升，礼容彻。诚感达，人神悦。灵贶彰，圣情结。玉座寂，金垆歇。
