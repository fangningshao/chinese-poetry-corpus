送萧颖士（一作夫子）赴东府得君字（唐·邬载）　　押文韵	策名十二载，独立先斯文。迩（一作尔）来及门者，半已升青云。青云岂无姿，黄鹄素不群。一辞芸香吏，几岁沧江濆。散职既不羁，天听（一作聪）亦昭闻。虽承急贤诏，未谒陶唐（一作唐虞）君。薄俸还自急，此言那足云。和风媚东郊，时物滋南薰。蕙草正可摘，豫章犹未分。宗师忽千里，使我心氛氲。
