和陈校书省中玩雪（唐·包融）　　五言律诗　押东韵	芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
和崔会稽咏王兵曹厅前涌泉势城中字（唐·包融）　　五言律诗　押歌韵	茂德来徵应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
赋得岸花临水发（唐·包融）　　五言律诗　押麻韵	笑笑傍溪花，丛丛逐岸斜。朝开川上日，夜发浦中霞。照灼如临镜，䒠茸胜浣纱。春来武陵道，几树落仙家。
登翅头山题俨公石壁（唐·包融）　　押纸韵	晨登翅头山，山曛黄雾起。却瞻迷向背，直下失城市。暾日衔东郊，朝光生邑里。扫除诸烟氛，照出众楼雉。青为洞庭山，白是太湖水。苍茫远郊树，倏忽不相似。万象以区别，森然共盈几。坐令开心胸，渐觉落尘滓。北岩千馀仞，结庐谁家子。愿陪中峰游，朝暮白云里。
阮公啸台（唐·包融）	荒台森荆杞，蒙笼无上路。传是古人迹，阮公长啸处。至今清风来，时时动林树。逝者共已远，升攀想遗趣。静然荒榛门，久之若有悟。灵光未歇灭，千载知仰慕。
酬忠公林亭（唐·包融）	江外有真隐，寂居岁已侵。结庐近西术，种树久成阴。人迹乍及户，车声遥隔林。自言解尘事，咫尺能辎尘。为道岂庐霍，会静由吾心。方秋院木落，仰望日萧森。持我兴来趣，采菊行相寻。尘念到门尽，远情对君深。一谈入理窟，再索破幽襟。安得山中信，致书移尚禽。
送国子张主簿（唐·包融）	湖岸缆初解，莺啼别离处。遥见舟中人，时时一回顾。坐悲芳岁晚，花落青轩树。春梦随我心，悠扬逐君去。
武陵桃源送人（唐·包融）　　押麻韵	武陵川径入幽遐，中有鸡犬秦人家。先时见者为谁耶，源水今流桃复花。
