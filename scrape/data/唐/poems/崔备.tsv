和武相公中秋锦楼玩月（唐·崔备）　　五言律诗　押先韵	清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有①夜珠圆。
奉陪武相公西亭夜宴陆郎中（唐·崔备）　　五言律诗　押灰韵	宾阁玳筵开，通宵递玉杯。尘随歌扇起，雪逐舞衣回。剪烛清光发，添香煖气来。令君敦宿好，更为一裴回。
清溪路中寄诸公（唐·崔备）　　五言律诗　押侵韵	偏郡隔云岑，回溪路更深。少留攀桂树，长①渴望梅林。野笋资公膳，山花慰客心。别来无信息，可谓井瓶沈。
使院忆山中道侣兼怀李约（唐·崔备）　　五言排律　押鱼韵	松竹去名岳，衡茅思旧居。山君水上印，天女月中书。旧秩芸香在，空奁药气馀。褐衣宽易揽，白发少难梳。病柳伤摧折，残花惜扫除。忆巢同倦鸟，避网甚跳鱼。阮巷（一作嵇阮）惭交绝，商嵓（一作求羊）愧迹疏。与君非宦侣，何日共樵渔。
寄羊士谔永宁里居（题拟）（唐·崔备）　　押庚韵	图书锁尘阁，符节守山城。
