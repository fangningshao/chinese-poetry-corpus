泊舟盱眙（唐·韦建）　　五言律诗　押庚韵	泊舟淮水次，霜降夕流清。夜久潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。
河中晚霁（唐·韦建）　　押霁韵	湖广舟自轻，江天欲澄霁。是时清楚望，气色犹霾曀。踟蹰金霞白，波上日初丽。烟红落镜中，树木生天际。杳杳涯欲斑，濛濛云复闭。言垂星汉明，又睹寰瀛势。微兴从此惬，悠然不知岁。试歌沧浪清，遂觉乾坤细。肯念客衣薄，将期永投袂。迟回渔父间（一作问），一雁声嘹唳。
