送刘散员赋得陈思王诗明月照高楼（唐·杨浚）　　五言律诗　押庚韵	高楼一何绮，素月复流明。重轩望不极，馀晖揽讵盈。镜华当牖照，钩影隔帘生。逆愁异尊酒，对此难为情。
赠李郎中（唐·杨浚）　　五言排律　押元韵	仙郎早朝退，直省卧南轩。院竹自成赏，阶庭寂不喧。焚香开后阁，起草闭前门。礼乐风流美，光华星位尊。荣兼朱绂贵，交乃布衣存。是日登龙客，无忘君子恩。
题武陵（一作临）草堂（唐·杨浚）	草堂列仙楼，上在青山顶。户外窥数峰，阶前对双井。雨来花尽湿，风度松初冷。登栈行不疲，入溪语弥静。云能去尘服，兼欲事金鼎。正直心所存，谄谀长自省。适知幽遁趣，已觉烦虑屏。更爱云林间，吾将卧南颍。
广武怀古（唐·杨浚）	河水城下流，登城望弥惬。海云飞不断，岸草绿相接。龙门无旧场，武牢有遗堞。扼喉兵易守，扪指计何捷。天夺项氏谋，卒成汉家业。乡山遥可见，西顾泪盈睫。
