陇头水（唐·员半千）　　押元韵	路出金河道，山连玉塞门。旌旗云里度，杨柳曲中喧。喋血多壮胆，裹革无怯魂。严霜敛曙色，大明辞朝暾。尘销营卒垒，沙静都尉垣。雾卷白山出，风吹黄叶翻。将军献凯入，万里绝河源。
陇右途中遭非语（唐·员半千）	赵有两毛遂，鲁闻二曾参。慈母犹且惑，况在行路心。冠冕无丑士，贿赂成知己。名利我所无，清浊谁见理。敝服空逢春，缓带不著身。出游非怀璧，何忧乎忌人。正须自保爱，振衣出世尘。
郊庙歌辞 （一作）仪坤庙乐章 雍和（唐·员半千）　　押阳韵	孝享云毕，维彻有章。云感玄羽，风悽素商。瞻望神座，祗恋匪遑。礼终乐阕，肃雍锵锵。
