奉和九日幸临渭亭登高应制得馀字（唐·萧至忠）　　五言律诗　押鱼韵	望幸三秋暮，登高九日初。朱旗巡汉苑，翠帟俯秦墟。宠极萸房①遍，恩深菊酎馀。承欢何以荅，万亿奉②宸居。
奉和九月九日登慈恩寺浮图应制（唐·萧至忠）　　五言律诗　押庚韵	天跸三乘启，星舆六辔行。登高凌宝塔，极目遍王城。神卫空中绕，仙歌云外清。重阳千万寿，率舞颂升平。
奉和幸安乐公主山庄应制（唐·萧至忠）　　七言律诗　押灰韵	西郊窈窕凤皇台，北渚平明法驾来。匝地金声初度曲，周堂玉溜好①传杯。湾路分游画舟转，岸②门相向碧亭开。微臣此时承宴乐，髣髴疑从③星汉回。
荐福寺应制（唐·萧至忠）　　五言排律　押真韵	地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。
送张亶赴朔方应制（唐·萧至忠）　　五言排律　押先韵	命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。
