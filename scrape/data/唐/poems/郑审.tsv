酒席赋得匏瓢（唐·郑审）　　五言律诗　押灰韵	华阁与贤开，仙瓢自远来。幽林尝伴许，陋巷亦随回。挂影怜红壁，倾心向绿杯。何曾斟酌处，不使玉山颓。
奉使巡检两京路种果树事毕入秦因咏（唐·郑审）　　五言排律　押微韵	圣德周天壤，韶华满帝畿。九重承涣汗，千里树芳菲。陜塞馀阴薄，关河旧色微。发生和气动，封植众心归。春露条应弱，秋霜果定肥。影移行子盖，香扑使臣衣。入径迷驰道，分行接禁闱。何当扈仙跸，攀折奉恩辉。
