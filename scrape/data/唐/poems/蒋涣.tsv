和徐侍郎（一有中字）书丛筱韵（唐·蒋涣）　　五言律诗　押侵韵	中禁夕沈沈，幽篁别作林。色连鸡树近，影落凤池深。为重凌霜节，能虚应①物心。年年承雨露，长对紫庭阴。
途次维扬望京口寄白下诸公（唐·蒋涣）　　五言律诗　押侵韵	北望情何限，南行路转深。晚帆低荻叶，寒日下枫林。云白兰陵渚，烟青建业岑。江天秋向尽，无处不伤心。
登栖霞寺塔（唐·蒋涣）　　五言律诗　押齐韵	三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
故太常卿赠礼部尚书李公及夫人挽歌二首（唐·蒋涣）　　五言律诗　押庚韵	白简尝持宪，黄图复尹京。能标百郡则，威肃一朝清。典秩崇三礼，临戎振五兵。更闻传世业，才子有高名。
