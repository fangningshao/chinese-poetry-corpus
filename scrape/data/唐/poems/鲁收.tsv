怀素上人草书歌（唐·鲁收）	吾观文士多利用，笔精墨妙诚堪重。身上艺能无不通，就中草圣最天纵。有时兴酣发神机，抽毫点（一作吮）墨纵横挥。风声吼烈随手起，龙蛇迸落空壁飞。连拂数行势不绝，藤悬查蹙生奇节。划然放纵惊云涛，或时顿挫萦豪发。自言转腕无所拘，大笑羲之用阵图。狂来纸尽势不尽，投笔抗声连叫呼。信知鬼神助此道，墨池未尽书已好。行路谈君口不容，满堂观者空绝倒。所恨时人多笑声，唯知贱实（一作宝）翻贵名。观尔向来三五字，颠奇何谢张先生。
