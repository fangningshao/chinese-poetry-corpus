老僧（唐·景云）　　五言律诗　押灰韵	日照西山雪，老僧门始①开。冻瓶粘柱础，宿火陷炉灰。童子病归去，鹿麑寒入来。斋钟知渐近②，枝鸟下③生台。
溪叟（唐·景云）　　五言律诗　押微韵	溪翁居处静，溪鸟入门飞。早起钓鱼去，夜深乘月归。露香菰米熟，烟煖荇丝肥。潇洒尘埃外，扁舟一草衣。
画松（唐·景云）　　七言绝句　押虞韵	画松一似真松树，且待寻思记得无。曾在天台山上见，石桥南畔第三株。
