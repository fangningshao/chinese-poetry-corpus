江南遇雨（唐·张鼎）　　五言律诗　押微韵	江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
僧舍小池（唐·张鼎）　　五言律诗　押元韵	引出白云根，潺潺涨藓痕。冷光摇砌锡，疏影露枝猿。净带凋霜叶，香通洗药源。贝多文字古，宜向此中翻。
山中松（唐·张鼎）　　五言律诗　押寒韵	枝耸碧云端，根侵藓壁盘。几经良匠顾，犹作散材看。雪积花开少，风多子落乾。空存后凋色，岁晚出林峦。
古铜雀台歌（题拟）（唐·张鼎）　　七言绝句　押支韵	铜雀苍苍对古馗，清风切切有馀悲。试忆望陵三五夜，便是西园明月时。
邺城引（唐·张鼎）	君不见汉家失统三灵变，魏武争雄六龙战。荡海吞江制中国，回天运斗应南面。隐隐都城紫阳开，迢迢分野黄星见。流年不驻漳河水，明月俄终邺国（一作城）宴。文章犹入管弦新，帷座空销狐兔尘。可惜望陵歌舞处，松风四面暮愁人。
