侍从过公主南宅侍宴探得风字应制（唐·张易之）　　五言律诗　押东韵	逐赏平阳第，鸣笳上苑东。鸟吟千户竹，蝶舞百花丛。时攀小山桂，共挹大王风。坐客无劳起，秦箫曲未终。
泛舟侍宴应制（唐·张易之）　　五言律诗　押尤韵	平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
奉和圣制夏日游石淙山（唐·张易之）　　七言律诗　押侵韵	六龙骧首晓骎骎，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
出塞（唐·张易之）　　五言排律　押阳韵	侠客重恩光，骏马饰金装。瞥闻传羽檄，驰突救边荒。转战磨笄地，横行戴斗乡。将军占太白，小妇怨流黄。騕袅青丝骑，娉婷红粉妆。一（一作三）春莺度曲，八月雁成行。谁堪坐秋思，罗袖拂空床。
