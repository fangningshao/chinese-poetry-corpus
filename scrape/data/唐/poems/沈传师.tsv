和李德裕观玉蕊花见怀之作（唐·沈传师）　　五言律诗　押侵韵	曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪①。
赠毛仙翁（唐·沈传师）　　七言律诗　押先韵	安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。
蒙泉（唐·沈传师）　　五言绝句　押侵韵	京路马骎骎，尘劳日向深。蒙泉聊息驾，可以洗君心。
寄大府兄侍史（唐·沈传师）　　七言绝句　押寒韵	积雪山阴马过难，残更深夜铁衣寒。将军破了单于阵，更把兵书仔细看。
白云亭（唐·沈传师）　　七言绝句　押微韵	僧爱白云溪上飞，白云深处敞禅扉。莫言便是无情物，思着故乡依旧归。
赞碎金（唐·沈传师）　　七言绝句　押鱼韵	墨宝三千三百馀，展开胜读两车书。人间要字应来尽，呼作零金也不虚。
次潭州酬唐侍御姚员外游道林岳麓寺题示（唐·沈传师）　　押元韵	承明年老辄自论，乞得湘守东南奔。为闻楚国富山水，青嶂逦迤僧家园。含香珥笔皆眷旧，谦抑（一作撝）自忘台省尊。不令执简候亭馆，直许携手游山樊。忽惊列岫晓（一作晚）来逼，朔雪洗尽烟岚昏。碧波回屿三山转，丹槛缭郭千艘屯。华镳躞蹀绚砂步，大旆綵错辉松门。樛枝竞骛龙蛇势，折干不灭风霆痕。相重古殿倚嵓腹，别引新径萦云根。目伤平楚虞帝魂，情多思远聊开樽。危弦细管逐歌飘（一作飏），画鼓绣靴随节翻。锵金七言凌老杜，入木八法蟠高轩。嗟余潦倒久不利（一作知），忍复感激论元元。
