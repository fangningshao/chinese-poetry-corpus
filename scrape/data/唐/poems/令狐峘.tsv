释奠日国学观礼闻雅颂（唐·令狐峘）　　五言排律　押文韵	肃肃先师庙，依依胄子群。满庭陈旧礼，开户拜清芬。万舞当华烛，箫韶入翠云。颂歌清晓听，雅吹度风闻。澹泊调元气，中和美圣君。唯馀东鲁客，蹈舞向南熏。
硖州旅舍奉怀苏州韦郎中（唐·令狐峘）	儒服学从政，遂为尘事婴。衔命东复西，孰堪异乡情。怀禄且怀恩，策名敢逃名。羡彼农亩人，白首亲友并。江山入秋气，草木彫晚荣。方塘寒露凝，旅管凉飙生。懿交守东吴，梦想闻颂声。云水方浩浩，离忧何平时。
