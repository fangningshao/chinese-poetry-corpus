和周侍郎见寄（唐·王起）　　七言律诗　押阳韵	贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲徵黄。
赠毛仙翁（唐·王起）　　七言律诗　押删韵	冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
贡举人谒先师闻雅乐（唐·王起）　　五言排律　押文韵	蔼蔼观光士，来同鹄鹭群。鞠躬遗像在，稽首雅歌闻。度曲飘清汉，馀音遏晓云。两楹凄已合，九仞杳难分。断续同清吹，洪纤入紫氛。长言听已罢，千载仰斯文。
浊水求珠（唐·王起）　　五言排律　押尤韵	行潦沈明月，光辉也不浮。识珍能洞鉴，精宝（一作意）此来求。几被泥沙杂，常随混浊流。润川终自媚，照乘且何由。的皪终难掩，晶荧愿见收。蛇行无胫至，饮德已闻酬。
和李校书雨中自秘省见访知早入朝便入集贤不遇诗（唐·王起）	台庭才子来款扉，典校初从天禄归。已惭陋巷回玉趾，仍闻细雨沾綵衣。诘朝始趋凤阙去，此日遂愁鸡黍违。忆昨谬官在乌府，喜君对门讨鱼鲁。直庐相望夜每阑，高阁遥临月时吐。昔闻三入承明庐，今来重入中①秘书。校文复忝丞相属，博物更与张侯居。新冠峨峨不变铁，旧泉脉脉犹在渠。忽枉情人吐芳讯，临风不羡潘锦舒。忆见青天霞未卷，吟玩瑶华不知晚。自怜岂是风引舟，如何渐与蓬山远。
赋花（唐·王起）　　押麻韵	花，点缀，分葩。露初裛，月未斜。一枝曲水，千树山家。戏蝶未成梦，娇莺语更誇。既见东园成径，何殊西子同车。渐觉风飘轻似雪，能令醉者乱如麻。
