奉和敕赐公主镜（唐·席豫）　　五言律诗　押灰韵	令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
江行纪事二首（唐·席豫）　　五言律诗　押真韵	飘飖任舟楫，回合傍江津。后浦情犹在，前山赏更新。树深烟幂幂①，滩浅石磷磷。川路南行远，淹留惜此辰。
蒲津迎驾（唐·席豫）　　五言排律　押庚韵	回銮下蒲坂，飞旆指秦京。雒上黄云送，关中紫气迎。霞朝看马色，月晓听鸡鸣。防拒连山险，长桥压水平。省方知化洽，察俗觉时清。天下长无事，空馀襟带名。
奉和圣制答张说南出雀鼠谷（唐·席豫）　　五言排律　押文韵	鸣銮初幸代，旋（一作簇）盖欲横汾。山尽千旗出（一作直），郊平五校分。前林已暄景，后壑尚寒氛。风送箫韶曲，花铺（一作迎）黼黻文。盐梅推上宰，礼乐统中军。献赋纡天札，飘飖飞白云。
奉和圣制送张说巡边（唐·席豫）　　五言排律　押先韵	圣主（一作帝）重兵权，分符（一作麾）属大贤。中军仍执政（一作节），丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见岩（一作严）雪，朝夕候烽烟。已勒封（一作燕）山记（一作颂），犹闻遣戍篇。五营将月合，八阵与云连。经略（一作络）图方远，怀柔道更全。归来画麟阁，蔼蔼武功传。
送贺秘监归会稽诗（唐·席豫）　　五言排律　押庚韵	南山四皓德，东海二疏名。功遂知身退，心微觉道成。霓裳明主赐，鹤驾列仙迎。诏饯出中野，朋欢留上京。灞桥春水溢，稽岭白云生。此去三千里，那堪长别情。
