晓过南宫闻太常清乐（唐·陆贽）　　五言排律　押庚韵	南宫闻古乐，拂曙听初惊。烟霭遥迷处，丝桐暗辨名。节随新律改，声带绪风轻。合雅将移俗，同和自感情。远音兼晓漏，馀响过春城。九奏明初日，寥寥天地清。
禁中春松（唐·陆贽）　　五言排律　押冬韵	阴阴清禁里，苍翠满春松。雨露恩偏近，阳和色更（一作正）浓。高枝分晓日（一作月），虚吹（一作灵韵）杂宵钟。香助炉烟远，形疑盖影重。愿符千载（一作岁）寿，不羡五株封。傥①得回天眷，全胜老碧峰。
赋得御园芳草（唐·陆贽）　　五言排律　押阳韵	阴阴御园里，瑶草日光长。靃靡含烟雾，依稀带夕阳。雨馀荑更密，风暖蕙初香。拥仗缘驰道，乘舆入建章。湿烟摇不散，细影乱无行。恒恐韶光晚，何人辨早芳。
句（唐·陆贽）　　押侵韵	绕阶流㶁㶁，来砌树阴阴①。
