看新婚（唐·郑世翼）　　五言律诗　押灰韵	初笄梦桃李，新妆应摽梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久裴回。
见佳人负钱出路（唐·郑世翼）　　五言绝句　押灰韵	独负千金价，应从买笑来。秖持难发口，经为几人开。
过严君平古井（唐·郑世翼）　　五言排律　押东韵	严平本高尚，远蹈古人风。卖卜成都市，流名大汉中。旧井改人世，寒泉久不通。多年既罢汲（一作渫），无禽乃遂空。如何属秋气，唯见落双桐。
登北邙还望（一作至）京洛（唐·郑世翼）　　押漾韵	步登北邙坂，踟蹰聊写望。宛洛盛皇居，规模穷大壮。三河分设险，两崤资巨防。飞观紫烟中，层台碧云上。青槐夹驰道，迢迢修且旷。左右多第宅，参差居将相。清晨谒帝返，车马相追访。胥徒各异流，文物纷殊状。嚣尘暗天起，箫管从风飏。伊余孤（一作忠）且直，生平独沦丧。山幽有桂丛，何为坐惆怅。
巫山高（唐·郑世翼）　　押庚韵	巫山凌太清，岧峣类削成。霏霏暮雨合，霭霭朝云生。危峰入鸟道，深谷写猿声。别有幽栖客，淹留攀桂情。
