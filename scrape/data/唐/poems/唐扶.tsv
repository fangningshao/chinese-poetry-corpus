和兵部郑侍郎省中四松诗（唐·唐扶）　　五言排律　押灰韵	幽抱应无语，贞松遂自栽。寄怀丞相业，因擢大夫材。日射苍鳞动，尘迎翠帚回。嫩茸含细粉，初叶泛新杯。偶圣为舟去，逢时与鹤来。寒声连晓竹，静气结阴苔。赫奕鸣驺至，荧煌洞户开。良辰一临眺，憩树几裴回。恨发风期阻，诗从绮思裁。还闻旧凋契，凡在（一作九万）此中培。
使南海道长沙题道林岳麓寺（唐·唐扶）　　押元韵	道林岳麓仲与昆，卓荦请从先后论。松根踏云二千步，始见大屋开三门。泉清或戏蛟龙窟，殿豁数尽高帆掀。即今异鸟声不断，闻道看花春更繁。从容一衲分若有，萧瑟两鬓吾能髡。逢迎侯伯转觉贵，膜拜佛像心加尊。稍揖皇英颒浓泪，试与屈贾招清魂。荒唐大树悉楠桂，细碎枯草多兰荪。沙弥去学五印字，静女来悬千尺幡。主人念我尘眼昏，半夜号令期至暾。迟回难得上白舫，羁泄不敢言绿尊。两祠物色采拾尽，壁间杜甫真（一作原）少恩。晚来光彩更腾射，笔锋正健如可吞。
