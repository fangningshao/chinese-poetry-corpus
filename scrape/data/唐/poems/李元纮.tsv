绿墀怨（唐·李元纮）　　五言律诗　押歌韵	征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。
相思怨（唐·李元纮）　　五言律诗　押文韵	望月思氛氲，朱衾懒更熏。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。
奉和圣制送张说上集贤学士赐宴（赋得私字）（唐·李元纮）　　五言排律　押支韵	硕儒延凤沼，金马被鸿私。馔玉趋①丹禁，笺花降紫墀。衔恩倾旨酒，鼓舞咏康时。暂觏（一作搆）群书缉，逾昭盛业丕。接筵欣有命，搦管愧无词。自惊一何幸，太阳还及葵。
