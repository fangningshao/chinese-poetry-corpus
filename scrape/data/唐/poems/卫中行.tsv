登石伞峰（唐·卫中行）　　押侵韵	威凤昔未起，兹山嘉气深。逶迤抱川阜，萝茑方沈沈。龙节稍岩径，星轩伴幽寻。尝闻谢公事，今嘉昭旷心。绝顶上巍峨，秋晨好登临。芦洲辨微色，天籁闻虚吟。支策睇归湖，舒情凝远岑。徘徊绕灵伞，登坐延芳襟。溪路锁重扃，松门交翠阴。贞姿在空谷，瑞色仍栖林。晚霭覆回汀，轻桡环碧浔。探奇幸陪唱，愿继咸池音。
