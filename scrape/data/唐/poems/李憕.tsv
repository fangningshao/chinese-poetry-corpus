和户部杨员外伯成寓直（唐·李憕）　　五言律诗　押阳韵	落日弥纶地，公才画省郎。词惊起草笔，坐引护衣香。双阙天河近，千门夕漏长。遥知台上宿，不独有文强。
同望幸新亭赐钱公宴（唐·李憕）　　五言律诗　押真韵	感梦通玄化，覃恩降紫宸。赐钱开汉府，分帛醉尧人。地隔朝宗庆，亭临卜洛新。行看广云雨，二月次东巡。
奉和圣制从蓬莱向兴庆阁道中留春雨中春望之作应制（唐·李憕）　　七言律诗　押灰韵	别馆春还淑气催，三宫路转凤皇台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
