雪（唐·王烈）　　五言律诗　押真韵	雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
酬崔峒（唐·王烈）　　五言律诗　押寒韵	徇世甘长往，逢时忝一官。欲朝青琐去，羞向白云看。荣宠无心易，艰危抗节难。思君写怀抱，非敢和幽兰。
塞上曲二首（唐·王烈）　　七言绝句　押微韵	红颜岁岁老金微，砂碛年年卧铁衣。白草城中春不入，黄花戍上雁长飞。
行路难（唐·王烈）　　押灰韵	行客满长路，路长（一作难）良足哀。白日持角弓，射人而取财。千金谁家子，纷纷死黄埃。见者不敢言，言者不得回。家人各望归，岂知长不来。
