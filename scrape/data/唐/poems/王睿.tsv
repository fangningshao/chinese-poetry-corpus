松（唐·王睿）　　七言律诗　押侵韵	寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠踰深。
竹（唐·王睿）　　七言律诗　押寒韵	庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
解昭君怨（唐·王睿）　　七言绝句　押真韵	莫怨工人丑画身，莫嫌明主遣和亲。当时若不嫁胡虏，秖是宫中一舞人。
公无渡河（唐·王睿）	浊波洋洋兮凝晓雾，公无渡河兮公竟渡。风号水激（一作𣽅）兮呼不闻，提壶看入兮中流去。浪摆衣裳兮随步没，沈尸深入兮蛟螭窟。蛟螭尽醉兮君血乾，推出黄沙兮泛君骨。当时君死妾何适，遂就波涛合魂魄。愿持精卫衔石心，穷取河源塞泉脉。
相和歌辞 祠神歌 迎神（唐·王睿）　　押文韵	蓪草头花椰叶裙，蒲葵树下舞蛮云。引领望江遥滴酒，白蘋风起水生文。
相和歌辞 祠神歌 送神（唐·王睿）　　押麻韵	枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
