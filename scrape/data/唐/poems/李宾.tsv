登瓦官寺阁（唐·李宾）　　五言排律　押庚韵	晨登瓦官阁，极眺金陵城。钟山对北户，淮水入南荣。漫漫雨花落，嘈嘈天乐鸣。两廊振法鼓，四角吹风筝。杳无（一作出）霄汉上，仰攀日月行。山空霸气灭，地古寒阴生。寥廓云海晚，苍茫宫观平。门馀阊阖字，楼识凤凰名。雷作百川（一作山）动，神扶万栱倾。灵光一向贵，长此镇吴京。
登巴陵开元寺西阁赠衡岳僧方外（唐·李宾）　　押月韵	衡岳有开士，五峰秀贞骨。见君万里心，海水照秋月。大臣南溟去，问道皆请谒。洒以（一作明非）甘露言，清凉润肌发。湖海落天镜，香阁凌银阙。登眺餐惠风，心花期启发。
