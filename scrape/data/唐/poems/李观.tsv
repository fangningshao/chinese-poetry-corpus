御沟新柳（唐·李观）　　五言排律　押真韵	御沟回广陌，芳柳对行人。翠色枝枝满，年光树树新。畏逢攀折客，愁见别离辰。近映章台骑，遥分禁苑春。嫩阴初覆水，高影渐离尘。莫入胡儿笛，还令泪湿巾。
试中和节诏赐公卿尺诗（唐·李观）　　五言排律　押东韵	淑节韶光媚，皇明宠锡崇。具寮颁玉尺，成器幸良工。岂止寻常用，将传度量同。人何不取利，物亦赖其功。紫翰宣殊造，丹诚厉匪躬。奉之无失坠，恩泽自天中。
赠冯宿（唐·李观）　　押萧韵	寒城上秦原，游子衣（一作意）飘飘。黑云截万里，猎火从中烧。阴空蒸长烟，杀气独不销。冰交石可裂，风疾山如摇。时无青松心，顾我独不凋。
宿裴友书斋（唐·李观）　　押元韵	卧君山窗下，山鸟与我言。清风何飕飗，松柏中夜繁。久游失归趣，宿此似故园。林烟横近郊，溪月落古原。稚子不待晓，花间出柴门。
