奉酬韦祭酒偶游龙门北溪忽怀骊山别业因以言志示弟淑并呈诸大僚之作（唐·崔日知）　　五言排律　押真韵	夙龄秉微尚，中年忽有邻。以兹山水癖，遂得狎（一作学）通人。迨我咸（一作南）京道，闻君别（一作北）业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵（一作谁）念昔游者，祇命独留秦。萧条颖阳恋，冲漠汉阴真。无由陪胜躅，空此玩书筠。
冬日述怀奉呈韦祭酒张左丞兰台名贤（唐·崔日知）　　五言排律	弱龄好经籍，披卷即怡然。覃精四十载，驰骋数千言。孔壁采遗篆（一作帙），周韦考绝编。袁公论剑术，孙子叙兵篇。鲁史君臣道，姬书日月悬。从师改炎燠，负笈遍山川。上异西河夏，中非北海玄。光荣拾青紫，名价接通贤。既重万钟乐，宁思二顷田。长戟同分虎，高冠亚（一作互）附蝉。晚怀重虚旷，养志息雕镌。登高惭思拙，匠物谢情妍。不慕张平子，宁希（一作思）王仲宣。谁谓登龙日，翻成刻鹄年。循循劳善诱，轧轧思微牵。琢磨才既竭，钻仰德弥坚。朽木诚为谕，扪心徒自怜。终期吞鸟梦，振翼上云烟。赋成先掷地，词高直掞天。更执抠衣礼，仍开函丈筵。雾披槐市蔼，水静璧池圆。愿逐从风叶，飞舞翰林前。
