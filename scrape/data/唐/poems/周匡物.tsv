及第后谢座主（唐·周匡物）　　七言律诗　押真韵	一纵东越入西秦，十度闻莺不见春。试向昆山投瓦砾，便容灵沼濯①埃尘。悲欢暗负风云力，感激潜生草②木身。中夜自将形影语，古来吞炭是何人。
自题读书堂（唐·周匡物）　　七言绝句　押青韵	窗外捲帘侵碧落，槛前敲竹向青冥。黄昏不欲留人宿，云起风生龙虎醒。
应举题钱塘公馆（唐·周匡物）　　七言绝句　押萧韵	万里茫茫天堑遥，秦皇底事不安桥。钱塘江口无钱过，又阻西陵两信潮。
古镜歌（唐·周匡物）　　押麌韵	轩辕铸镜谁将去，曾被良工泻金取。明月心中桂不生，轻冰面上菱初吐。蛟龙久无雷雨声，鸾凤空踏莓苔舞。欲向高台对晓开，不知谁是孤光主。
及第谣（唐·周匡物）	水国寒消春日长，燕莺催促花枝忙。风吹金榜落凡世，三十三人名字香。遥望龙墀新得意，九天敕下多狂醉。骅骝一百三十蹄，踏破蓬莱五云地。物经千载出尘埃，从此便为天下瑞。
