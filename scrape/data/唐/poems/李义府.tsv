宣正殿芝草（隋末唐初·李义府）　　五言律诗　押支韵	明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
咏鹦鹉（隋末唐初·李义府）　　五言律诗　押寒韵	牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可贵，相助忆长安。
咏乌（隋末唐初·李义府）　　五言绝句　押齐韵	日里飏朝彩，琴中伴夜啼。上林如许①树，不借一枝栖②。
和边城秋气早（隋末唐初·李义府）	金微凝素节，玉律应清葭。边马秋声急，征鸿晓阵斜。关树凋凉叶，塞草落寒花。雾暗长川景，云昏大漠沙。溪深路难越，川平望超忽。极望断烟飘，遥落惊蓬没。霜结龙城吹，水照龟林月。日色夏犹冷，霜华春未歇。睿作高紫宸，分明映玄阙。
招谕有怀赠同行人（隋末唐初·李义府）　　押遇韵	远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临汎多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白狼行欲静，骢马何常驱①。愿接轺旆尘，联翩东北骛。
在巂州遥叙封禅（隋末唐初·李义府）	天齐标巨镇，日观启崇朝。岧峣临渤澥，隐嶙控河沂（一作湄）。眺迥分吴乘，凌高属汉祠①。建岳诚为长，升功谅在兹。帝猷符广运，玄范畅文思。飞声总地络，腾②化抚乾维。瑞策开珍凤，祯图荐宝龟。创封超昔夏，修禅掩前姬③。东后方肆觐，西都导六师。肃（一作返）驾移星苑，扬罕驭风司。沸鼓喧平陆，凝跸静通逵。汶阳驰月羽，蒙阴警（一作惊）电麾（一作辎）。岩花飘曙辇，峰叶荡春旗。石闾环藻卫，金坛映黼帷。仙阶溢秘秬，灵检耀祥芝。张乐分韶濩，观礼纵华夷。佳气浮丹谷，荣光泛绿坻④。三始贻遐贶，万岁受重釐。菲（一作非）质陶恩奖，趋迹奉轩墀。触网沦幽裔，乘徼限明时。周南昔已叹，邛西今复悲。
杂曲歌辞 堂堂（隋末唐初·李义府）　　押阳韵	懒正鸳鸯被，羞褰玳瑁床。春风别有意，密处也寻香。
