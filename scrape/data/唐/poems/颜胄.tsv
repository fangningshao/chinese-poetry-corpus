适思（唐·颜胄）	芳岁不我与，飒然凉风生。繁华扫地歇，蟋蟀充堂鸣。感物增忧思，奋衣出游行。行值古墓林，白骨下纵横。田竖鞭髑髅，村童扫（一作摇）精灵。精灵无奈何，像设安所荣（一作营）。石人徒瞑目，表柱烧无声。试读碑上文，乃是昔时英。位极君诏葬，勋高盈忠贞。宠终禁樵采，立嗣修坟茔。运否前政缺，群盗多蚊䖟。即此丘垄坏，铁心为沾缨。当其崇树日，岂意侵夺并。冥漠生变故，凄凉结幽明。悲端岂自我，外物纷相萦。所适非所见，前登江上城。倚楼临绿（一作浸）水，一望解伤情。
