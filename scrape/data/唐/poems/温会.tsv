和段相公登武担寺西台（唐·温会）　　五言律诗　押东韵	桑台烟树中，台榭造云空。眺听逢秋兴，篇辞变国风。坐愁高鸟起，笑指远人同。始愧才情薄，跻攀继韵穷。
奉陪段相公晚夏登张仪楼（唐·温会）　　五言律诗　押灰韵	危轩重叠开，访古上裴回。有舌嗟秦策，飞梁驾楚材。云霄随凤到，物象为诗来。欲和关山意，巴歌调更哀。
