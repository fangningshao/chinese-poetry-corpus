咏崔云娘（唐·李宣古）　　五言律诗　押支韵	何事最堪悲，云娘只首奇。瘦拳抛令急，长啸出歌迟。只见①肩侵鬓，唯忧骨透皮。不须当户立，头上有钟馗②。
和主司王起（唐·李宣古）　　七言律诗　押庚韵	恩光忽逐晓春生，金榜前头忝姓名。三感至公裨造化，重扬文德振寰瀛。伫为霖雨曾相贺，半在云霄觉更荣。何处新诗添照灼，碧莲峰下柳间营。
杜司空席上赋（唐·李宣古）　　七言律诗　押豪韵	红灯初上月轮高，照见堂前万朵桃。觱栗调清银象①管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼②去使人劳。
赋寒食日亥时（唐·李宣古）　　七言绝句　押灰韵	人定朱门尚未①开，初星粲粲照人回。此时寒食无烟火②，花柳苍苍月欲来。
听蜀道士琴歌（唐·李宣古）	至道不可见，正声难得闻。忽逢羽客抱绿绮，西别峨嵋峰顶云。初排□面蹑轻响，似掷细珠鸣玉上。忽挥素爪画七弦，苍崖劈裂迸碎泉。愤声高，怨声咽，屈原叫天两妃绝。朝雉飞，双鹤离，属玉夜啼独鹜悲。吹我神飞碧霄里，牵我心灵入秋水。有如驱逐太古来，邪淫辟荡贞心开。孝为子，忠为臣，不独语言能教人。前弄啸，后弄嚬，一舒一惨非冬春。从朝至暮听不足，相将直说瀛洲宿。更深弹罢背孤灯，窗雪萧萧打寒竹。人间岂合值仙踪，此别多应不再逢。抱琴却上瀛洲去，一片白云千万峰。
句（唐·李宣古）	翠盖不西来，池上天池歇。冉冉池上烟，盈盈池上柳。生贵非道傍，不断行人手①。
