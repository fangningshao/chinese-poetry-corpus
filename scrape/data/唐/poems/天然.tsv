又颂（唐·天然）	丹霞有一宝，藏之岁月久。从来人不识，余自独防守。山河无隔碍，光明处处透。体寂常湛然，瑩澈无尘垢。世间采取人，颠狂逐路走。余则为渠说，抚掌笑破口。忽遇解空人，放旷在林薮。相逢不擎出，举意便知有。
弄珠吟（唐·天然）	般若神珠妙难测，法性海中亲认得。隐现时游五蕴山，内外光明大神力。此珠无状非大小，昼夜圆明悉能照。用时无处复无踪，行住相随常了了。先圣相传相指授，信此珠人世希有。智者号明不离珠，迷人将珠不识走。吾师权指喻摩尼，采人无数入春池。争拈瓦砾将为宝，智者安然而得之。言下非近亦非远，体用如如转无转。万机珠对寸心中，一切时中巧方便。皇帝曾游于赤水，视听争求都不遂。罔像无心却得珠，能见能闻是虚伪。非自心，非因缘，妙中之妙玄中玄。森罗万像光中现，寻之不见有根源。烧六贼，烁四魔，能摧我山竭爱河。龙女灵山亲献佛，贫儿衣里几蹉砤。亦非性，亦非心，非性非心超古今。体绝名言名不得，权时题作《弄珠吟》。
孤寂吟（唐·天然）	时人见余守孤寂，为言一生无所益。余则闲吟孤寂章，始知光阴不虚掷。不弃光阴须努力，此言虽说人不识。识者同为一路行，岂可颠坠缘榛棘。榛棘茫茫何是边，只为终朝尽众喧。众喧不觉无涯际，哀哉真实不虚传。传之响之只不闻，犹如灯烛合盂盆。共知总有光明在，看时未免暗昏昏。昏昏不觉一生了，斯类尘沙比不少。直似潭中吞钩鱼，何异空中荡罗鸟。此患由来实是长，四维上下远茫茫。倏忽之间迷病死，尘劳难脱哭怆怆。怆怆哀怨终无益，只为将身居痛室。到此之时悔何及，云泥未可访孤寂。孤寂宇宙穷为良，长吟高卧一闲堂。不虑寒风吹落叶，岂愁霜草遍遭霜。但看松竹岁寒心，四时不变流清音。春夏暂为群木映，秋冬方见郁高林。故知世相有刚柔，何必将心清浊流。二时粗糖随缘过，一身遮莫布毛裘。随风逐浪住东西，岂愁地迮与天低。时人未解将为错，余则了然自不迷。不迷须有不迷心，看时浅浅用时深。此个真珠若采得，岂同樵夫负黄金。黄金烹练转为真，明珠含光未示人。了即毛端滴巨海，始知大地一微尘。尘滴存乎未免𠎱，莫弃这边留那边。直似长空搜鸟迹，始得玄中又更玄。举一例诸足可知，何用諵諵说引词。只见饿夫来取饱，未闻浆逐渴人死。多人说道道不行，他家未悟诈头明。三寸利刀开旷路，万株榛棘拥身生。尘滓茫茫都不知，空将辩口泻玄微。此物那堪为大用，千生万劫作贫儿。聊书孤寂事还深，钟期能听伯牙琴。道者知音指其掌，方贵名为孤寂吟。
玩珠吟（唐·天然）	识得衣中宝，无明醉自惺。百骸俱溃散，一物镇长灵。知境浑非体，寻珠不定形。悟即三身佛，迷疑万卷经。在心心岂测，居耳耳难听。罔像先天地，渊玄出杳冥。本刚非锻鍊，元净莫澄停。盘泊逾朝日，玲珑映晓星。瑞光流不灭，真澄浊还清。鉴照崆峒寂，劳笼法界明。剉凡功不灭，超圣果非盈。龙女心亲献，蛇王口自倾。护鹅人却活，黄雀义犹轻。解语非关舌，能言不是声。绝边弥瀚漫，三际等空平。演教非为教，闻名不认名。二边俱不立，中道不须行。见月休看指，归家罢问程。识心岂测佛，何佛更堪成。
骊龙珠吟（唐·天然）	骊龙珠，骊龙珠，光明灿烂与人殊。十方世界无求处，纵然求得亦非珠。珠本有，不升沉，时人不识外追寻。行尽天涯自疲寂，不如体取自家心。莫求觅，损功夫，转求转灭转元无。恰如渴鹿趁阳燄，又似狂人在道途。须自体，了分明，了得不用更磨瑩。深知不是人间得，非论六类及生灵。虚用意，损精神，不如闲处绝纤尘。停心息意珠常在，莫向途中别问人。自迷失，珠元在，此个骊龙终不改。虽然埋在五阴山，自是时人生懈怠。不识珠，每抛掷，却向骊龙前作客。不知身是主人公，弃却骊龙别处觅。认取宝，自家珍，此珠元是本来人。拈得玩弄无穷尽，始觉骊龙本不贫。若能晓了骊珠后，只这骊珠在我身。
