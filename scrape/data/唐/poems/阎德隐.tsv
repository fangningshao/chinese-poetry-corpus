三月歌（唐·阎德隐）　　七言绝句　押虞韵	洛阳城路九春衢，洛阳城外柳千株。能得来时作眼觅，天津桥侧锦屠苏。
薛王花烛行（唐·阎德隐）	王子仙车下凤台，紫缨金勒驭龙媒。□□□□□□出，环佩锵锵天上来。鳷鹊楼前云半捲，鸳鸯殿上月裴回。玉盘错落银灯照，珠帐𤫩珑宝扇开。盈盈二八谁家子，红粉新妆胜桃李。从来六行比齐姜，自许千门奉楚王。楚王宫里能服饰，顾盼倾城复倾国。合欢锦带蒲萄花，连理香裙石榴色。金炉半夜起氛氲，翡翠被重苏合熏。不学曹王遇神女，莫言罗敷邀使君。同心婉娩若琴瑟，更笑天河有灵匹。一朝福履盛王门，百代光辉增帝室。富贵荣华实可怜，路傍观者谓神仙。祗应早得淮南术，会见双飞入紫烟。
