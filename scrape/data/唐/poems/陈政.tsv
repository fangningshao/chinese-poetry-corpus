赠窦蔡二记室入蜀（隋末唐初·陈政）	昆山积良宝，大厦构众材。马卿委官去，邹子背淮来。风流信多美，朝夕豫平台。逸翮独不群，清才复遒上。六辅昔推名，二江今振响。英华虽外发，磨琢终内朗。四海奋羽仪，清风久播驰。沈郁林难厕，青山翻易阻。回首望烟霞，谁知慕俦侣。飘然不系舟，为情自可求。若奉西园夜，浩想北园愁。无因逐萍藻，从尔泛清流。
