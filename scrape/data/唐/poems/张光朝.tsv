天门街西观荣王聘妃（唐·张光朝）　　五言排律　押微韵	仙媛来朱邸，名山出紫微。三周初展义，百两遂言归。郑国通梁苑，天津接帝畿。桥成乌鹊助，盖转凤皇飞。霜仗迎秋色，星缸满夜辉。从兹磐石固，应为得贤妃。
荻塘西庄赠房元垂（唐·张光朝）	门在荻塘西，塘高何联联。往昔分地利，远近无闲田。水国信污下，霖霪即成川。苗稼尽湮没，兹乡独丰年。家肥待亲懿，人乐思管弦。日晏始能起，盥漱看厨烟。酝酒寒正熟，养鱼长食鲜。黄昏钟未鸣，偃息早已眠。何意久城市，寂寥丘中缘。俯仰在颜色，区区人事间。忆昔炎汉时，乃知绮季贤。静默不能仕，养老终南山。
