留别薛仆射（唐·平曾）　　七言律诗　押虞韵	梯山航海几崎岖，来谒金陵薜大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。
絷白马诗上薛仆射（唐·平曾）　　七言律诗　押寒韵	白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳仔细看。
谒李相不遇（唐·平曾）　　七言绝句　押灰韵	老夫三日门前立，珠箔银屏昼不开。诗卷却抛书袋里，正如闲看华山来。
