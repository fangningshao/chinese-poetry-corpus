秋暮登北楼（唐·王武陵）　　七言律诗　押侵韵	秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
宿慧山寺（唐·王武陵）　　押阳韵	秋日游古寺，秋山正苍苍。泛舟次岩壑，稽首金仙堂。下有寒泉流，上有珍禽翔。石门吐明月，竹木涵清光。中夜河沈沈，但闻松桂香。旷然出尘境，忧虑澹已忘。
