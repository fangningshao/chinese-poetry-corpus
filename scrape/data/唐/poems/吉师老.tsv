题春梦秋归故里（唐·吉师老）　　五言律诗　押麻韵	故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。
看蜀女转昭君变（唐·吉师老）　　七言律诗　押文韵	妖姬未著石榴裙，自道家连锦水濆。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。
放猿（唐·吉师老）　　七言绝句　押真韵	放尔千山万水①身，野泉晴树好为邻。啼时莫近②潇湘岸，明月孤舟有旅人。
鸳鸯（唐·吉师老）　　七言绝句　押微韵	江岛濛濛烟霭微，绿芜深处刷毛衣。渡头惊起一双去，飞上文君旧锦机。
