赠李十二白（唐·崔宗之）	凉风八九月，白露满空庭。耿耿意不畅，捎捎（一作稍稍）风叶声。思见雄俊士，共话今古情。李侯忽来仪，把袂苦不早。清论既抵掌，玄谈又（一作多）绝倒。分明楚汉事，历历王霸道。担囊无俗物，访古千里馀。袖有匕首剑，怀中茂陵书。双眸光照人，词赋凌子虚。酌酒弦素秦，霜气正（一作风气）凝洁。平生心中事，今日为君说。我家有别业，寄在嵩之阳。明月出高岑，清溪澄素光。云散窗户静，风吹松桂香。子若同斯游，千载不相忘。
