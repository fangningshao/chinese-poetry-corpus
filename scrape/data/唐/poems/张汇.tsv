观藏冰（唐·张汇）　　五言排律　押蒸韵	寒气方穷律，阴精正结冰。体坚风带壮，影素月临凝。冬赋凌人掌，春期命妇升。凿来壶色彻，纳处镜光澄。鲁史曾留问，幽诗旧见称。同观里射享，王道颂还兴。
赋得春风扇微和（唐·张汇）　　五言排律　押微韵	习习和风扇，悠悠淑气微。阳升知候改，律应喜春归。池柳晴初拆，林莺暖欲飞。川原浮彩翠，台馆动光辉。泛艳摇丹阙，扬芳入粉闱。发生当有分，枯朽幸因依。
金谷园怀古（唐·张汇）　　五言排律　押元韵	缓步洛城下，轸怀金谷园。昔人随水逝，旧树逐春繁。冉冉摇风弱，菲菲裛露翻。歌台岂易见，舞袖乍如存。戏蝶香中起，流莺暗处喧。徒闻施锦帐，此地拥行轩。
春风扇微和（唐·张汇）　　押东韵	木德生和气，微微入曙风。暗催南向叶，渐翥北归鸿。澹荡侵冰谷，悠扬转蕙丛。拂尘回广路，泛籁过遥空。暖上烟光际，云移律侯中。扶摇如可借，从此戾苍穹。
句（唐·张汇）　　押先韵	应念路傍憔悴翼，昔年乔木幸同迁①。
