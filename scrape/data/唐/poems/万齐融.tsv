赠别江头（唐·万齐融）　　五言律诗　押先韵	东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。
送陈七还广陵（唐·万齐融）　　五言律诗　押江韵	风流谁代①子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
三日（一作上巳）绿潭篇（唐·万齐融）	春潭滉漾接隋宫，宫阙连延潭水东。蘋苔（一作芷）嫩色涵波绿，桃李新花照底（一作水）红。垂菱布藻如妆镜，丽日晴天相照映。素影沈沈（一作颢颢）对蝶飞，金沙砾砾窥鱼泳。佳人祓禊赏韶年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳（一作场）水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。
仗剑行（唐·万齐融）	昨夜星官动紫微，今年天子用武威。登车一呼风雷动，遥震阴山撼巍巍。胡骄子，当见旄头蚀应死。愿骑单马仗天威，挼取长绳缚虏归。仗剑遥叱路傍子，匈奴头血溅君衣。
