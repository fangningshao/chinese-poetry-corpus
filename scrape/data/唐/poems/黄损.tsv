公子行（唐·黄损）　　五言律诗　押先韵	春草绿绵绵，骄骖骤煖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
读史（唐·黄损）　　五言律诗　押真韵	逐鹿走红尘，炎炎火德新。家肥生孝子，国霸有馀臣。帝道云龙合，民心草木春。须知烟阁上，一半老儒真。
出山吟（唐·黄损）　　七言律诗　押庚韵	来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
书壁（唐·黄损）　　七言绝句　押歌韵	一别人间岁月多，归来人事已销磨。惟有门前鉴池水，春风不改旧时波①。
句（唐·黄损）	机关才运动，胜败便相随①。忽遇南迁客，若为西入心。往来三岛近，活计一囊空。三通明主诏，一片白云心。扫地待明月，踏花迎野僧。水谙彭泽阔，山忆武陵深。金镫冷光风宛转，锦袍红润雨霏微。高齐日月方为道，动合乾坤始是心。傍水野禽通体白，饤盘山果半边红②。而今世上多离别，莫向相思树下啼③。
