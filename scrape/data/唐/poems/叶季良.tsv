赋得月照冰池（唐·叶季良）　　五言排律　押支韵	霁夕云初敛，栖娥月未亏。圆光生碧海，素色满瑶池。天迥轮空见，波凝影讵窥。浮霜玉比彩，照像镜同规。皎洁寒偏净，裴回夜转宜。谁怜幽境在，长与赏心随。
赋得琢玉成器（唐·叶季良）　　五言排律　押庚韵	片玉寄幽石，纷纶当代名。荆人献始遇，良匠琢初成。冰映寒光动，虹开晚（一作晓）色明。雅容看更澈，馀响扣弥清。自与琼瑶比，方随掌握荣。因知君有用，高价伫连城。
