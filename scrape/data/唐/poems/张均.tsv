江上逢春（唐·张均）　　五言律诗　押歌韵	离忧耿未和，春虑忽蹉跎。择木猿知去，寻泥燕独过。惊花翻霁日，垂柳拂烟波。激意屡怡赏，无如乡念何。
和尹懋秋夜游㴩湖二首（唐·张均）　　五言律诗　押尤韵	远水沈西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。
岳阳晚景（唐·张均）　　五言律诗　押微韵	晚景寒鸦集，秋声旅雁归。水光浮日去，霞彩映江飞。洲白芦花吐，园红柿叶稀。长沙卑湿地，九月未成衣。
流合浦岭外作（唐·张均）　　七言绝句　押删韵	瘴江西去火为山，炎徼南穷鬼作关。从此更投人境外，生涯应在有无间。
和尹懋登南楼（唐·张均）　　押皓韵	客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归雁，驰怀洛阳道。
