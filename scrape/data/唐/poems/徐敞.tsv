月映清淮流（唐·徐敞）　　五言排律　押庚韵	遥夜淮弥净，浮空月正明。虚无含气白，凝澹映波清。见底深还浅，居高缺复盈。处柔知坎德，持洁表阴精。利物功难并，和光道已成。安流方利涉，应鉴此时情。
圆灵水镜（唐·徐敞）　　五言排律	浮光上东洛，杨彩满圆灵。明灭沦江水，盈虚逐砌蓂。不分沙岸白，偏照海山清。练色临窗牖，蟾光霭户庭。成轮疑璧影，初魄类弓形。远近凝清质，娟娟（一作依微）出众星。
虹藏不见（唐·徐敞）　　五言排律　押阳韵	迎冬小雪至，应节晚虹藏。玉气徒成象，星精不散光。美人初比色，飞鸟罢呈祥。石涧收晴影，天津失彩梁。霏霏空暮雨，杳杳映残阳。舒卷应时令，因知圣历长。
白露为霜（唐·徐敞）　　五言排律　押阳韵	早寒青女至，零露结为霜。入夜飞清景，凌晨积素光。驷星初皙皙，葭菼复苍苍。色冒沙滩白，威加木叶黄。鲜辉袭纨扇，杀气掩干将。葛屦那堪履，徒令君子伤。
赋得金茎露（唐·徐敞）　　五言排律　押庚韵	武帝贵长生，延年饵玉英。铜盘贮珠露，仙掌抗金茎。拂曙氛埃敛，凌空沆瀣清。岧峣捧瑞气，巃嵷出宫城。势入浮云耸，形标霁色明。大君当御宇，何必去蓬瀛。
