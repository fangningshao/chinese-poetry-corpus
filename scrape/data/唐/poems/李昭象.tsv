喜杜荀鹤及第（唐·李昭象）　　五言律诗　押庚韵	深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
赴举出山留寄山居郑参军（唐·李昭象）　　五言律诗　押庚韵	还如费冠卿，向此振高名。肯羡鱼须美，长誇鹤氅轻。理琴寒指倦，试药黑髭生。时泰难云卧，随看急诏行。
题顾正字溪居（唐·李昭象）　　七言律诗　押删韵	高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫誇恬淡胜荣禄，雁引行高未许闲。
寄献山中顾公员外（唐·李昭象）　　七言律诗　押歌韵	抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
山中寄崔谏议（唐·李昭象）　　七言律诗　押鱼韵	半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，秪希公道数封书。
学仙词寄顾云（唐·李昭象）　　七言律诗　押阳韵	记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
寄尉迟侍御（一作郎）（唐·李昭象）　　七言绝句　押覃韵	我眠青嶂弄澄潭，君戴貂蝉白玉篸。应向谢公楼上望，九华山色在西南。
招西洞道者（唐·李昭象）　　七言绝句　押先韵	危峰抹黛夹晴川，树簇红英草碧烟。樵客云僧两无事，此中堪去觅灵仙。
句（唐·李昭象）　　押庚韵	投文得仕而今少，佩印还家古所荣①。
