题潼关普通院门（唐·陈季卿）　　五言律诗　押微韵	度关悲失志，万绪乱心机。下坂马无力，扫门尘满衣。计谋多不就，心口自相违。已作羞归计，还胜羞不归。
别妻（唐·陈季卿）　　五言律诗　押侵韵	月斜寒露白，此夕去留心。酒至添愁饮，诗成和泪吟。离歌悽凤管，别鹤怨瑶琴。明夜相思处，秋风吹半衾。
别兄弟（唐·陈季卿）　　五言律诗　押支韵	谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。
江亭晚望题书斋（唐·陈季卿）　　七言律诗　押尤韵	立向江亭满目愁，十年前事信悠悠。田园已逐浮云散，乡里半随逝水流。川上莫逢诸钓叟，浦边难得旧沙鸥。不缘齿发未迟暮，吟对远山堪白头。
题禅窟兰若（唐·陈季卿）　　七言绝句　押缉韵	霜钟鸣时夕风急，乱鸦又望寒林集。此时辍棹悲且吟，独向莲华一峰立。
