诗（唐·拾得）　　押祃韵	诸佛留藏经，只为人难化。不唯贤与愚，个个心搆架。造业大如山，岂解怀忧怕。那肯细寻思，日夜怀奸诈。
颂 其一（唐·拾得）　　押麻韵	无瞋是持戒，心净即出家。我性与汝合，一切法无差。
颂 其二（唐·拾得）	东阳海水清，水清复见底。灵源流法泉，斫水刀而痕。我见顽愚士，灯心拄须弥。寸樵煮大海，足抹大地石。蒸沙成饭无，磨砖将为镜。说食终不饱，直须著力行。恢恢大丈夫，堂堂六尺土。枉死埋冢下，可惜孤标物。
