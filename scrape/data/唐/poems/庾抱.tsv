骢马（隋末唐初·庾抱）　　五言律诗　押东韵	枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。
别蔡参军（隋末唐初·庾抱）　　五言律诗　押东韵	人世多飘忽，沟水易西东。今日欢娱尽，何年风月同？悲生万里外，恨起一杯中。性灵如未失，南北有征鸿。
赋得胥台露（隋末唐初·庾抱）　　五言律诗　押微韵	胥台既落构，荆棘稍侵扉。栋拆连云影，梁摧照日晖。翔鶤逐不及，巢燕反无归。唯有团阶露，承晓共沾衣。
和乐记室忆江水（隋末唐初·庾抱）　　五言绝句　押歌韵	遥想观涛处，犹意采莲歌。无因关塞叶，共下洞庭波。
卧痾喜霁开扉望月简宫内知友（隋末唐初·庾抱）　　五言排律　押真韵	秋雨移弦望，疲痾倦苦辛。忽对荆山璧，委照越吟人。高高侵地镜，皎皎彻天津。色丽班姬箧，光润洛川神。轮辉池上动，桂影隙中新。怀贤虽不见，忽似暂参辰。
