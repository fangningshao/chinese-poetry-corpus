吾富有钱时（唐·王梵志）	吾富有钱时，妇儿看我好。吾若脱衣裳，与吾叠袍袄。吾出经求去，送吾即上道。将钱入舍来，见吾满面笑。绕吾白鸽旋，恰似鹦鹉鸟。邂逅暂时贫，看吾即貌哨。人有七贫时，七富还相报。图财不顾人，且看来时道。
诗二首（唐·王梵志）	我有一方便，价值百匹练。相打长伏弱，至死不入县。他人骑大马，我独跨驴子。回顾担柴汉，心下较些子。
慧心近空心（唐·王梵志）　　押董韵	慧心近空心，非关髑髅孔。对面说不识，饶你母信董。
