晦日宴高氏林亭（唐·陈嘉言）　　五言律诗　押麻韵	公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
晦日重宴（唐·陈嘉言）　　五言律诗　押支韵	高门引①冠盖，下客抱支离。绮席珍羞满，文场翰藻摛。蓂华彫上月②，柳色蔼春池。日斜归戚里，连骑勒金羁。
上元夜效小庾体（唐·陈嘉言）　　五言律诗　押真韵	今夜可怜春，河桥多丽人。宝马金为络，香车玉作轮。连手窥①潘掾，分头看洛神。重城自不掩，出向小平津。
