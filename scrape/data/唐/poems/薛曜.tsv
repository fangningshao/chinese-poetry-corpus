正夜侍宴应诏（唐·薛曜）　　五言律诗　押东韵	重关钟漏通，夕敞凤皇宫。双阙祥烟里，千门明月中。酒杯①浮湛露，歌曲唱流风。侍臣咸醉止，恒③惭恩遇崇②。
登绵州富乐山别李道士䇿（唐·薛曜）　　五言律诗　押先韵	珠阙昆山远，银宫涨海悬。送君从此路，城郭几千年。云雾含丹景，桑麻覆细田。笙歌未尽曲，风驭独泠然。
奉和圣制夏日游石淙山（唐·薛曜）　　七言律诗　押先韵	玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
九城寻山水（唐·薛曜）　　七言律诗　押庚韵	菊浦桃源瞰九城，鸾歌凤啸忽将迎。千岩杂树云霞色，百道流泉风雨声。上客由来轩盖重，幽人自觉薜萝轻。疑是昔年栖息地，山中日暮有馀情。
送道士入天台（唐·薛曜）　　七言绝句　押萧韵	洛阳陌上多离别，蓬莱山下足波潮。碧海桑田何处在？笙歌一听一遥遥。
邙山古意（唐·薛曜）　　五言排律　押先韵	昔掩佳城路，曾惊壑易迁。今接宜都里，翻疑海作田。镂鼎名应大，生金字不传。风飙吹白日，罗绮拭黄泉。象凤笙留国，成龙剑上天。长乐移新垄，咸阳失旧阡。川流徒漫漫，神理竟绵绵。伫见飞来鹤，沈嗟不学仙。
舞马篇（唐·薛曜）	星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有馀名①，今日百兽先来舞。钩陈周卫俨旌旄，钟镈陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝綵络带金羁。随歌鼓而电惊，逐丸剑而飙驰。态聚𨁏还急，骄凝骤不移。光敌白日下，气拥绿烟垂。婉转盘跚殊未已，悬空步骤红尘起。惊凫翔鹭不堪俦，矫凤回鸾那足拟。蘅垂桂袅香氛氲，长鸣汗血尽浮云。不辞辛苦来东道，祗为箫韶朝夕闻。阊阖间，玉台侧，承恩煦兮生光色。鸾锵锵，车翼翼，备国容兮为戎饰。充云翘兮天子庭，荷日用兮情无极。吉良乘兮一千岁，神是得兮天地期。大易占云南山寿，䟃𧽼共乐圣明时②。
