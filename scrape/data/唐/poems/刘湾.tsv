对雨愁闷寄钱大郎中（唐·刘湾）　　五言律诗　押文韵	积雨细纷纷，饥寒命不分。揽衣愁见肘，窥镜觅从文。九陌成泥海，千山尽湿云。龙钟驱款段，到处倍思君。
出塞曲（唐·刘湾）　　押东韵	将军在重围，音信绝不通。羽书如流星，飞入甘泉宫。倚是并州儿，少年心胆雄。一朝随召募，百战争王公。去年桑乾北，今年桑乾东。死是征人死，功是将军功。汗马牧（一作败）秋月，疲卒卧霜风。仍闻左贤王，更将（一作欲）围云中。
云南曲（唐·刘湾）　　押纸韵	百蛮乱南方，群盗如猬起。骚然疲中原，征战从此始。白门太和城，来往一万里。去者无全生，十人九人死。岱马卧阳山，燕兵哭泸水。妻行求死夫，父行求死子。苍天满愁云，白骨积空垒。哀哀云南行，十万同已矣。
李陵别苏武（唐·刘湾）	汉武爱边功，李陵提步卒。转战单于庭，身随汉军没。李陵不爱死，心存归汉阙。誓欲还国恩，不为匈奴屈。身辱家已无，长居虎狼窟。胡天无春风，虏地多积雪。穷阴愁杀人，况与苏武别。发声天地哀，执手肺肠绝。白日为我愁，阴云为我结。生为汉宫臣，死为胡地骨。万里长相思，终身望南月。
虹县严孝子墓（唐·刘湾）	至性教不及，因心天（一作天然得）所资。礼闻三年丧，尔（一作汝）独终身期。下由（一作布）骨肉恩，上报父母慈。礼闻哭有卒，汝独哀无时。前有松柏林，荆蓁（一作棘）结朦胧。墓门白日闭，泣血黄泉中。草服蔽枯骨，垢容戴飞蓬。举声哭苍天，万木皆悲风。
