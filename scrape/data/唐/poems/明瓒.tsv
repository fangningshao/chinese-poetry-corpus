辞名（唐·明瓒）　　七言绝句　押删韵	三十年来独掩关，使符那得到青山？休将琐末人间事，换我一生林下閒。
题像（唐·明瓒）　　七言绝句　押灰韵	携筇小步踏苍苔，遥指青山云正开。涧水松风听不绝，又教童子抱琴来。
乐道歌（唐·明瓒）	兀然无事无改换，无事何须论一段。直心无散乱，他事不须断。过去已过去，未来更莫算。兀然无事坐，何曾有人唤？向外觅功夫，总是痴顽汉。粮不畜一粒，逢饭但知{埶/食}。世间多少人，相趁浑不及。我不乐生天，亦不爱福田。饥来一钵饭，困来即卧眠。愚人以为笑，智者谓之然。不是痴钝，本体如然。身披一破衲，脚著娘生裤。多言复多语，由来反相误。若欲度众生，无过且自度。莫谩求真佛，真佛不可见。妙性及灵台，何曾受薰炼。心是无事心，面是娘生面。劫石可移动，个中难改变。无事本无事，何须读文字？削除人我本，冥合个中意。种种劳筋骨，不如林间睡兀兀。举头见日高，乞饭从头喂。将功用功，展转冥朦。取则不得，不取自通。吾有一言，绝虑忘缘。巧说不得，只用心传。更有一语，无过直与。细如毫末，大无方所。本自圆成，不劳机杼。世事悠悠，不如山丘。青松蔽日，碧涧常秋。卧藤萝下，块石枕头。山云当幕，夜月为钩。不朝天子，岂羡王侯。生死无虑，更须何忧？水月无形，我常只宁。万法皆尔，本自无生。兀然无事坐，春来草自青。
