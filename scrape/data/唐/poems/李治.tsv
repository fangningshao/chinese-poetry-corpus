七夕宴悬圃二首（唐·李治）　　五言律诗　押寒韵	羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。
谒大慈恩寺（唐·李治）　　五言律诗　押侵韵	日宫开万①仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
过温汤（唐·李治）　　五言排律　押庚韵	温渚停仙跸，丰郊驻晓旌。路曲回输影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。
九月九日（唐·李治）　　五言排律　押阳韵	端居临玉扆，初（一作永）律启金商。凤阙澄秋色，龙闱引夕凉。野净山气敛，林疏风露长。砌兰亏半影，岩桂发全香。满盖荷凋翠，圆花菊散黄。挥鞭争电烈，飞羽乱星光。柳空穿石碎，弦虚侧月张。怯猿啼落岫，惊雁断分行。斜轮低夕景，归旆拥通庄。
谒慈恩寺题奘法师房（唐·李治）　　五言排律　押微韵	停轩观福殿，游目眺皇畿。法轮含日转，花盖接云飞。翠烟香绮阁，丹霞光宝衣。幡虹遥合彩，定水迥分晖。萧然登十地，自得会三归。
守岁（唐·李治）　　五言排律	今宵冬律尽，来朝丽景新。花馀凝地雪，条含煖吹分。绶吐芽犹嫩，冰□已镂津。薄红梅色冷，浅绿柳轻春。送迎交两节，暄寒变一辰。
五言过楼岩寺（唐·李治）　　五言排律	旋騼登雪岭，飞旆驻香城。路盘高下骑，峰回出没旌。云衣缝涧户，霞绮织山楹。飏刹移虹影，携风引梵声。岫馥炉烟合，岩悬叠溜萦。空结笼檐网，虚谷响台铃。簇野千丛暗，长河一带明。散望禅林外，方弘拯溺情。
太子纳妃太平公主出降（唐·李治）	龙楼光曙景，鲁馆启朝扉。艳日浓妆影，低星降婺辉。玉庭浮瑞色，银榜藻祥徽。云转花萦盖，霞飘叶缀旂。雕轩回翠陌，宝驾归丹殿。鸣珠佩晓（一作绕）衣，镂璧轮开（一作初）扇。华冠列绮筵，兰醑申芳宴。环阶凤乐陈，玳席珍羞荐。蝶舞袖香新，歌分落素尘。欢凝欢懿戚，庆叶庆初姻。暑阑炎气息，凉早吹疏频。方期六合泰，共赏万年春。
咸亨殿宴近臣诸亲柏梁体（唐·李治）　　押真韵	屏欲除奢政返淳①。
