咏帘（唐·万楚）　　五言律诗　押麻韵	玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
五日观妓（唐·万楚）　　七言律诗　押麻韵	西施谩道浣春纱，碧玉今时斗丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。
骢马（唐·万楚）　　七言律诗　押寒韵	金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报①天山行路难。
题情人药栏（唐·万楚）　　五言绝句　押庚韵	敛眉语芳草，何许太无情。正见离人别，春心相向生。
河上逢落花（唐·万楚）　　五言绝句　押职韵	河水浮落花，花流东不息。应见浣纱人，为道长相忆。
小山歌（唐·万楚）	人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。
题江潮庄壁（唐·万楚）　　押微韵	田家喜秋熟，岁晏林叶稀。禾黍积场圃，𣙁梨垂户扉。野闲犬时吠，日暮牛自归。时复落花酒，茅斋堪解衣。
杂曲歌辞 茱萸女（唐·万楚）	山阴柳家女，九日采茱萸。复得东邻伴，双为陌上姝。插枝著（一作花向）高髻，结子置长裾。作（一作忤）性常迟缓，非关诧（一作托）丈夫。平明折林樾（一作树），日入返城隅。侠（一作贾）客要罗袖，行人挑短书。蛾眉自有主，年少莫踟蹰。
