郡斋卧疾赠昼上人（唐·于頔）	夙陪翰墨徒，深论穷文格。丽则风骚后，公然我词客。晚依方外友，极理探精赜。吻合南北宗，昼公我禅伯。尤明性不染，故我行贞白。随顺令得解，故我言芳泽。霅水漾清浔，吴山横碧岑。含珠复蕴玉，价重双南金。的皪曜奇彩，凄清流雅音。商声发楚调，调切谱瑶琴。吴山为我高，霅水为我深。万景徒有象，孤云本无心。众木岂无声，椅桐有清响。众耳岂不聆，钟期有真赏。高洁古人操，素怀夙所仰。觌君冰雪姿，祛我淫滞想。常吟柳恽诗，苕浦久相思。逮此远为郡，蘋洲芳草衰。逢师年腊长，值我病容羸。共话无生理，聊用契心期。
和丘员外题湛长史旧居（唐·于頔）　　押纸韵	萧条历山下，水木无氛滓。王门结长裾，岩扃怡暮齿。昔贤枕高躅，今彦仰知止。依依瞩烟霞，眷眷返墟里。湛生久已没，丘也亦同耻。立言咸不朽，何必在青史。
