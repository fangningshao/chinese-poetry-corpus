题嘉祥驿（唐·卢渥）　　七言律诗　押东韵	交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。到后定知人易化，满街棠树有遗风。
赋得寿星见（唐·卢渥）　　五言排律　押庚韵	玄象今何应，时和政亦平。祥为一人寿，色映九霄明。皎洁垂银汉，光芒近斗城。含规同月满，表瑞得天清。甘露盈条降，非烟向日生。无如此嘉祉，率土荷秋成。
