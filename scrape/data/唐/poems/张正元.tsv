冬日可爱（唐·张正元）　　五言排律　押支韵	寒日临清昼，辽天一望时。未消埋径雪，先暖读书帷。属思光难驻，舒情影若遗。晋臣曾比德，谢客昔言诗。散彩宁偏煦（一作照），流阴信不追。馀辉如可就，回烛幸无私。
临川羡鱼（唐·张正元）　　五言排律　押侵韵	有客百愁侵，求鱼正在今。广川何渺漫，高岸几登临。风水宁相阻，烟霞岂惮深。不应同逐鹿，讵肯比从禽。结网非无力，忘筌自有心。永存芳饵在，伫立思沈沈。
