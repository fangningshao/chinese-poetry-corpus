游仙窟诗 别文成（唐·崔十娘）　　五言律诗　押真韵	别时终是别，春心不值春。羞见孤鸾影，悲看一骑尘。翠柳开眉色，红桃乱脸新。此时君不在，娇莺弄杀人。
游仙窟诗 咏双树荅文成（唐·崔十娘）　　五言律诗　押阳韵	暂游双树下，遥见两枝芳。向日俱翻影，迎风并散香。戏蝶扶丹萼，游蜂入紫房。人今总摘取，各著一边箱。
游仙窟诗 游后园（唐·崔十娘）　　五言律诗　押先韵	梅蹊命道士，桃涧伫神仙。旧鱼成大剑，新龟类小钱。水湄唯见柳，池曲且生莲。欲知赏心处，桃花落眼前。
游仙窟诗 咏花（唐·崔十娘）　　五言绝句	映水俱知笑，成蹊竟不言。即今无自在，高下任渠攀。
游仙窟诗 答文成（唐·崔十娘）　　七言绝句	天涯地角知何处，玉体红颜难再遇。但令翅羽为人生，会些高飞共君去。
游仙窟诗 手中扇赠文成（唐·崔十娘）　　押月韵	合欢游璧水，同心侍华阙。飒飒似朝风，团团如夜月。鸾姿侵雾起，鹤影排空发。希君掌中握，勿使恩情歇。
