喷玉泉冥会诗八首 白衣叟述甘棠馆西楹诗（唐·李玖）　　七言律诗　押庚韵	浮云凄惨日微明，沈痛将军负罪名。白昼叫阍无近戚，缟衣饮气只门生。佳人暗泣填宫泪，厩马连嘶换主声。六合茫茫皆汉土，此身无处哭田横。
喷玉泉冥会诗八首 白衣叟喷玉泉感旧游书怀（唐·李玖）　　七言律诗　押庚韵	树色川光向晚晴，旧曾游处事分明。鼠穿月榭荆榛合，草掩花园畦垄平。迹陷黄沙仍未寤，罪标青简竟何名。伤心谷口东流水，犹喷当时寒玉声。
喷玉泉冥会诗八首 四丈夫同赋（唐·李玖）　　七言律诗　押东韵	鸟啼莺语思何穷，一世荣华一梦中。李固有冤藏蠹简，邓攸无子续清风。文章高韵传流水，丝管遗音托草虫。春月不知人事改，闲垂光影照洿宫①。
喷玉泉冥会诗八首 白衣叟途中吟二首 其二（唐·李玖）　　五言绝句　押庚韵	厌世逃名者，谁能荅姓名。曾闻王乐否，眷取路傍情。
