山居（唐·可止）　　五言律诗　押支韵	雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食微灯在，高风势彻陂。
赠樊川长老（唐·可止）　　五言律诗　押支韵	瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。
寄积麦山会如长老（唐·可止）　　五言律诗　押删韵	默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。
哭贾岛（唐·可止）　　五言律诗　押元韵	燕生松雪地，蜀死葬山根。诗僻降今古，官卑误子孙。冢栏寒月色，人哭苦吟魂。墓雨滴碑字，年年添藓痕。
雪十二韵（唐·可止）　　五言排律　押齐韵	落处咸过尺，翛然物象凄。瑞凝金殿上，寒甚玉关西。润比江河普，明将日月齐。凌云花顶腻，锁径竹梢低。出谷樵童怯，归林野鸟迷。煮茶融破练，磨墨染成黳。陷兔埋平泽，和鱼冻合溪。入楼消酒力，当槛写诗题。道路依凭马，朝昏委托鸡。洞深猿作族，松亚鹤移栖。及夏清岩穴，经春溜石梯。丰年兼泰国，天道育黔黎。
句（唐·可止）	不知谁会喃喃语，必向王前报太平①。
