巫峡听猿（唐·吴商浩）　　五言律诗　押东韵	巴江猿啸苦，响入客舟中。孤枕破残梦，三声随晓风。连云波澹澹，和雾雨濛濛。巫峡去家远，不堪魂断空。
长安春赠友人（唐·吴商浩）　　七言律诗　押文韵	繁华堪泣帝城春，粉堞青楼势碍云。花对玉钩帘外发，歌飘尘土路边闻。几多远客魂空断，何处王孙酒自醺。各有归程千万里，东风时节恨离群。
塞上即事（唐·吴商浩）　　七言律诗　押东韵	身似星流迹似蓬，玉关孤望杳溟濛。寒沙万里平铺月，晓角一声高捲①风。战士殁边魂尚哭，单于猎处火②犹红。分明更想残宵梦，故国依然在③甬东。
宿山驿（唐·吴商浩）　　七言律诗　押虞韵	文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同①范蠡扁舟兴，高挂一帆归五湖。
北邙山（唐·吴商浩）　　七言律诗　押庚韵	北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
秋塘晓望（唐·吴商浩）　　七言绝句　押麻韵	钟尽疏桐散曙鸦，故山烟树隔天涯。西风一夜秋塘晓，零落几多红藕花。
水楼感事（唐·吴商浩）　　七言绝句　押尤韵	高柳螀啼雨后秋，年光空感泪如流。满湖菱荇东归晚，闲倚南轩尽日愁。
泊舟（唐·吴商浩）　　七言绝句　押庚韵	身逐烟波魂自惊，木兰舟上一帆轻。云中有寺在何处，山底宿时闻磬声。
湘云（唐·吴商浩）　　七言绝句　押冬韵	□满湘江云瑩空，纷纷长对水溶溶。日西遥望自归处，尽挂九疑千万峰。
