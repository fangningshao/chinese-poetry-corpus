怀庐山旧隐（唐·若虚）　　七言律诗　押先韵	九叠嵯峨倚着天，悔随寒瀑下岩烟。深秋猿鸟来心上，夜静松杉到眼前。书架想遭苔藓裹，石窗应被薜萝缠。一枝筇竹游江北，不见炉峰二十年。
乐仙（一作真）观（唐·若虚）　　七言律诗　押先韵	乐氏骑龙上碧天，东吴遗宅尚依然。悟来大道无多事，真后丹元①不值钱。老树夜风虫咬叶，古垣春雨藓生砖②。松倾鹤④死桑田变③，华表归乡未有年。
古镜（唐·若虚）　　七言律诗　押庚韵	轩后红①炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，祗怕看频素发生。
