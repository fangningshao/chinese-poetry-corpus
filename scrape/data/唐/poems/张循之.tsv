送泉州李使君之任（唐·张循之）　　五言律诗　押真韵	傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
婺州留别邓使君（唐·张循之）　　五言律诗　押支韵	西掖驰名久，东阳出守时。江山婺女分，风月隐侯诗。别恨双溪急，留欢五马迟。回舟映沙屿，未远剩相思。
鼓吹曲辞 巫山高（唐·张循之）　　押真韵	巫山高不极，沓①沓状奇新。暗谷疑风雨，幽岩②若鬼神。月明三峡曙③，潮满二④江春。为问阳台夕⑤，应知入梦人。
长门怨（唐·张循之）　　押庚韵	长门落景尽，洞房秋月明。玉阶草露积，金屋网尘生。妾妒今应改，君恩惜未平。寄语临邛客，何时作赋成。
