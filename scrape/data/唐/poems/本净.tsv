无修偈（唐·本净）　　押尤韵	见道方修道，不见复何修。道性如虚空，虚空何处修。遍观修道者，拨火觅浮沤。但看弄傀儡，线断一时休。
见闻觉知偈（唐·本净）　　押队韵	见闻觉知无障碍，声香味触常三昧。如鸟空中只么飞，无取无舍无憎爱。若会应处本无心，方得名为观自在。
四大无主偈（唐·本净）	四大无主复如水，遇曲逢直无彼此。净秽两处不生心，壅决何曾有二意。
来往如梦偈（唐·本净）	视生如在梦，梦里实是闹。忽觉万事休，还同睡时悟。智者会悟梦，迷人信梦闹。会梦无两般，一悟无别悟。富贵与贫贱，更亦无别道。
背道逐教偈（唐·本净）　　押皓韵	道体本无修，不修自合道。若起修道心，此人未会道。弃却一真性，却入闹浩浩。忽逢修道人，第一莫向道。
真妄偈（唐·本净）	穷真真无相，穷妄妄无形。返观推穷心，知心亦假名。会道既如此，到头亦只宁。
善恶二根不实偈（唐·本净）　　押有韵	善既从心生，恶岂离心有。善恶是外缘，于心实不有。舍恶送何处，取善令谁守？伤嗟二见人，攀缘两头走。若悟本无心，始悔从前咎。
