九日幸临渭亭登高应制得开字（唐·卢藏用）　　五言律诗　押灰韵	上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以荅，愿奉亿千杯。
奉和九月九日登慈恩寺浮图应制（唐·卢藏用）　　五言律诗　押虞韵	化塔龙山起，中天凤辇迂。綵旒牵画刹，杂佩冒香萸。宝叶擎千座，金英渍百盂。秋云飘圣藻，霄①极捧连珠。
饯唐州高使君赴任（唐·卢藏用）　　五言律诗　押阳韵	饯酒临丰树，褰帷出鲁阳。蕙兰春已晚，桐柏路犹长。祖逖方城镇，安期外氏乡。从来二千石，天子命唯良。
饯许州宋司马赴任（唐·卢藏用）　　五言律诗　押齐韵	国为休徵选，舆因仲举题。山川襄野隔，朋酒灞亭暌。零雨征轩骛，秋风别骥嘶。骊歌一曲罢，愁望正凄凄。
奉和立春游苑迎春应制（唐·卢藏用）　　七言律诗　押真韵	天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
奉和幸安乐公主山庄应制（唐·卢藏用）　　七言律诗　押侵韵	皇女璚台天汉浔，星桥月宇构①山林。飞萝半拂银题影，瀑布环流玉砌阴。菊浦②香随鹦鹉泛，箫楼韵逐凤凰吟。瑶池驻跸恩方久，璧月无文③兴转深。
夜宴安乐公主宅（唐·卢藏用）　　七言绝句　押真韵	侯家主第一时新，上席华年不惜春。珠釭缀日①那知夜，玉斝流霞畏底②晨。
宋主簿鸣皋梦赵六予未及报而陈子云亡今（一无今字）追为此诗荅宋兼贻平昔游旧（唐·卢藏用）	暮川罕停波，朝云无留色。故人琴与诗，可存不可识。识心尚可亲，琴诗非故人。鸣皋初梦赵，蜀国已悲陈。感化伤沦灭，魂交惜未申。冥期失幽报，兹理复今晨。前嗟成后泣，已矣将何及。旧感与新悲，虚怀酬昔时。赵侯鸿宝气，独负青云姿。群有含妙识，众象悬清机。雄谈尽物变，精义解人颐。在阴既独善，幽跃自为疑。踠彼千里足，伤哉一尉欺。陈生富清理，卓荦兼文史。思缛巫山云，调逸岷江水。铿锵哀忠义，感激怀知己。负剑登蓟门，孤游入燕市。浩歌去京国，归守西山趾。幽居探元化，立言见千祀。埋没经济情，良图竟云已。坐忆平生游，十载怀嵩丘。题书满古壁，采药遍岩幽。子微化金鼎，仙笙不可求。荣哉宋与陆，名宦美中州。存亡一暌阻，岐路方悠悠。自予事山海，及兹人世改。传闻当世荣，皆入古人名。无复平原赋，空馀邻笛声。泣对西州使，悲访北邙茔。新坟蔓宿草，旧阙毁残铭。为君成此曲，因言寄友生。默语无穷事，凋伤共此情。
