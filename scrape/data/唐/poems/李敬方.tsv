遣兴（唐·李敬方）　　五言律诗　押东韵	果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖岐问远公。
劝酒（唐·李敬方）　　五言律诗　押真韵	不向花前醉，花应解笑人。只忧①连夜雨，又过一年春。日日无穷事，区区有限身。若非杯酒里，何以寄天真。
近无西耗（唐·李敬方）　　五言律诗　押侵韵	远戎兵压境，迁客泪横襟。烽候惊春塞，缧囚困越吟。自怜牛马走，未识犬羊心。一月无消息，西看日又沈。
天台晴望（唐·李敬方）　　五言律诗　押真韵	天①台十二旬，一片雨中春。林果黄梅②尽，山苗半夏新。阳乌晴③展翅，阴魄夜飞轮。坐冀④无云物，分明见北辰。
闻高侍御（一作郎）卒贬所（唐·李敬方）　　五言律诗　押虞韵	西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
汴河直进船（唐·李敬方）　　七言绝句　押歌韵	汴水通淮利最多，生人为害亦相和。东南四十三州地，取尽脂膏是此河。
题黄山汤院（唐·李敬方）　　五言排律　押元韵	楚镇惟黄岫，灵泉浴圣源。煎熬何处所，炉炭孰司存。沙暖泉长拂，霜笼水更温。不疏还自决，虽挠未尝浑。地启岩为洞，天开石作盆。常留今日色，不减故年痕。阴燄潜生海，阳光暗烛坤。定应邻火宅，非独过焦原。龙讶经冬润，莺疑满谷暄。善烹寒食茗，能变早春园。及物功何大，随流道益尊。洁斋齐物主，疗病夺医门。外秘千峰秀，旁通百潦奔。禅家休问疾，骚客罢招魂。卧理黔川守，分忧汉主恩。惨伤因有暇，徒御诫无諠。痒闷头风切，爬搔臂力烦。披榛通白道，束马置朱幡。谢屐缘危磴，戎装逗远村。慢游登竹径，高步入山根。崖巘差行灶，蓬茅过小轩。禦寒增帐幕，甃影尽玙璠。不与华池语，宁将浴室论。洗心过顷刻，浸发迨朝暾。汗洽聊箕踞，支羸暂虎蹲。濯缨闲更入，漱齿渴仍吞。气燠胜重茧，风和敌一尊。适来还蹭蹬，复出又攀援。形秽忻除垢，神嚣喜破昏。明夷徵立象，既济感文言。已阂眠沙麂，仍妨卧石猿。香驱蒸雾起，烟霿湿云屯。破险更祠宇，凭高易庙垣。旧基绝仄足，新搆忽行鹓。胜地非无栋，征途遽改辕。贪程归路远，折政讼庭繁。兴往留年月，诗成遗子孙。已镌东壁石，名姓寄无垠。
太和公主还宫（唐·李敬方）　　五言排律　押微韵	二纪烟尘外，凄凉转战归。胡笳悲蔡琰，汉使泣明妃。金殿更戎幄，青祛换毳衣。登车随伴仗，谒庙入中闱。汤沐疏封在，关山故梦非。笑看鸿北向，休咏鹊南飞。宫髻怜新样，庭柯想旧围。生还侍儿少，熟识内家稀。凤去楼扃夜，鸾孤匣掩辉。应怜禁园柳，相见倍依依。
