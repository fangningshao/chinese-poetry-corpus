策试夜潜纪长句于都堂西南隅 其一（唐·韦承贻）　　七言律诗　押灰韵	褒衣博带满尘埃，独自都堂纳卷回。蓬巷几时闻吉语，棘篱何日免重来。三条烛尽钟初动，九转丹成鼎未开。残月渐低人扰扰，不知谁是谪仙才。
策试夜潜纪长句于都堂西南隅 其二（唐·韦承贻）　　七言绝句　押庚韵	白莲千朵照廊明，一片升平雅颂声。才唱第三条烛尽，南宫风月画难成①。
