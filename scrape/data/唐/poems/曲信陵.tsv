移居洞庭（唐·曲信陵）　　五言律诗　押真韵	重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。
吴门送客（唐·曲信陵）　　五言律诗　押支韵	乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一尊谁共持。
出自贼中谒恒上人（唐·曲信陵）　　七言绝句　押微韵	再拜吾师喜复悲，誓心从此永归依。浮生恍忽若真梦，何事于中有是非。
过真律师旧院（唐·曲信陵）　　七言绝句　押阳韵	寂然秋院闭秋光，过客闲来礼影堂。坚冰销尽还成水，本自无形何足伤。
酬谈上人咏海石榴（唐·曲信陵）　　七言绝句　押麻韵	真僧相劝外浮华，万法无常可叹嗟。但试寻思阶下树，何人种此我看花。
句（唐·曲信陵）　　押麻韵	台笠冒山雨，渚田耕荇花（见《石林燕诗》）。
长安道（唐·曲信陵）　　押阳韵	朱门映绿杨，双阙抵通庄。玉佩声逾远，红尘犹自香。
