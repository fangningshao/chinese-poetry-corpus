句（唐·金立之）	烟破树头惊宿鸟，露凝苔上暗流萤（《秋夜望月》）。山人见月宁思寝，更掬寒泉满手霜（《峡山寺玩月》）。绀殿雨晴松色冷，禅林风起竹声馀（《赠青龙寺僧》）。风过古殿香烟散，月到前林竹露清（《宿丰德寺》）。更有闲宵清净境，曲江澄月对心虚（《赠僧》）。寒露已催鸿北去，火云渐散月西流（《秋夕》）。园梅坼甲迎春笑，庭草抽心待节芳（《早春》）。
