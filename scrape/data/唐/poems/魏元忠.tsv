修书院学士奉敕宴梁王宅（赋得门字）（唐·魏元忠）　　五言律诗　押元韵	大君敦宴赏，万乘下梁园。酒助闲平乐，人沾雨露恩。荣光开帐殿，佳气满旌门。愿陪南岳寿，长奉北宸樽。
银潢（一作汉）宫侍宴应制（得枝字）（唐·魏元忠）　　五言律诗　押支韵	别殿秋云上，离宫夏景移。寒风生玉树，凉气下瑶池。堑花仍吐叶，岩木①尚抽枝。愿奉南山寿，千秋长若斯。
武三思席上咏绮娘（题拟）（唐·魏元忠）　　七言绝句　押真韵	倾国精神掌上身，天风惊雪上香裀。须臾舞彻《霓裳曲》，騃却高堂满座人。
