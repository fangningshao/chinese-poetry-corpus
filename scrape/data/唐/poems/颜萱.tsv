送羊振文归觐桂阳（唐·颜萱）　　七言律诗　押冬韵	高挂吴帆喜动容，问安归去指湘峰。悬鱼庭内芝兰秀，驭鹤门前薜荔封①。红旆正怜棠影茂，綵衣偏带桂香浓。临岐独有沾襟恋，南巷当年共化龙②。
送圆载上人（唐·颜萱）　　七言律诗　押庚韵	师来一世恣经行，却泛沧波问去程。心静已能防渴鹿，鼙喧时为骇长鲸①。禅林几结金桃重②，梵室重修铁瓦轻③。料得还乡无别利，只应先见日华生。
过张祜处士丹阳故居（唐·颜萱）　　七言律诗　押庚韵	忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。
