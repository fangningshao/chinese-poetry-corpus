金谷园花发怀古（唐·侯冽）　　五言排律	金谷千年后，春花发满园。红芳徒笑日，秾艳尚迎轩。雨湿轻光软，风摇碎影翻。犹疑施锦帐，堪叹罢朱纨。愁态莺吟涩，啼容露缀繁。慇勤问前事，桃李竟无言。
花发上林（唐·侯冽）　　五言排律　押侵韵	花发三阳盛，香飘五柞深。素晖云积苑，红彩绣张林。落水随鱼戏，摇风映鸟吟。琼楼出高艳，玉辇驻浓阴。乱蝶枝开影，繁蜂蕊上音。鲜芳盈禁籞，布泽荷天心。
