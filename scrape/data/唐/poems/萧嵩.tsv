奉和圣制送张说上集贤学士赐宴（赋得登字）（唐·萧嵩）　　五言排律　押蒸韵	帝曰（一作日）简才能，旌贤在股肱。文章体一变，礼乐道逾弘。芸阁英华入，宾门鹓鹭登。恩筵（一作延）过所望，圣泽实超恒。夏叶开红药（一作蕊），馀花发紫藤。微臣亦何幸，叨此预文朋。
奉和御制左丞相说右丞相璟太子少傅乾曜同日上官命宴都堂赐诗（唐·萧嵩）　　五言排律　押阳韵	审官思共理，多士属惟唐（一作谁当）。历选台庭旧，来熙帝业昌。入朝师百辟，论道协三光。垂拱咨元老，亲贤辅少阳。登庸崇（一作崇荣）礼送，宠德耀宸章。御酒飞觞洽，仙闱雅乐张。荷恩思有报，陈力愧无良。愿罄公忠节，同心奉我皇。
