怀伊川赋（唐·李吉甫）　　七言绝句　押元韵	龙门南岳尽伊原，草树人烟目所存。正是北州梨枣熟，梦魂秋日到郊园。
癸巳岁吉甫圜丘摄事合于中书后阁宿斋常负忝愧移止于集贤院会门下相公以七言垂寄亦有所酬短章绝韵不足抒意因叙所怀奉寄相公兼呈集贤院诸学士（唐·李吉甫）　　五言排律　押先韵	淮海同三入，枢衡过六年①。庙斋兢永夕，书府会群仙。粉壁连霜曙，冰池对月圆。岁时忧里换，钟漏静中传。蓬发颜空老，松心契独全。赠言因傅说，垂训在三篇。
夏夜北（一作后）园即事寄门下武相公（唐·李吉甫）　　五言排律　押元韵	结构非华宇，登临（一作仙）似古原。僻殊萧相宅，芜胜邵平园。避暑依南庑，追凉在北轩。烟霞霄外静，草露月中繁。鹊绕惊还止，虫吟思不喧。怀君欲有赠，宿昔贵忘言。
九日小园独谣赠（赠一作奉寄）门下武相公（唐·李吉甫）　　五言排律	小园休沐暇，暂与故山期。树杪悬丹枣，苔阴落紫梨。舞丛新菊遍，绕格（一作树）古藤垂。受露红兰晚，迎霜白薤肥。上公留凤沼（一作诏），冠剑侍清祠。应念（一作命）端居者，长惭补衮诗。
