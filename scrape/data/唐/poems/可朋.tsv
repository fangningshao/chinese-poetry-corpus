赋洞庭（唐·可朋）　　五言律诗　押豪韵	周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。
赠方干（唐·可朋）　　七言律诗　押尤韵	盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
中秋月（唐·可朋）　　七言律诗	登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。
桐花鸟（唐·可朋）　　七言绝句　押虞韵	五色毛衣比凤雏，深花丛里祗如无。美人买得偏怜惜，移向金钗重几铢。
耕田鼓诗（唐·可朋）	农舍田头鼓，王孙筵上鼓。击鼓兮皆为鼓，一何乐兮一何苦。上有烈日，下有焦土。愿我天翁，降之以雨。令桑麻熟，仓箱富。不饥不寒，上下一般。
句（唐·可朋）	来多不似客，坐久却垂帘（见《纪事》）。虹收千嶂雨，潮展半江天①。诗因试客分题僻，棋为饶人下著低。伤心尽日有啼鸟，独步残春空落花②。唯陪北楚三千客，多话东林十八贤。乍当暖景飞仍慢，欲就芳丛舞更高③。
