圣果寺（唐·处默）　　五言律诗　押歌韵	路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。
送僧游西域（唐·处默）　　五言律诗　押麻韵	一盂兼一锡，秪此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
远烟（唐·处默）　　五言律诗　押歌韵	霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。
萤（唐·处默）　　五言律诗　押先韵	熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。
忆庐山旧居（唐·处默）　　七言律诗　押麻韵	粗衣粝食老烟霞，勉把衰颜惜岁华。独鹤秪为山客伴，闲云常在野僧家。丛生嫩蕨黏松粉，自落乾薪带藓花。明月清风旧相得，十年归恨可能赊。
山中作（唐·处默）　　七言绝句　押齐韵	席帘高捲枕高攲，门掩垂萝蘸碧溪。闲把史书眠一觉，起来山日过松西。
织妇（唐·处默）　　七言绝句　押歌韵	蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。
句（唐·处默）　　押真韵	太平时节无人看，雪刃闲封满匣尘①。
