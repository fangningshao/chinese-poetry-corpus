奉和窦使君同恭法师咏高僧二首 竺佛图澄（唐·慧宣）　　押纸韵	大誓悯涂炭，乘机入生死。中州法既弘，葛陂暴亦止。乳孔光一室，掌镜彻千里。道盛咒莲华，灾生吟棘子。埋石缘虽谢，流沙化方始。
奉和窦使君同恭法师咏高僧二首 释僧肇（唐·慧宣）　　押庚韵	般若唯绝凿，涅槃固无名。先贤未始觉，之子唱希声。秦王嗟理诣，童寿揖词清。徽音闻庐岳，精难动中京。适验方袍里，奇才复挺生。
秋日游东山寺寻殊昙二法师（唐·慧宣）　　押锡韵	木落树萧椮，水清流㵳寂。属此悲哉气，复兹羁旅戚。奚用写烦忧，山泉恣游历。万丈窥深涧，千寻仰绝壁。傍岭竹参差，缘崖藤幂䍥。行行极幽邃，去去逾空寂。果值息心侣，乔枝方挂锡。围绕悉栴檀，纯良岂沙砾。妙法诚无比，深经解怨敌。心欢即顶礼，道存仍目击。慧刀幸已逢，疑网于焉析。岂直却烦恼，方期拯沈溺。
句（唐·慧宣）　　押先韵	如蒙一被服，方堪称福田①。
