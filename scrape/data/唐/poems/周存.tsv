禁中春松（唐·周存）　　五言排律　押东韵	几岁含贞节，青青紫禁中。日华留偃盖，雉尾转春风。不为繁霜改，那将众木同。千条攒翠色，百尺澹晴空。影密金茎近，花明凤沼通。安知幽涧侧，独与散樗丛。
西戎献马（唐·周存）　　五言排律　押东韵	天马从东道，皇威被远戎。来参八骏列，不假贰师功。影别流沙路，嘶流上苑风。望云时蹀足，向月每争雄。禀异才难状，标奇志岂同。驱驰如见许，千里一朝通。
授衣赋附歌（唐·周存）　　押东韵	愁霜落兮岁已终，秋雁吟兮悲远空。短褐不完兮忧思充，庭萧萧兮冷暮风。
