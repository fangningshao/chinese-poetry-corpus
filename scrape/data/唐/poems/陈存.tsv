丹阳作（唐·陈存）　　五言绝句　押阳韵	暂入新丰市，犹闻旧酒香。抱琴沽一醉，尽日卧垂杨①。
清溪馆作（唐·陈存）　　押侵韵	指途清溪里，左右唯深林。云蔽望乡处，雨愁为客心。遇人多物役，听鸟时幽音。何必沧浪水，庶兹浣尘襟。
穆陵路（唐·陈存）　　押删韵	西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。
寓居武丁馆（唐·陈存）　　押侵韵	暑雨飘①已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闭门千里心。
楚州赠别周愿侍御（唐·陈存）　　押旱韵	漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。
送刘秀才南归（唐·陈存）　　押纸韵	鸟啼杨柳垂，此别千万里。古路入商山，春风去灞水。停车落日在，罢酒离人起。蓬户寄龙沙，送归情讵已。
