送杨谏议赴河西节度判官兼呈韩王二侍御（唐·熊曜）　　押真韵	贤哉征西将，幕府多俊人。筹议秉刀尺，话言在经纶。先鞭羡之子，走马辞咸秦。庭论许名实，数公当即真。行行弄文翰，婉婉光使臣。今者所从谁，不闻歌苦辛。黄云萧关道，白日惊沙尘。虏寇有时猎，汉兵行（一作仍）复（一作夜）巡。王师已无战，传檄奉良臣。
