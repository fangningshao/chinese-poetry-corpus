奉和御制左丞相说右丞相璟太子少傅乾曜同日上官命都堂赐诗（唐·裴光庭）　　五言排律　押真韵	乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒汎华茵。杂遝喧（一作陈）箫鼓，欢娱洽搢绅。掖垣招近侍，虚薄厕清尘。共保坚贞节，常期雨露均。
