题武担寺西台（唐·段文昌）　　五言律诗　押东韵	秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
晚夏登张仪楼呈院中诸公（唐·段文昌）　　五言律诗　押灰韵	重楼窗户开，四望敛烟埃。远岫林端出，清波城下回。乍疑蝉韵促，稍觉雪风来。并起乡关思，销忧在酒杯。
还别业寻龙华山寺广宣上人（唐·段文昌）　　七言绝句　押东韵	十里惟闻松桂风，江山忽转见龙宫。正与休师方话旧，风烟几度入楼中。
郊庙歌辞 享太庙乐章 象德舞（唐·段文昌）　　押职韵	肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。
