奉和圣制龙池篇（唐·蔡孚）　　七言律诗　押先韵	帝宅王家大道边，神马潜龙①涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑②波上春云少，祗为从龙直上天。
九日至江州问王使君（唐·蔡孚）　　五言绝句　押麻韵	九日浔阳县，门门有菊花。白衣今送酒，若个是陶家？
九日（唐·蔡孚）　　五言绝句　押麻韵	九日重阳节，开门有菊花。不知来送酒，若个是陶家。
打毬篇（唐·蔡孚）　　七言排律　押尤韵	德阳宫北苑东头，云作高台月作楼。金锤玉蓥（一作凿）千金地，宝杖雕文七宝毬。窦融一家三尚主，梁翼频封万户侯。容色由来荷恩顾，意气平生事侠游。共道用兵如断蔗，俱能走马入长楸。红鬣锦鬃风騄骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅走（一作足）满先筹。薄暮汉宫愉乐罢，还归尧室晓垂旒。
