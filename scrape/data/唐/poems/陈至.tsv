赋得芙蓉出水（唐·陈至）　　五言排律　押真韵	菡萏迎秋吐，夭摇映水滨。剑芒开宝匣，峰影写蒲津。下覆（一作照）参差荇，高辞苒弱蘋。自当巢翠甲，非止戏赪鳞。莫以时先后，而言色故新。芳香正堪玩，谁报涉江人。
荐冰（唐·陈至）　　五言排律　押庚韵	凌寒开涸冱，寝庙致精诚。色静澄三酒，光寒肃两楹。形盐非近进，玉豆为潜英。礼自春分展，坚从北陆成。藉茅心共结，出鉴水渐（一作暂）明。幸得来观荐，灵台一小生。
句（唐·陈至）　　押东韵	藻井尚寒龙迹在，红楼初施日光通（《红楼院》）。
