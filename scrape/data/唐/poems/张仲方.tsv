赋得竹箭有筠（唐·张仲方）　　押霰韵	东南生绿竹，独美有筠箭。枝叶讵曾凋，风霜孰云变。偏宜林表秀，多向岁寒见。碧色乍葱茏，清光常茜练。皮开凤彩出，节劲龙文现。爱此守坚贞，含歌属时彦。
赠毛仙翁（唐·张仲方）	毛仙翁，毛仙翁，容貌常如二八童。几岁头梳云鬓绿，无时面带桃花红。眼前人世阅沧海，肘后药成辞月宫。方口秀眉编贝齿，瞭然炅炅双瞳子。芝椿禀气本坚强，龟鹤计年应不死。四海五山长独游，矜贫傲富欺王侯。灵通（一作通灵）指下砖甓（一作龙虎）化，瑞气炉中金玉流。定是烟霞列仙侣，暂来尘俗救危苦。紫霞妖女琼华飞，秘法虔心传付与。阴功足，阴功成，羽驾何年归上清。待我休官了婚嫁，桃源洞里觅仙兄。
句（唐·张仲方）　　押灰韵	入门池色静，登阁雨声来（见《三山志》）。
