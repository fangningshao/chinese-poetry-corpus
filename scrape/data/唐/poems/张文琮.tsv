蜀道难（唐·张文琮）　　五言律诗　押寒韵	梁山镇地险，积石阻云端。深谷下寥廓，层岩上郁盘。飞梁驾绝岭，栈道接①危峦。揽辔独长息，方知斯路难。
咏水（唐·张文琮）　　五言律诗　押阳韵	标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。
赋桥（唐·张文琮）　　五言律诗　押鱼韵	造舟浮渭日，鞭石表秦初。星文遥写汉，虹势尚凌虚。已授文成履，空题武骑书。别有临濠上，栖偃独观鱼。
和杨舍人咏中书省花树（唐·张文琮）　　五言律诗　押东韵	花①萼映芳丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。
同潘屯田冬日早朝（唐·张文琮）　　押月韵	假寐怀古人，夙兴瞻晓月。通晨禁门启，冠盖趋朝谒。霜霭清九衢，霞光照双阙。纷纶文物纪，焕烂声明发。腰剑动陆离，鸣玉和清越。
相和歌辞 昭君词（唐·张文琮）　　押真韵	戒途飞万里，回首望三秦。忽见天山雪，还疑上苑春。玉痕垂泪粉①，罗袂拂胡尘。为得胡中曲，还悲远嫁人。
