梦为吴泰伯作胜儿歌（唐·刘景复）	繁弦已停杂吹歇，胜儿调弄逻娑拨。四弦拢撚三五（一作四）声，唤起边风驻明月。大声嘈嘈奔淈淈，浪蹙波翻倒溟渤。小弦切切怨飔飔，鬼哭神悲秋（一作任）窸窣。倒腕斜挑挚流电，春雷直戛腾秋鹘。汉妃徒得端正名，秦女虚誇有仙骨。我闻天宝十年前，凉州未作西戎窟。麻衣右衽皆汉民，不省胡尘暂蓬勃。太平之末狂胡乱，犬豕崩腾恣唐突。玄宗未到万里桥，东洛西京一时没。汉土民皆①没为虏，饮恨吞声空嗢咽。时看汉月望汉天（一作民），怨气冲星成彗孛。国门之西八九镇，高城深垒闭闲卒。河湟咫尺不能收，挽粟推车徒兀兀。今朝闻奏凉州曲，使我心神暗超忽。胜儿若向边塞弹，征人泪血应阑干。
