奉和送金城公主适西蕃应制（唐·徐坚）　　五言律诗　押元韵	星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
饯许州宋司马赴任（唐·徐坚）　　五言律诗　押灰韵	旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分襟与秋气，日夕共悲哉。
饯唐永昌（唐·徐坚）　　七言绝句　押先韵	郎官出宰赴伊瀍，征传骎骎灞水前。此时怅望新丰道，握手相看共黯然。
奉和圣制送张说赴集贤院学士赐宴赋得虚字（唐·徐坚）　　五言排律　押鱼韵	崇文德化洽，新殿集贤初。庸菲参高（一作嘉）选，首滥承明庐。殊私光辅弼，荣送列簪裾。座引中厨馔，杯锡上尊馀。翠叶浓丹苑，晴空卷碧虚。忝同文史地，愿草登封书。
奉和圣制送张说巡边（唐·徐坚）　　五言排律　押阳韵	至德抚遐荒，神兵赴朔方。帝思元帅重，爰择股肱良。累相承安世（一作开地），深筹协子房。寄崇专斧钺，礼备设坛场。鼙鼓喧雷电，戈剑凛风霜。四騑（一作黄）将戒道，十乘启先行。圣锡（一作赐）加恒数，天文耀宠光。出郊开帐饮，寅饯盛离章。雨濯梅林润，风清（一作秋）麦野凉。燕山应勒颂，麟阁伫名扬。
送考功武员外学士使嵩山置舍利塔歌（唐·徐坚）　　押先韵	伊川别骑，灞岸分筵。对三春之花月，览千里之风烟。望青山兮分地，见白云兮在天。寄愁心于樽酒，怆离绪于清弦。共握手而相顾，各衔（一作合）悽而黯然。
郊庙歌辞 仪坤庙乐章 寿和（唐·徐坚）　　押纸韵	于穆清庙，肃雍严祀。合福受釐，介以繁祉。
相和歌辞 棹歌行（唐·徐坚）	棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣船过曲浦，飞帆越回流。影入桃花浪，香飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
