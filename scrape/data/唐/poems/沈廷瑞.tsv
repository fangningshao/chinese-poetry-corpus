赠僧昭瑩（唐末宋初·沈廷瑞）　　五言律诗　押虞韵	南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
寄袁州陈智周（唐末宋初·沈廷瑞）　　五言律诗　押支韵	名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
垄穴遗诗（唐末宋初·沈廷瑞）　　七言律诗　押先韵	虚劳营殡玉山前，殡后那知已脱蝉。应是元神归洞府，更无遗魄在黄泉。灵台已得修真诀，尘世空留悟道篇。堪叹浮生今古事，北邙山下草芊芊。
荅高安宰（唐末宋初·沈廷瑞）　　七言绝句　押支韵	何须问我道成时，紫府清都自有期。手握药苗人不识，体含金骨俗争知①。
