巫山（唐·王无竞）　　五言律诗　押阳韵	神女向高唐，巫山下夕阳。裴回行作雨，婉娈逐荆王。电影江前落，雷声峡外长。朝①云无处所，台馆晓苍苍。
灭胡（唐·王无竞）　　押虞韵	汉军屡北丧，胡马遂南驱。羽书夜惊急，边柝乱传呼。斗军却不进，关城势已孤。黄云塞沙落，白刃断交衢。朔雾围未解，凿山泉尚枯。伏波塞后援，都尉失前途。亭障多堕毁，金镞无全躯。独有山东客，上书图灭胡。
君子有所思行（唐·王无竞）　　押阳韵	北上登渭原，南下望咸阳。秦帝昔所据，按剑朝侯王。践山划郊郭，浚流固墉隍。左右罗将相，甲馆临康庄。曲台连阁道，锦幕接洞房。荆国徵艳色，邯郸选名倡。一弹入云汉，再歌断君肠。自矜青春日，玉颜吝容光。安知绿苔满，罗袖坐沾霜。声侈遽衰歇，盛爱且离伤。岂唯毒身世，朝国亦沦亡。物盈道先忌，履谦宇允臧。独有东陵子，种瓜青门旁。
驾幸长安奉使先往检察（唐·王无竞）	奉使至京邑，戒涂历险夷。首旬发定鼎，再信过灞池。河山壮关辅，金火递雄雌。文物沦霸运，灵符启圣青。宸扆阔临御，巡幸顺讴思。城阙生光彩，草树含荣滋。缇骑纷沓袭，翠旗曳葳蕤。童幼闻明主，耆老感盛仪。轮袂交隐隐，廛陌满熙熙。微臣昧所识，观俗书此词。
和宋之问下（一作嵩）山歌（唐·王无竞）　　押删韵	日云暮兮下嵩山，路连绵兮树①石间。出谷口兮见明月，心裴回兮不能还。
北使长城（唐·王无竞）	秦世筑长城，长城无极已。暴兵四十万，兴工九千里。死人如乱麻，白骨相撑委。殚弊未云悟，穷毒岂知止。胡尘未北灭，楚兵遽东起。六国复嚣嚣，两龙斗觺觺。卯金竟握谶，反璧俄沦祀。仁义寝邦国，狙暴行终始。一旦咸阳宫，翻为汉朝市。
咏汉武帝（唐·王无竞）　　押灰韵	汉家中叶盛，六世有雄才。厩马三十万，国容何壮哉！东历琅琊郡，北上单于台。好仙复宠战，莫救茂陵隈。
相和歌辞 铜雀台（唐·王无竞）　　押药韵	北登铜雀上，西望青松郭。穗帐空苍苍，陵田纷漠漠。平生事已变，歌吹宛犹昨。长袖拂玉麈，遗情结罗幕。妾怨在朝露，君恩岂中薄。高台奏曲终，曲终泪横落。
相和歌辞 凤台曲（唐·王无竞）　　押支韵	凤台何逶迤，嬴女管参差。一旦綵云至，身去无还期。遗曲此台上，世人多学吹。一吹一落泪，至今怜玉姿。
