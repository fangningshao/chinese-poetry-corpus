永州送侄归宜春（唐·郑史）　　五言律诗　押支韵	宋玉正秋悲，那堪更别离。从来襟上泪，尽作鬓边丝。永水清如此，袁江色可知。到家黄菊坼，亦莫怪归迟。
秋日零陵与幕下诸宾游河夜饮（一作宴）（唐·郑史）　　七言律诗　押侵韵	湘月蘋风乍畅襟，烛前江水练千寻。新秋宋玉能为赋，永夕袁安好共吟。辇下翠蛾须强展，尊中绿蚁且徐斟。汀沙渐有珠凝露，缓棹兰桡任夜深。
赠妓行云诗（唐·郑史）　　七言绝句　押阳韵	最爱铅华薄薄妆，更兼衣著又鹅黄。从来南国名佳丽，何事今朝在北①行。
