长歌行（唐·李泌）　　押虞韵	天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖。
奉和圣制中和节曲江宴百僚（唐·李泌）　　押真韵	风俗时有变，中和节惟新。轩车双阙下，宴会曲江滨。金石何铿锵，簪缨亦纷纶。皇恩降自天，品物感知春。慈恩匝寰瀛，歌咏同君臣（缺一韵）。
奉和圣制重阳赐会聊示所怀（唐·李泌）　　押庚韵	大唐造昌运，品物荷时成。乘秋逢令节，锡宴欢群情。俯临秦山川，高会汉公卿（缺一韵）。未追赤松子，且泛黄菊英。赓歌圣人作，海内同休明。
咏方圆动静（唐·李泌）　　押寘韵	方如行义，圆如用智。动如逞才，静如遂意。
句（唐·李泌）	青青东门柳，岁晏复憔悴①。良弓摧折久，谁识是龙韬②。旋沫翻成碧玉池，添酥散出琉璃眼③。
句（唐·李泌）　　押灰韵	夷门一把平安火，定逐恒山候骑来。
