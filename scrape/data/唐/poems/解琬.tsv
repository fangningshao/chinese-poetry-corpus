奉和九月九日登慈恩寺浮图应制（唐·解琬）　　五言律诗　押阳韵	瑞塔临初地，金舆幸上方。空边有清净，觉处无馨香。雨霁微尘敛，风秋定水凉。兹辰采仙菊，荐寿庆重阳。
晦日宴高氏林亭（同用华字）（唐·解琬）　　五言律诗　押麻韵	主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。
