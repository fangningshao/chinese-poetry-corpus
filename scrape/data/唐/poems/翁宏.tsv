送廖融处士南游（唐末宋初·翁宏）　　五言律诗　押删韵	病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。
宫词（唐末宋初·翁宏）　　五言律诗	又是春残也，如何出翠帷。落花人独立，微雨燕双飞。寓目魂将断，经年梦亦非。那堪向秋夕，萧飒暮蟾辉。
秋残（唐末宋初·翁宏）　　五言律诗　押歌韵	又是秋残也，无聊意若何。客程江外远，归思夜深多。岘首飞黄叶，湘湄走白波。仍闻汉都护，今岁合休戈。
句（唐末宋初·翁宏）	风高弓力大，霜重角声干（塞上曲）。
句（唐末宋初·翁宏）	万木横秋里，孤舟半夜猿（《送人》）。漏光残井甃，缺影背山椒（《咏晓月》）。风回山火断，潮落岸冰高（《湘江吟》）。
