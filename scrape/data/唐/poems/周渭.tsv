赠龙兴观主吴崇岳（唐末宋初·周渭）　　七言律诗　押阳韵	楮为冠子布为裳，吞得丹霞寿最长。混俗性灵常乐道，出尘风格早休粮。枕中经妙谁传与，肘后方新自写将。百尺松梢几飞步，鹤栖板上礼虚皇①。
叠秀山（唐末宋初·周渭）　　七言律诗	平生赋性爱观澜，今日登临叠秀山。天锡卦爻分象外，地将圭笏出人间。昭州水绕孤城小，五岭山高众垤难。极目紫宸何处是，碧云深处佩珊珊①。
游兼山（唐末宋初·周渭）　　七言律诗	插空峭壁白云迷，独上高巅万象低。一路接天连楚界，两峰拔地镇南夷。泉飞石涧游魂冷，风捲松涛匹马嘶。踏破层崖心未折，凤凰山后鹧鸪啼①。
湘妃庙（唐末宋初·周渭）　　七言绝句　押元韵	代变时迁事迹存，见来谁不暗消魂。上程此日湘江过，依旧修篁有旧痕。
赋得花发上林（唐末宋初·周渭）　　五言排律　押侵韵	灼灼花凝雪，春来发上林。向风初散蕊，垂叶欲成阴。人过香随远，烟晴色自深。净时空结雾，疏处未藏禽。菶茸何年植，间关几日吟。一枝如可冀，不负折芳心。
