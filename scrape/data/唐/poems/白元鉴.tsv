大涤山（题拟）（唐·白元鉴）　　五言律诗　押删韵	天坛绝顶山，髣髴翠微间。迹久苔纹碎，云根古木閒。丹成人已去，鹤驾未曾还。犹有箫吹响，时时下旧山。
法堂（唐·白元鉴）　　五言律诗　押真韵	高踪遗可继，虚室即流尘。越国曾封邑，蓬莱早会真。馀风生户牖，残影照江滨。化鹤年犹远，空悲云水亲。
新池（唐·白元鉴）　　五言律诗　押冬韵	昔尝游胜境，今喜尽幽踪。丹满镜潭色，云疏锦碛容。响中闻细溜，波里见乔松。唯广花源赏，人间不可逢。
瀑布（唐·白元鉴）　　五言律诗　押庚韵	太极生柔德，雄姿不可名。淩空虹永挂，泻涧布长成。映日添霞色，当风振浪声。潺潺云水下，已得涤幽情。
大涤洞（唐·白元鉴）　　五言律诗　押真韵	灵山实秀德，仙圣杳难亲。水溜空沿石，云扃不见人。川原世上异，日月洞中春。欲出虚无境，应修有待身①。
