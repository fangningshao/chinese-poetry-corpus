万卷赞（唐·智常）	出廓送钱嫌不要，手提葼笠向庐山。昔日曾闻青霄鹤，更有青霄鹤不如。
偈 其二（唐·智常）　　押啸韵	牛皮靸露柱，露柱啾啾叫。凡耳听不闻，诸圣呵呵笑。
偈（唐·智常）	无端起知见，著相求菩提。情存一念悟，宁越昔时迷。自性觉源体，随照枉迁流。不入祖师室，茫然趣两头。
偈 其一（唐·智常）	归宗事理绝，日轮正当午。自在如师子，不与物依怙。独步四山顶，优游三大路。吹嘘飞禽堕，嚬呻众兽怖。机竖箭易及，影没手难覆。施张如工使，剪截成尺度。巧镂万盘名，归宗还似土。语密音声绝，理妙言难措。弃个耳还聋，取个目还瞽。一镞破三关，分明箭后路。𢘟怜个丈夫，先天为心祖。
