和皮日休悼鹤 其一（唐·魏朴）　　七言律诗　押庚韵	直欲裁诗问杳冥，岂教灵化亦浮生。风林月动疑留魄，沙岛香愁似蕴情。雪骨夜封苍藓冷，练衣寒在碧塘轻。人间飞去犹堪恨，况是泉台远玉京。
和皮日休悼鹤 其二（唐·魏朴）　　七言绝句　押阳韵	经秋宋玉已悲伤，况报胎禽昨夜亡。霜晓起来无问处，伴僧弹指绕荷塘。
