泉上雨后作（唐·元季川）	风雨（一作动）荡繁暑，雷（一作雨）息佳霁初。众峰带云雨（一作闲），清气（一作风）入我庐。飒飒凉（一作鲜）飙来，临窥（一作窥临）惬所图。绿萝长新蔓，袅袅垂坐隅。流水复檐下，丹砂发清渠。养葛为我衣，种芋①为我蔬。谁是（一作能）畹与畦，瀰漫连野芜。
登云中（唐·元季川）　　押尤韵	灌田东山下，取乐（一作药）在尔休。清兴相引行，日日三四周。白鸥与我心，不厌此中游。穷览颇有适，不极趣无幽。憀然歌采薇，曲尽心悠悠。
山中晓兴（唐·元季川）	河汉降玄霜，昨来节物殊（一作疏）。愧无神仙姿，岂（一作亦）有阴阳俱。灵鸟望不见，慨然悲高梧。华叶随风扬，珍条杂榛芜。为君寒谷吟，叹息知何如。
古远行（唐·元季川）　　押支韵	悠悠远行者，羁独当时思。道与日月长，人无茅舍期。出门万里心，谁不伤别离。纵远当白发，岁月悲今时。何况异形容，安须与尔悲。
