题浯溪石（唐·皇甫湜）	次山有文章，可惋只在碎。然长于指叙，约洁有馀态。心语适相应，出句多分外。于诸作者间，拔戟成一队。中行虽富剧，粹美若（一作君）可盖。子昂感遇佳，未若君雅裁。退之全而神，上与千载对。李杜才海翻，高下非可概。文与（一作于）一气间，为物莫与大。先王路不荒，岂不仰吾辈。石屏立衙衙，溪口扬素濑。我思何人知，徙倚如有待。
石佛谷（唐·皇甫湜）	澶漫太行北，千里一块石。平腹有壑谷，深广数百尺。土僧何为者，老草毛发白。寝处容身龛，足膝隐成迹。金仙琢灵象，相好倚北壁。花座五云扶，玉豪六虚射。文人留纪述，时事可辨析。鸟迹巧均分，龙骸极癯瘠。枯松间槎蘖，猛兽恣腾掷。蛣𧎜虫食纵（一作踪），悬垂露凝滴。精艺贯古今，穷岩谁爱惜。托师禅诵馀，勿使尘埃积。
出世篇（唐·皇甫湜）	生当为大丈夫，断羁罗，出泥涂。四散号呶，俶扰无隅。埋之深渊，飘然上浮。骑龙披青云，汎览游八区。经太山，绝大海，一长吁。西摩月镜，东弄日珠。上括天之门，直指帝所居。群仙来迎塞天衢，凤皇鸾鸟灿金舆。音声嘈嘈满太虚，旨饮食兮照庖厨。食之不饫饫不尽，使人不陋复不愚。旦旦狎玉皇，夜夜御天姝。当御者几人，百千为番。宛宛舒舒，忽不自知。支消体化膏露明，湛然无色茵席濡。俄而散漫，斐然虚无。翕然复抟，抟久而苏。精神如太阳，霍然照清都。四肢为琅玕，五脏为璠玙。颜如芙蓉，顶为醍醐。与天地相终始，浩漫为欢娱。下顾人间，溷粪蝇蛆。
