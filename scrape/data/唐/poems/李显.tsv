九月九日幸临渭亭登高得秋字（唐·李显）　　五言律诗　押尤韵	九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
登骊山高顶寓目（唐·李显）　　五言律诗　押虞韵	四郊秦汉国，八水帝王都。阊阖①雄里闬，城阙壮规模。贯渭称天邑，含岐实奥区。金门披玉馆，因此识皇③图②。
幸秦始皇陵（唐·李显）　　五言律诗　押鱼韵	眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
立春日游苑迎春（唐·李显）　　七言律诗　押麻韵	神皋福地三秦邑，玉台金阙九仙家。寒光犹恋甘泉树，淑景偏临建始花。綵蝶黄莺未歌①舞，梅香柳色已矜②誇。迎春正启流霞席，暂嘱曦轮勿遽斜。
石淙（太子时作）（唐·李显）　　七言律诗　押庚韵	三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
十月诞辰内殿宴群臣效柏梁体联句（唐·李显）　　押灰韵	润色鸿业寄贤才（帝），叨居右弼愧盐梅（李峤）。运筹帷幄荷时来（宗楚客），职掌图籍滥蓬莱（刘宪）。两司谬忝谢钟裴（崔湜），礼乐铨管效涓埃（郑愔）。陈师振旅清九垓（赵彦昭），欣承顾问侍天杯（李适）。衔恩献寿柏梁台（苏颋），黄缣青简奉康哉（卢藏用）。鲰生侍从忝王枚（李乂），右掖司言实不才（马怀素）。宗伯秩礼（一作祀）天地开（薛稷），帝歌难续仰昭回（景龙文馆记作谬司考能宸纲该。宋之问）。微臣捧日变寒灰（陆景初），远惭班左愧游陪（上官倢伃）。（《纪事》云：“帝谓侍臣曰：‘今天下无事，朝野多欢。欲与卿等词人，时赋诗宴乐。可识朕意，不须惜醉。’大学士李峤、宗楚客等跪奏曰：‘臣等多幸，同遇昌期。谬以不才，策名文馆。思励驽朽，庶裨河岳。既陪天欢，不敢不醉。’此后每游别殿，幸离宫，驻跸芳苑，鸣笳仙禁。或戚里宸筵，王门卺席，无不毕从。”）。
景龙四年正月五日移仗蓬莱宫御大明殿会吐蕃骑马之戏因重为柏梁体联句（唐·李显）　　押阳韵	大明御宇临万方（帝），顾惭内政翊陶唐（皇后）。鸾鸣凤舞向平阳（长宁公主），秦楼鲁馆沐恩光（安乐公主）。无心为子辄求郎（太平公主），雄才七步谢陈王（温王重茂）。当熊让辇愧前芳（上官昭容），再司铨筦恩可忘（吏部侍郎崔湜）。文江学海思济航（著作郎郑愔），万邦考绩臣所详（考功员外郎武平一）。著作不休出中肠（著作郎阎朝隐），权豪屏迹肃严霜（御史大夫窦从一）。铸鼎开岳造明堂（将作大匠宗晋卿），玉醴由来献寿觞（吐番舍人明悉猎）。（《纪事》云：“时上疑窦从一、宗晋卿素不属文，未即令续。二人固请，许之。吐蕃舍人明悉猎请令授笔，与之。悉猎云云。上大悦。赐与衣服。”）。
