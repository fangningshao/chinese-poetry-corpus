九日对酒（唐·元凛）　　七言律诗　押灰韵	嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
中秋夜不见月（唐·元凛）　　七言律诗　押微韵	蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临尊却掩扉。公子倚栏犹怅望，懒将红烛草堂归。
