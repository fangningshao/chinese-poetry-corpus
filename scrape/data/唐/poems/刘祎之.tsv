奉和太子纳妃太平公主出降（唐·刘祎之）　　五言律诗　押东韵	梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，綵旆引仙虹。
奉和别越王（唐·刘祎之）　　五言律诗　押歌韵	周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。
孝敬皇帝挽歌（唐·刘祎之）　　五言律诗　押庚韵	戒奢虚蜃辂，锡号纪鸿名。地叶苍梧野，途经紫聚城。重照掩寒色，晨飙断曙声。一随仙骥远，霜雪愁阴生。
九成宫秋初应诏（唐·刘祎之）　　五言排律　押寒韵	帝（一作悬）圃疏金阙，仙台驻玉銮。野分鸣鸑岫，路接宝鸡坛。林树千霜积，山宫四序寒。蝉急知秋早，莺疏觉夏阑。怡神紫气外，凝睇白云端。舜海词波发，空惊游圣难。
酬郑沁州（唐·刘祎之）　　押沃韵	麒阁一代良，熊轩千里躅。缉图昭国典，按部留宸瞩。匪厌承明庐，伫兼司隶局。芸书暂辍载，竹使方临俗。节变风绪高，秋深露华溽。寒山敛轻霭，霁野澄初旭。已切（一作觉）长年悲，谁堪岐路促。遥林征马迅，别馆嘶骖局。雅赠响摐金，索居暌倚玉。悽断离鸿引，劳歌思足曲。
