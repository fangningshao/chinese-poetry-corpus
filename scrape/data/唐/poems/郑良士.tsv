题兴化高田院桥亭（唐·郑良士）　　五言律诗　押微韵	到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
游九鲤湖（唐·郑良士）　　七言律诗　押东韵	仄径倾崖不可通，湖岚林霭共溟濛。九溪瀑影飞花外，万树春声细雨中。覆石云闲丹灶冷，采芝人去洞门空。我来不乞邯郸梦，取醉聊乘郑国风。
寄富洋院禅者（唐·郑良士）　　七言律诗　押萧韵	画破青山路一条，走鞭飞盖去何遥。碍天岩树春先冷，锁院溪云昼不销。霅上茗芽因客煮，海南沈屑为斋烧。谁能学得空门士，冷却心灰守寂寥。
