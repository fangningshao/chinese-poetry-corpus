侍宴应制得分字（唐·乔知之）　　五言律诗　押文韵	紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
折杨柳（唐·乔知之）　　七言绝句　押有韵	可怜濯濯春杨柳，攀折将来就纤手。妾容与此同盛衰，何必君恩能独久。
和苏员外寓直（唐·乔知之）　　五言排律　押阳韵	自昔重为郎，伊人练国章。三旬登建礼，五夜直明光。墨草尚书奏，衣飘侍御香。开轩竹气静，拂簟蕙风凉。晓漏离阊阖，鸣钟出未央。从来宿台上，天子贵文强。
哭故人（唐·乔知之）　　五言排律　押鱼韵	生死久离居，悽凉历旧庐。叹兹三径断，不践十年馀。古木巢禽合，荒庭爱客疏。匣留弹罢剑，床积读残书。玉没终无像，兰言强问虚。平生不得意，泉路复何如。
长信宫中树（唐·乔知之）　　押霰韵	婀娜当轩树，䒠茸倚兰殿。叶②艳九春华①，香摇五明扇。馀花③鸟弄尽，新叶虫书④遍。零落心⑤自知，芳菲君不见。
弃妾篇（唐·乔知之）　　押支韵	妾本丛台右，君在雁门陲。悠悠淇水曲，綵燕入桑枝。不因媒结好，本以容相知。容谢君应去，情移会有离。还君结缕带，归妾识成诗。此物虽轻贱，不用使人嗤。
从军行（唐·乔知之）	南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐（一作晓）微微，夜上（一作愁思）流黄机。玉霜冻珠（一作朱）履，金吹薄罗衣。汉家已得地，君去将何事。宛转结蚕书，寂寥无雁使。生平荷恩信，本为荣华进。况复落红颜，蝉声催绿鬓。
拟古赠陈子昂（唐·乔知之）	茕茕孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡雁晨南翔。节物感离居（一作别），同衾违（一作还）故乡。南归日将远，北方尚蓬飘。孟秋七月时，相送出外郊。海风吹凉木，边声响（一作暗）梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。
定情篇（唐·乔知之）	共君结新婚，岁寒心未卜。相与游春园，各随情所逐。君爱菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿荑。凫雁将子游，莺燕从双栖。君念（一作向）春光好，妾向（一作对）春光啼。君时不得意，弃妾还金闺。结言本同心，悲欢何未齐。怨咽前致辞，愿得申所悲。人间丈夫易，世路妇难为。始如经天月，终若流星驰。天月相终始，流星无定期①。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心妾终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆娼家楼，夫婿事封侯。去时恩灼灼，去罢心悠悠。不怜妾岁晏，十载陇西头。以兹常惕惕，百虑恒盈积。由来共结缡，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚（一作寂寂）。家本巫山阳，归去路何长。叙言情未尽，采菉已盈筐。桑榆日及景，物色盈高冈。下有碧流水，上有丹桂香。桂花不须折，碧流清且洁。赠君比芳菲，爱惠常不歇（一作灭）。赠君比潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照（一作妾至）影依依。今日持为赠，相识莫相违。
绿珠篇（唐·乔知之）	石家金谷重新声，明珠十斛买娉婷。此日可怜君自许，此时可喜（一作爱）得人情。君家闺阁不（一作未）曾难（一作关），常将歌舞借人看。意气雄豪非分理，骄矜（一作奢）势力横相干。辞君去君终不忍①，徒劳掩袂伤铅粉。百年离别在高楼，一旦（一作代）红颜为君尽。
和李侍郎古意（唐·乔知之）	妾家巫山隔汉川，君度南庭向胡苑。高楼迢遰想金天，河汉昭回更怆（一作凄）然。夜如何其夜未央，闲花照月愁洞房。自矜夫婿胜王昌，三十曾作侍中郎。一从流落戍渔阳，怀哉万恨结中肠。南山幂幂兔丝花，北陵青青女萝树。由来花叶同一根，今日枝条分两处。三星差池光照灼，北斗西指秋云薄。茎枯花谢枝憔悴，香销色尽花零落。美人长叹艳容萎，含情收取摧折枝。调丝独弹声未移，感君行坐星岁迟。闺中宛转今若斯，谁能为报征人知。
倡女行（唐·乔知之）　　押阳韵	石榴酒，葡萄浆，兰桂芳，茱萸香。愿君驻金鞍，暂此共年芳。愿君解罗襦，一醉同匡床。文君正新寡，结念在歌倡。昨宵绮帐迎韩寿，今朝罗袖引潘郎。莫吹羌笛惊邻里，不用琵琶喧洞房。且歌新夜曲，莫弄楚明光。此曲怨且艳，哀音断人肠。
羸骏篇（唐·乔知之）	喷玉长鸣西北来，自言当代是龙媒。万里铁关行入贡，九重金阙（一作门）为君开。蹀躞朝驰过上苑，䟃𧽼暝走发章台。玉勒金鞍荷装饰，路傍观者无穷极。小山桂树比权奇，上林桃花况颜色。忽闻天将出龙沙，汉主持将驾鼓车。去去山川劳日夜，遥遥关塞断烟霞。山川关塞十年征，汗血流离赴月（一作行）营。肌肤销远道，膂力尽长城。长城日夕苦风霜，中有连年百战场。摇珂啮勒金羁尽，争锋足顿铁菱伤。垂耳罢轻赍，弃置在寒溪。大宛蒲海北，滇壑隽（一作旧）崖西。沙平留缓步，路远闇频嘶。从来力尽君须弃，何必寻途我已迷。岁岁年年奔远道，朝朝暮暮催疲老。扣冰晨饮黄河源，拂雪夜食天山草。楚水澶溪征战事，吴塞乌江辛苦地。持来报主不辞劳，宿昔立功非重利。丹心素节本无求，长鸣向君君不留。祗应澶（一作漫）漫归田里，万里低昂任生死。君王倘若不见遗，白骨黄金犹可市。
巫山高（唐·乔知之）	巫山十二峰，参差互隐见。浔阳几千里，周览忽已遍。想像神女姿，摘芳共珍荐。楚云何逶迤，红树日葱茜。楚云没湘源，红树断荆门。郢路不可见，况复夜闻猿。
苦寒行（唐·乔知之）　　押阳韵	胡天夜清迥，孤云独飘飏。遥裔（一作曳）出雁关，逶迤含晶光。阴陵久裴回，幽都无多（一作夕）阳。初（一作祁）寒冻巨海，杀气流大荒。朔马饮寒冰，行子履胡霜。路有从役倦，卧死黄沙场。羁旅因相依，恸之泪沾裳。由来从军行，赏存不赏亡。亡者（一作谢）诚已矣，徒令存者伤。
铜雀妓（唐·乔知之）　　押阳韵	金阁惜分香，铅华不重妆。空馀歌舞地，犹是为君王。哀弦调已绝，艳曲不须①长。共看西陵暮，秋烟起②白杨。
