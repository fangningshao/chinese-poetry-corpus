赠毛仙翁（唐·李程）　　七言律诗　押先韵	茫茫尘累愧腥膻，强把蜉蝣望列仙。闲指紫霄峰下路，却归白鹿洞中天。吹箫凤去①经何代，茹玉方传②得几年。他日更来人世看，又应东海变桑田。
春台晴望（唐·李程）　　五言排律　押庚韵	曲台送春目（一作日），景物丽新晴。霭霭烟收翠，忻忻木向荣。静看迟日上，闲爱野云平。风慢游丝转，天开远水明。登高尘虑息，观徼道心清。更有迁乔意，翩翩出谷莺。
玉壶冰（唐·李程）　　五言排律　押先韵	琢玉性惟坚，成壶体更圆。虚心含众象，应物受寒泉。温润资天质，清贞（一作真）禀自然。日融光乍（一作自）散，雪照（一作映）色逾鲜。至鉴功宁宰，无私照岂偏。明将水镜对，白与粉闱连。拂拭终为美，提携伫见传。勿令毫发累，遗恨鲍公（一作缀成）篇。
赋得竹箭有筠（唐·李程）　　五言排律　押真韵	常爱凌寒竹，坚贞可喻人。能将先进礼，义与后凋邻。冉冉犹全节，青青尚有筠。陶钧二仪内，柯叶四时春。待凤花仍吐，停霜色更新。方持不易操，对此欲观身。
观庆云图（唐·李程）　　五言排律　押虞韵	五云从表瑞，藻绘宛成图。柯叶何时改，丹青此不渝。非烟色尚丽，似盖状应殊。渥彩看犹在，轻阴望已无。方将遇翠幄，那羡起苍梧。欲识从龙处，今逢圣合符。
