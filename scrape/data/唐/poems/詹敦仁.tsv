劝王氏入贡宠予以官作辞命篇（唐·詹敦仁）　　七言律诗　押支韵	争霸图王事总非，中原失统可伤悲。从来宾主如邮传，胜负干戈似局棋。周粟纵荣宁忍食，葛庐频顾谩劳思。江山有待早归去，好向鹪林择一枝。
余迁泉山城留侯招游郡圃作此（唐·詹敦仁）　　七言律诗　押庚韵	当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。
留侯受南唐节度使知郡事辟予为属以诗谢之（唐·詹敦仁）　　七言绝句　押冬韵	晋江江畔趁春风，耕破云山几万重。两足一犁无外事，使君何啻五侯封。
遣子访刘乙（唐·詹敦仁）　　七言绝句　押真韵	扫石耕山旧子真，布衣草履自随身。石崖壁立题诗处，知是当年凤阁人。
复留侯从效问南汉刘岩改名龑字音义（唐·詹敦仁）	伏羲初画卦，苍氏乃制字。点画有偏旁，阴阳贵协比。古者不嫌名，周公始称讳。始讳犹未酷，后习转多忌。或援他代易，或变文回避。滥觞久滋蔓，伤心日益炽。孙休命子名，吴国尊王意。𩅦𦯶𩅔𧟨僻，{壴臣}温𥨆𡚕异。梁复踵已非，时亦迹旧事。𡽏杰自其一，蜀闯是其二。鄙哉化䁈名，陋矣𡏜䵎义。大唐有天下，武后拥神器。私制迄无取，古音实相类。𠦚𠧋𡆠囝〇，𠁈𢘑{厓厂=}𠀑地。𦈢国及照𠀺，作史难详备。唐祚值倾危，刘龑怀僭伪。吁嗟毒蛟辈，睥睨飞龙位。龑岩虽同音，形体殊乖致。废学愧未弘，来问辱不弃。奇字难雄博，摛文伏韩智。因诵鄙所闻，敢布诸下吏。
柳堤诗（唐·詹敦仁）　　押虞韵	种稻三十顷，种柳百馀株。稻可供饘粥，柳可爨庖厨。息耒柳阴下，读书稻田隅。以乐尧舜道，同是耕莘夫。
