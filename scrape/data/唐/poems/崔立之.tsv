南至隔仗望含元殿香炉（唐·崔立之）　　五言排律　押元韵	千官望长至，万国拜含元。隔仗炉光出，浮霜烟气翻。飘飘萦内殿，漠漠澹前轩。圣日开如捧，卿云近欲浑。轮囷洒宫阙，萧索散乾坤。愿倚天风便，披香奉至尊。
曲池洁寒流（唐·崔立之）　　五言排律　押寒韵	闲寻欹岸步，因向曲池看。透底何澄彻，回流乍屈盘。稍随高树古，迥与远天寒。月入镜华转，星临珠影攒。纤鳞时蔽石，转吹或生澜。愿假涓微效，来濡拙笔端。
赋得春风扇微和（唐·崔立之）　　押真韵	时令忽已变，年光俄又春。高低惠风入，远近芳气新。靡靡才偃草，泠泠不动尘。温和乍扇物，煦妪偏感人。去出桂林漫，来过蕙圃频。晨辉正澹荡，披拂长相亲。
