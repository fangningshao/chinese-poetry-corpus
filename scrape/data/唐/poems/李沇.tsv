闲宵望月（唐·李沇）	卷箔舒红茵，当轩玩明月。懿哉深夜中，静听歌初发。苔含殿华湿，竹影蟾光洁。转扇来清风，援琴飞白雪。行愁景候变，坐恐流芳歇。桂影有馀光，兰灯任将灭。
醮词（唐·李沇）	犬咬天关闭，彩童呼仙吏。一封红篆书，为奏尘寰事。八极鳌柱倾，四溟龙鬣沸。长庚冷有芒，文曲澹无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古雨露恩，安得惜沾施。生人血欲尽，搀抢无饱意。
梦仙谣（唐·李沇）	海宫蹙浪收残月，挈壶掌事传更歇。银蟾半坠恨流咽，六鳌披月撼蓬阙。九气真翁骑白犀，临池静听雌蛟啼。桂花浥露曙香冷，八窗玉朗惊晨鸡。裁纱剪罗贴丹凤，腻霞远闭瑶山梦。露乾欲醉芙蕖塘，回首驱云朝正阳。
秋霖歌（唐·李沇）	西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
方响歌（唐·李沇）	敲金扣石声相凌，遥空冷静天正澄。宝瓶下井辘轳急，小娃弄索伤清冰。穿丝透管音未歇，回风绕指惊泉咽。季伦怒击珊瑚摧，灵芸整鬓步摇折。十六叶中侵素光，寒玲震月杂佩珰。云和不觉罢馀怨，莲峰一夜啼琴姜。急节写商商恨促，秦愁越调逡巡足。梦入仙楼戛残曲，飞霜棱棱上秋玉。
巫山高（唐·李沇）	抉天心，开地脉，俘动凌霄拂蓝碧。襄王端眸望不极，似睹瑶姬长叹息。巫妆不治独西望，暗泣红蕉抱云帐。君王妒妾梦荆宫，虚把金泥印仙掌。江涛迅激如相助，十二狞龙怒行雨。昆崙谩有通天路，九峰正在天低处。
