游灵溪观（唐·卢士衡）　　七言律诗　押鱼韵	云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红朮，道士留连说紫书。不为壮心降未得，便堪从此玩清虚。
松（唐·卢士衡）　　七言律诗　押庚韵	云外千寻好性灵，伴杉陪柏事孤贞。招呼暑气终无分，应和凉风别有声。细雨洒时花旋落，道人食处叶重生。如逢郢匠垂搜采，为栋为梁力不轻。
钟陵铁柱（唐·卢士衡）　　七言绝句　押齐韵	千年埋没竟何为，变化宜将万物齐。安得风胡借方便，铸成神剑斩鲸鲵。
僧房听雨（唐·卢士衡）　　七言绝句	古寺松轩雨声别，寒窗听久诗魔发。记得年前在赤城，石楼梦觉三更雪。
题牡丹（唐·卢士衡）　　七言绝句　押真韵	万叶红绡剪尽春，丹青任写不如真。风光九十无多日，难惜尊前折赠人。
灵溪老松歌（唐·卢士衡）	灵溪古观坛西角，千尺鳞皴栋梁朴。横出一枝戛楼阁，直上一枝扫寥廓。白石苍苔拥根脚，月明风撼寒光落。有时风雨晦瞑，摆撼若黑龙之腾跃。合生于象外峰峦，枉滞乎人间山岳。安得巨灵受请托，拔向青桂白榆边安著。
寄天台道友（唐·卢士衡）　　押冬韵	相思遥指玉霄峰，怅望江上阻万重。曾隔晓窗闻法鼓，几同寒榻听疏钟。别来知子长餐柏，吟处将谁对倚松。且住人间行圣教，莫思天路便登龙。
花落（唐·卢士衡）　　押屋韵	迎风啸未已，和雨落谷谷。千枝与万枝，不如一竿竹。
再游紫阳洞重题小松（唐·卢士衡）	仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。秪是十年五年间，堪作大厦之宏材。
