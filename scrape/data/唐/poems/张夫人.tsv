柳絮（唐·张夫人）　　五言律诗　押萧韵	霭霭芳春朝，雪絮起青条。或值花同舞，不因风自飘。过尊浮绿醑，拂幌缀红绡。那用持愁玩，春怀不自聊。
拾得韦（一作华）氏花钿以诗寄赠（唐·张夫人）　　五言律诗　押先韵	今朝妆阁前，拾得旧花钿。粉污痕犹在，尘侵色尚鲜。曾经纤手里，拈向翠眉边。能助千金笑，如何忍弃捐。
诮喜鹊（唐·张夫人）　　五言绝句　押歌韵	畴昔鸳鸯侣，朱门贺客多。如今无此事，好去莫相过。
古意（唐·张夫人）　　押先韵	辘轳晓转素丝绠，桐声夜落苍苔塼。涓涓吹溜若时雨，濯濯佳蔬非用天。丈夫不解此中意，抱瓮当时徒自贤。
句（唐·张夫人）	游蜂乍起惊落墀，黄鸟衔来却上枝①。临风重回首，掩泪向庭花②。镜中春色老，枕前秋夜长③。
杂曲歌辞 拜新月（唐·张夫人）	拜新月，拜月出（一作画）堂前。暗魄初（一作深）笼桂，虚弓未引弦。拜新月，拜月妆楼上。鸾镜始（一作未）安台，蛾眉已相向。拜新月①，拜月不胜情，庭花（一作前）风露清。月临人自老，人望月长明②。东家阿母亦拜月，一拜一悲声断绝。昔年拜月逞容辉（一作仪），如今拜月双泪垂。回看众女拜新月，却忆红闺（一作闺中）年少时。
