题游帷观真君殿后（唐·伊用昌）　　七言律诗　押先韵	日日祥云瑞气连，侬家应作大神仙。笔头洒起风雷力，剑下驱驰造化权。更与戎夷添礼乐，永教胡虏绝烽烟。列仙功业只如此，直上三清第一天。
留题阁皂观（唐·伊用昌）　　七言律诗　押灰韵	花洞门前吠似雷，险声流断俗尘埃。雨喷山脚毒龙起，月照松梢孤鹤回。萝幕秋高添碧翠，画帘时捲到楼台。两坛诗客何年去，去后门关更不开。
湖南闯斋吟（唐·伊用昌）　　七言律诗　押文韵	谁人能识白元君，上士由来尽见闻。避世早空南火宅，植田高种北山云。鸡能抱卵心常听，蝉到成形壳自分。学取大罗些子术，免教松下作孤坟。
题酒楼壁（唐·伊用昌）　　七言绝句　押先韵	此生生在此生先，何事从玄不复玄。已在淮南鸡犬后，而今便到玉皇前。
题茶陵县门（唐·伊用昌）　　押佳韵	茶陵一道好长街，两畔栽柳不栽槐。夜后不闻更漏鼓，只听锤芒织草鞋。
望江南词咏鼓（唐·伊用昌）	江南鼓，梭肚两头栾。钉著不知侵骨髓，打来只是没心肝，空腹被人谩。
