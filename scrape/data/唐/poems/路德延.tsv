感旧诗（唐·路德延）　　七言律诗　押萧韵	初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。
芭蕉（唐·路德延）　　五言绝句　押鱼韵	一种灵苗异，天然体性虚。叶如斜界纸，心似倒抽书。
小儿诗（唐·路德延）　　五言排律　押先韵	情态任天然，桃红两颊鲜。乍行人共看，初语客多怜。臂膊肥如瓠，肌肤软胜绵。长头才覆额，分角渐垂肩。散诞无尘虑，逍遥占地仙。排衙朱阁（一作榻）上，喝道画堂前。合调歌杨柳，齐声踏采莲。走堤行细雨，奔巷趁轻烟。嫩竹乘为马，新蒲折（一作掉）作鞭。莺雏金旋系，猫（一作猧）自綵丝牵。拥鹤归晴岛，驱鹅入暖泉。杨花争弄雪，榆叶共收钱。锡镜当胸挂，银珠对耳悬。头依苍鹘裹，袖学柘枝揎。酒殢丹砂暖，茶催小玉煎。频邀筹箸挣（一作插），时乞绣针穿。宝箧拿红豆，妆奁拾翠钿。戏袍披按褥，劣（一作尖）帽戴靴毡。展画趍三圣，开屏笑七贤。贮怀青杏小，垂额绿荷圆。惊滴沾罗泪，娇流污锦涎。倦书饶娅姹，憎药巧迁延。弄帐鸾绡映，藏衾凤绮缠。指敲迎使鼓，筋拨赛神弦。帘拂鱼钩动，筝推雁柱偏。棋图添路画，笛管欠声镌。恼客初酣睡，惊僧半入禅。寻蛛穷屋瓦，探雀遍楼椽。抛果忙开口，藏钩乱出拳。夜分围榾柮，朝聚打鞦韆。折竹装泥燕，添丝放纸鸢。互誇轮水碓，相教放风旋。旗小裁红绢，书幽截碧笺。远铺张鸽网，低控射蝇弦。詀（一作吉）语时时道，谣歌处处传。匿窗眉乍曲，遮路臂相连。斗草当春径，争毬出晚田。柳傍慵独坐，花底困横眠。等鹊前篱畔，听蛩伏砌边。傍枝粘舞蝶，隈树捉鸣蝉。平岛誇趫上，层崖逞捷缘。嫩苔车迹小，深雪履痕全。竞指云生岫，齐呼月上天。蚁窠寻径斸，蜂穴绕阶填。樵唱回深岭，牛歌下远川。垒柴为屋木，和土作盘筵。险砌高台石，危跳峻塔砖。忽升邻舍树，偷上后池船。项橐称师日，甘罗作相年。明时方任（一作在）德，劝尔减狂颠。
句（唐·路德延）　　押冬韵	不是上台知姓字，五花宾馆敢从容①。
