闻蝉（唐·廖凝）　　五言律诗　押东韵	一声初应侯，万木已西风。便感异乡客，先于离塞鸿。日斜金谷静，雨过石城空。此处不堪听，萧条千古同。
彭泽解印（唐·廖凝）　　七言绝句　押萧韵	五斗徒劳谩折腰，三年两鬓为谁焦。今朝官满重归去，还挈来时旧酒瓢。
句（唐·廖凝）	满汀沤不散，一局黑全输①。猎回千帐雪，探密大河冰②。落尽最高树，始知松柏青（《落叶》）。饭僧春岭蕨，醒酒雪潭鱼③。风清竹阁留僧宿，雨湿莎庭放吏衙④。红踯躅繁金殿暖，碧芙蓉笑水宫秋⑤。
