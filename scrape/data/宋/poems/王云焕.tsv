沁园春（宋·王云焕）	四十君王，三百载间，兴亡一家。叹幕府峰高，生涯社燕，胭脂井暗，富贵飞花。山骨呈羞，江声带恨，磨尽英雄岁月赊。君知否，是枋头灞上，著数全差。倚空长剑吁嗟。奈争战年来似乱麻。但苍陵古冢，白杨啼鴂，荒园废沼，青草鸣蛙。旗盖东南，风涛天堑，难比兴亡隙地些。休凝伫，望长安路杳，夕照愁鸦。
