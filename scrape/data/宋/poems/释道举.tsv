臞庵（宋·释道举）　　七言律诗　押微韵	竹里蓬茅掩棘扉，主人诗瘦带宽围。种成苜蓿先生饭，制就芙蓉隐者衣。柳絮春江鱼婢至，荻花秋渚雁奴归。小溪短艇能容我，先向溪隈筑钓矶。
丹丘道中寄钱大资二首（宋·释道举）　　七言律诗　押东韵	溪桥人度柳青葱，困卧羁孤雪鬓翁。鹭宿烟沙晴复暖，鸡鸣茅店雨连风。早年史册书名节，晚岁燕然妙勒功。急诏凤池归去客，紫宸殿后看鞓红。
