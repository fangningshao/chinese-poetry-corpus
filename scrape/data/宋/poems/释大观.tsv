马郎妇赞（宋·释大观）　　五言绝句　押元韵	倩盼动婵娟，常持六万言。金沙滩上月，五欲浪中翻。
人我担（宋·释大观）　　七言绝句　押寒韵	分人分我谩多端，一串黄金锁骨寒。善贾何曾停死货，明明担出与人看。
示锦屏赵高士（宋·释大观）　　七言绝句　押麻韵	真游谁管客程赊，阆苑春风几度花。若会粟中藏世界，寥阳不是玉皇家。
性空（宋·释大观）　　七言绝句　押虞韵	万有俱该等太虚，更须拈却赵州无。如今若欲知端的，舜若新添颔下须。
绝诠（宋·释大观）　　七言绝句	虚空讲得四花飞，大地山河总发机。碧眼黄头无处觅，是中元不动唇皮。
日本仙侍者归国（宋·释大观）　　七言绝句　押东韵	三应声中密意通，分明饭布裹春风。休论亲切不亲切，巨舶回程至海东。
道者复干接待（宋·释大观）　　七言绝句　押删韵	旋营屋子嵌云山，旧日灵泉气象还。但有过门教歇去，谁云道者少机关。
日者王振斋（宋·释大观）　　七言绝句　押佳韵	言口谈天有振斋，五行曾不涉安排。小轩对坐似无语，几度晴云过断崖。
贺大渊自资福住白云（宋·释大观）　　七言绝句	者边飏下舀溪杓，鈯斧又移深处山。说与白云门外客，相逢莫作旧时看。
病中送湛侍者之京（宋·释大观）　　七言绝句　押先韵	别我从容药鼎边，迢迢京路紫霞连。重提药病相治句，却道亲依已五年。
示沙弥（宋·释大观）　　七言绝句	维卫芳腾蔓愈滋，花花叶叶转芬披。鄮峰酷烈较些子，昙萼翻成铁蒺藜。
示林侍者（宋·释大观）　　七言绝句　押阳韵	点墨如将当已长，分明白饭糁椒姜。出门相送都无说，堂下秋花自吐香。
晦机（宋·释大观）　　七言绝句	舌上雷轰一默间，纤尘不动鼓波澜。拈花会上人无数，输与头陀一破颜。
沙弥付衣（宋·释大观）　　七言绝句　押阳韵	鹫岭将何付饮光，十成绵密转乖张。鄮峰恁么不恁么，尺线单丝自短长。
吴道人求语回庵（宋·释大观）　　七言绝句　押齐韵	东游何见便还西，觅我伽陀要指迷。领取庵头好消息，冬蔬经雨翠交畦①。
和静照诗韵（宋·释大观）　　七言绝句　押青韵	日毂升边不计程，转头已是隔重溟。更遭尊者相勾引，瀑捣飞梁梦未醒。
出山相赞（宋·释大观）	入山去龙章凤质，出山来败衣勃率。更将悟底分疏，添得一场𣸩淈。
维摩赞（宋·释大观）　　押寘韵	环堵室，十笏地。咄哉维摩，病在者里。
寒山扫地赞（宋·释大观）	横也扫，竖也扫。七佛之师，狼藉不少。
拾得收菜滓赞（宋·释大观）	一机不副，截断千差。瓶泻妙答，缀齿粘牙。何如在国清寺里，偷佛饭食菜滓。
