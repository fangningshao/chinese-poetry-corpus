观陈谏议祠有感（宋·张致远）　　七言律诗　押微韵	权门车马日騑騑，独犯天颜咫尺威。愿借君王斩马剑，何惭妻子泣牛衣。丹书到死成罗织，青史平生赖发挥。遥望湘滨成楚些，英魂应逐屈原归①。
明月楼（宋·张致远）　　七言绝句　押麻韵	明月楼前可万家，凤山庵下日初斜。风流耆旧消沉尽，空睇寒江耿暮霞①。
祭梅州守（宋·张致远）　　七言绝句　押支韵	四百馀年鳄不归，七十二滩险莫支。千艘上下无倾攲，波间小艇理筒丝①。
百丈寺（宋·张致远）　　七言绝句　押灰韵	微官驱我走尘埃，每到林泉眼豁开。莲社未容书姓字，又随流水出山来①。
句（宋·张致远）　　押先韵	曾井有泉消毒瘴，程江无屋祠高贤①。
