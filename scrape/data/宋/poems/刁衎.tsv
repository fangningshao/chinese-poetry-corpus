代意（宋·刁衎）　　七言律诗　押阳韵	蕙时芳夕九回肠，敛袂东窗待晓光。秦岭树高迷陇塞，楚天云淡隔潇湘。病馀公斡情多咏，秋晚安仁鬓足霜。休道鲛人落珠泪，微波还拟托陈王。
汉武（宋·刁衎）　　七言律诗　押东韵	高宴柏梁词可仰，横汾箫鼓乐难穷。已教丞相开东阁，犹使将军误北戎。洒泪甘泉还有恨，祈年仙馆惜成空。谁知辛苦回中道，共尽千龄五柞宫①。
梦中诗（宋·刁衎）　　七言律诗　押歌韵	圣朝文物古难过，何事寒门宠遇多。父向石渠新拜职，子从金殿又登科。须教枚马暂踪迹，堪笑巢由隐薜萝。报国报君何所有，一心待欲枕长戈①。
题义门胡氏华林书院（宋·刁衎）　　五言排律　押尤韵	沙井地多异，华林景最幽。溪声常到枕，山色正含秋。树密苔封径，庭虚月满楼。清癯光累世，高义集名流。孝弟家风贵，儿孙学业优。皇恩特表重，朝达咏扁留。精溢千钟禄，荣过万户侯。宦途惭未息，何日遂经游①。
