游灵岩（宋·苏钦）　　七言律诗　押庚韵	高峰峭壁近江城，晓日浮舟荡漾明。并峙幽岩云外邃，朋来嘉客坐间盈。泠泠迸石甘泉洌，馥馥袭人和气生。此景此游俱胜绝，诗壁仍仰万人英①。
瑞泉庵（宋·苏钦）　　七言绝句　押阳韵	当年正觉此韬藏，岩穴于今尚有光。特特扪萝访遗迹，龙神何事报支郎。
听雨轩（宋·苏钦）　　七言绝句　押先韵	曾买江天著钓船，夜深波浪拍船舷。祇今耳畔闻风雨，恰似当年逢底眠。
山口晓望（宋·苏钦）　　七言绝句　押先韵	喜鹊寒鸦噪晚田，山前茅舍起炊烟。小桥败叶风频扫，斜月平芜犊自眠。
春日三会闲行（宋·苏钦）　　七言绝句　押麻韵	风摇陇麦东西浪，春入郊原远近花。闲趁溪流到村曲，断垣乔木两三家。
九座山中即事二首（宋·苏钦）　　七言绝句　押齐韵	红药青绫心已灰，且从开士宿招提。半窗白月炉烟断，枫叶萧萧乌夜啼。
穹石堂（宋·苏钦）	新堂良佳哉，前山罗万戟。中有倚天石，玉立破深碧。异时老夕郎，直道众谗咋。不种南山豆，聊卜辋川宅。举头得佛观，喜甚几折屐。名加一字褒，价重连城璧。忽骑箕尾去，胜概堕岑寂。乃孙丘壑姿，结屋踵前迹。时呼名胜流，谈觞阅晨夕。向来富贵人，搜索遍山泽。舳舻蔽江淮，斧凿巧镵刻。屡闻挥橐金，所得仅鸡肋。谁能燕坐间，领略在几席。要知此段奇，自是天所惜。吾生事幽讨，佳处皆足历。是中一延睇，破觉慰平昔。会须买东邻，来作堂中客。公乎肯见容，斯言当不食①。
