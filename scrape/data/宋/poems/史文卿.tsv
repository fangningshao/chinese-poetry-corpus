万杉寺（宋·史文卿）　　七言律诗　押虞韵	君恩报答果何如，手植松杉一万株。溪足断边横略彴，峰头好处见浮屠。凤书御墨藏飞白，龙吐山泉散作珠。包帚祝尧同此类，刻崖大庆拟嵩呼①。
种梅（宋·史文卿）　　七言绝句	呼僮耕云种瑶树，斗挂青冥下风露。隔林野鹤不知寒，为我飞来复飞去。
惜春（宋·史文卿）　　七言绝句　押寒韵	秀麦条桑剪剪寒，锦屏残梦怯衣单。惜春只怕春归去，多插瓶花在处安。
秋词（宋·史文卿）　　七言绝句　押支韵	写就秋词雁影稀，背灯无语独眠迟。画栏点滴芭蕉雨，一夜将愁向阿谁。
枯梅（宋·史文卿）　　七言绝句　押真韵	樛枝半著古苔痕，万斛寒香一点春。总为古今吟不尽，十分清瘦似诗人①。
偶成（宋·史文卿）　　七言绝句　押支韵	一生富贵皆空梦，千古英雄只断碑。几欲含毫作天问，西风吹恨入江篱①。
