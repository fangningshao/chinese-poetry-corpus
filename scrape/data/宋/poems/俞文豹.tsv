徐进斋得古铜香炉具象鼻眼博古图谓之象鬲属余赋之虽不足言诗聊记曾见（宋·俞文豹）　　七言绝句　押虞韵	在象数前钟鼻眼，出嚣尘外铸形模。传香到手亲曾见，全胜人看博古图。
余有三恨一无子二无助三无成抱兹苦心娱以文字既绝笔于斯录复长吟以系之（宋·俞文豹）　　七言绝句　押支韵	可笑春蚕有许痴，年年辛苦为他谁。恰如贫女飞梭了，挂体何曾有一丝。
喜迁莺（宋·俞文豹）	小梅幽绝。向冰谷深深，云阴羃羃。饱阅年华，惯谙冷淡，只恁清臞风骨。任他万红千紫，句引狂蜂游蝶。惟只共、竹和松，同傲岁寒霜雪。喜得。化工力。移根上苑，向阳和培植。题品还经，孤山处士，许共高人攀折。一枝垂欲放，只等春风披拂。待叶底、结青青，恰是和羹时节。
句（宋·俞文豹）　　押寒韵	脚根须管虚中实，眼界当于窄处宽①。
