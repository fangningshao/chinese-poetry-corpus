钧天（宋·毛吾竹）　　押阳韵	鸢飞鱼跃，凫短鹤长。各适其适，孰尤彼苍。奈何人异于万物，身备乎五常。学关乎经济，志效乎忠良。乃使蜗蚓同槁乎土壤，鸿雁俱逐乎稻粱。精神所著，梦游八荒。浴银河翻月之浪，熏旃檀带露之香。戴芙蓉九华之冠，披云锦五色之裳。骑祥麟兮翳綵凤，攀若木兮拂扶桑，直造乎玉皇香案之傍。白虎守关御剑芒，荧惑执法齿发张。皋夔丘旦列雁行，肃然鸣佩谐宫商。关张卫霍立两厢，相向盾甲明如霜。千官拜起低复昂，星辉霞彩难为祥。一人殿中立宣扬，令臣奏事无恐惶。臣愚幸睹天日光，愿拜短疏裨毫芒。读罢帝亲把袖藏，曰汝所奏见未尝。政如药性和温良，一一可以瘳民疮。又如百炼昆吾钢，用之国可无妖祥。惜哉无遇徒心伤，亟宜归世朝君王。君王神圣今禹汤，勤求贤隽食不遑。扶天大象亲提纲，充庭至宝皆琳琅。尚怜空谷遗幽芳，蒲轮鹤诏纷相望。赐汝紫绶黄金章，衮衣赤舄坐庙堂。燮调万化跻时康，凌轹周汉超虞唐。赐汝斧钺羽林鎗，专征不义诛暴强。火铃霹雳杵金刚，摄伏百怪回澜狂。载命玉女斟霞觞，赐汝天酝九霞浆，一饮尽蜕藜藿肠。令汝身贵家亦昌，不论中国蛮与羌，虫鱼草木皆春阳。天子万寿永无疆，汝乘白云来帝乡，二十八宿参翱翔。臣辞草茅不敢当，逊于稷契暨殳斨①。
