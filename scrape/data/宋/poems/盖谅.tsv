次郑大资竞渡诗韵（宋·盖谅）	昔年冶游浚都城，溶溶春水涨金明。龙舟鳞次鼓兰桨，胜日讲武风波平。沸地笑歌混箫笛，轰天金鼓惊鹭鹢。当年冠盖尽英游，飞鞚联翩迅翔翼。只今潜盘向荒陂，畴曩伟观那再期。熙熙王化及远近，春来胜事还相随。十百分朋同川济，咸欲得枭无异意。屈原死向千载馀，今不敬吊翻成戏。敬吊赋就独贾生，可见君子异小人。公诗贾赋独追伤，忍以为戏向芳春。企听赐环在朝暮，衮绣遄归庙堂去。故先濯我尘土心，琅琅哦公七字句①。
