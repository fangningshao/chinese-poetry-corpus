和张祜韵（宋·蒋瑎）　　五言律诗　押元韵	野旷吴天杳，江浮楚梦吞。桂香飘露叶，松古兀霜根。碧荠他州树，黄芦何处村。世尘飞不到，清磬落空门。
和孟郊韵（宋·蒋瑎）　　押阳韵	依崖架僧坊，微云冒经床。阔睨沧海潮，幽聆诸天香。远水泻空碧，层轩逗寒光。愿言寄暮齿，永诀声利场①。
句（宋·蒋瑎）　　押侵韵	谁知清淡者，冬月亦登临①。
