濯缨亭（宋·陈庚生）　　五言律诗　押青韵	谁引沧洲客，行歌到此亭。萦回一水碧，巉绝两峰青。小雨吹行舰，疏梅度远汀。我无缨可濯，华发任星星。
谒陶隐居祠呈郎中张声华（宋·陈庚生）　　七言律诗　押麻韵	炼就灵丹岁月赊，药炉丹灶旋成洼。庭空响落山松子，路远香迷野草花。旧事谁能问□水，神仙今已在东华。田翁犹酹先生酒，乱纸飞钱噪暮鸦。
超然馆弹琴夜话（宋·陈庚生）　　七言绝句　押青韵	玉琴弹罢一灯青，仙鼠飞飞到客庭。道士却能谈肇论，夜深倾听有山灵①。
贺家湖（宋·陈庚生）　　七言绝句　押阳韵	风流谁似贺知章，乞得平湖任草荒。今日藕花三百亩，折来依旧属君庄①。
