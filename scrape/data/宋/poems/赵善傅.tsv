喜閒（宋·赵善傅）　　五言律诗	林泉违约久，归此有馀欢。引水来新沼，钩帘见好山。渔歌能破寂，鸥侣可陪閒。荣辱曾何绊，怡然见考槃。
勉善信弟志学（宋·赵善傅）　　七言绝句　押支韵	白日如飞去莫羁，于今旧发弗违疑。为人欲立持身本，入学先培进德基。
寓居等慈寺感怀（宋·赵善傅）　　七言绝句　押支韵	钦从王命寄招提，寂寂荒阶绿草齐。明月夜深接佛阁，看来不比汴梁时。
秋夜有怀孟兄（宋·赵善傅）　　七言绝句　押东韵	日落寒山剪剪风，一行雁字各西东。虽然颜面睽千里，料得相思两地同。
仲兄书至（宋·赵善傅）　　七言绝句　押鱼韵	别后曾无一纸书，忽于今日寄双鱼。开缄尽是离乡思，何日重来舜里居①。
