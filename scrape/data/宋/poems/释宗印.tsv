题佛刹（宋·释宗印）　　七言律诗　押东韵	七十劳生西复东，乡关在望念①飘蓬。大辽半岁九分尽，全晋一年千里空。周召已亡无善政，蔡童虽死有馀风。华阴乞食商山去，岩谷幽寻四老翁②。
辞众颂（宋·释宗印）	四十九年，一场热鬨。八十七春，老汉独弄。谁少谁多，一般作梦。归去来兮，梅梢雪重①。
偈颂八首（宋·释宗印）	二由一有，一亦莫守，平地上死人无数。一心不生，万法无咎，屎窖里头出头没。孤迥迥，峭巍巍。花须连夜发，莫待晓风吹。
颂古三首（宋·释宗印）　　押有韵	死人眼，死人手。金乌飞，玉兔走。直截根源，取之左右。张翁醉倒官街，元是李翁吃私酒①。
