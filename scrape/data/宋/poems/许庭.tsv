临江仙 其一 柳（宋·许庭）	不见昭阳宫内柳，黄金齐捻轻柔。东君昨夜到皇州。玉阶金井，无处不风流。怅望翠华春欲暮，六宫都锁春愁。暖风吹动绣帘钩。飞花委地，时转玉香球。
临江仙 其二（宋·许庭）	不见隋河堤上柳，绿阴流水依依。龙舟东下疾于飞。千条万叶，浓翠染旌旗。记得当年春去也，锦帆不见西归。故抛轻絮点人衣。如将亡国恨，说与路人知。
