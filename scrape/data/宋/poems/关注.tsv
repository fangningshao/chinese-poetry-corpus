秋声（宋·关注）　　七言律诗	梦破松声枕上闻，睡魔夜半战吟魂。初疑秋雨连江岸，乍觉寒潮上海门。招引好风来古寺，追随月色下前村。晚行欲问声来处，郁郁苍波漫不分①。
洞霄与道士夜话（宋·关注）　　七言绝句　押先韵	夜阑立语意萧然，似与黄冠有宿缘。不用天坛飞皓鹤，知君家世是神仙①。
咏俞仲义屏上王内史（宋·关注）　　七言绝句　押尤韵	手追心慕漫悠悠，写向丹青入卧游。绝胜山阴问陈迹，茂林修竹想风流①。
记梦（宋·关注）　　押删韵	玄衣仙子从双鬟，缓节长歌一解颜。满引铜杯效鲸吸，低回红袖作弓弯。舞留月殿春风冷，乐奏钧天晓梦还。行听新声太平乐，先传五拍到人间①。
桂华明/四犯令（宋·关注）	缥缈神京开洞府。遇广寒宫女。问我双鬟梁溪舞。还记得、当时否。碧玉词章教仙侣。为按歌宫羽。皓月满窗人何处。声永断、瑶台路。
水调歌头（宋·关注）　　押阳韵	凤舞龙蟠处，玉室与金堂。平生想望真境，依约在何方。谁信许君丹灶，便与吴君遗剑，只在洞天傍。若要安心地，便是远名场。几年来，开林麓，建山房。安眠饱馆清坐，无事可思量。洗尽人间忧患，看尽仙家风月，和气满清扬。一笑尘埃外，云水远相忘。
剔银灯（宋·关注）	小院烟凉雨细。正好恹恹春睡。蓦被金枝，连推绣枕，报道皇都书至。良人得意。集英殿、首攀仙桂。斗帐重襟惊起。斜倚屏山偷喜。宝髻慵梳，香笺折破，果见中、高高名第。秦楼十二。知他向、谁家沈醉。
句（宋·关注）　　押元韵	钟声互起东西寺（《宋诗纪事》卷四四作岸），灯（《宋诗纪事》作渔）火遥分远近村（西湖夜归）。
