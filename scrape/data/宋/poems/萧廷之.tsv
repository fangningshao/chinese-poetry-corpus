西江月 十二首 其一（宋·萧廷之）	两手劈开混沌，坦然直露丹宗。日魂月魄自西东。牢捉莫轻放纵。外道邪魔缩项，相将结宝中宫。九还七返片时功。皆赖黄婆相送。
西江月 其二（宋·萧廷之）	默运乾坤否泰，抽添妙在屯蒙。起于复卦剥于终。温养两般作用。沐浴要防危险，吹嘘全藉离风。工夫还返入坤宫。火足不宜轻弄。
南乡子 十二首西南乃产药之地，因此故为名 其一（宋·萧廷之）	真汞与真铅。产在先天与后天。大要知时勤采取，玄玄。得穴何愁不作仙。进火要精专。审究前弦与后弦。屯卦抽添蒙卦止，难传。毫发差殊不结丹。
南乡子 其二（宋·萧廷之）	两手擘鸿濛。慧剑飞来第一峰。外道修罗惊缩项，神通。造化元来在掌中。锻炼玉炉红。橐龠吹嘘藉巽风。十月托胎吞入腹，坤宫。立见三清太上翁。
