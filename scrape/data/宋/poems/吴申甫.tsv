寿主簿（宋·吴申甫）	武夷之山奇而青，九曲之水秀且清。山奇水秀佳气萃，孕毓多少名公卿。世运推来五百岁，岳渎又应一贤生。相国萧何储大昴，谪仙李白扶长庚。拍塞家声今几载，云来见此千人英。年少万卷付一读，胸中霜气秋空横。骅骝不作伏枥态，梦寐抵掌收功名。属时绿林肆分扰，邻疆鼎沸无遑宁。笑看吴钩应嚼齿，折冲不辞鞍马尘。发输红腐活饥殍，呻吟变作讴歌声。勾稽讵足究施设，直须舟楫济通津。幕府筹功居第一，联翩奏剡飞天庭。日边消息清夜至，芝泥炳焕皇恩新。铨闱行脱囊中颖，佩玉鸣珂游帝京。书云过后两旬及，还是霄躔初度辰。和气恰随阳气转，台星还并寿星明。北山底处香风动，湖山里外祥烟轻。帏罗幕绣玳筵列，歌珠舞翠金壶倾。未祝修身如成子，未祝庞眉偕钱铿。但愿登金仍步玉，盐梅商鼎早调羹。归来武夷溪九曲，幔亭曾孙旋寻盟。眉寿堂中恣盘礴，摩挲铜狄细推评。武夷之山比公寿，与公千岁同峥嵘。九曲之水酿公酒，与公千岁供寿觥。我亦更办诗千首，一年一首伸贺诚①。
