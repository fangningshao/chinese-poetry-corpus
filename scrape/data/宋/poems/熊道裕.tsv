中宫院（宋·熊道裕）	我昨投文清泠渊，稍责老龙多睡眠。铁笛穿云久寂寞，作诗唤起刘高禅。刘高豢龙与龙语，一夜风雷共谋雨。雨师荷锸破天河，阿香应门觅桴鼓。不用栾巴西噀酒，那用出龙烦鲁叟。殷勤寄语望云人，高僧自是调元手。今朝夏抵明日秋，一夕不雨还自休。南陌沾濡北阡渴，东邻感激西家愁。安得黑云如漏卮，处处家家田作池。予有钵饭便可饱，雨我公田遂及私①。
