过木枥观（并引）（宋·苏洵）　　五言律诗　押先韵	闻道精阳令，当时此学仙。鍊形初似鹤，蜕质竟如蝉。藓上支棺石，云生昼影莚。舟中望山上，唯见柏森然。
涵虚阁（宋·苏洵）　　五言律诗　押元韵	幽居少尘事，潇洒似江村。苔藓深三径，衣冠盛一门。岭云时聚散，湖水自清浑。世德书芳史，传家有令孙①。
送吴待制中复知潭州二首（宋·苏洵）　　七言律诗　押支韵	十年尝作犍为令，四脉尝闻悯俗诗。共叹才高堪御史，果能忠谏致戎麾。会稽特欲荣翁子，冯翊犹将试望之。船系河堤无几日，南公应已悭①来迟。
从叔母杨氏挽词（宋·苏洵）　　七言律诗　押侵韵	老人凋丧悲宗党，寒月凄凉葬旧林。白发已知邻里暮，伤怀难尽子孙心。几年赠命涵幽壤，当有铭文记德音。千里缄词托哀恨，呜呜引者涕中吟。
次韵和缙叔游仲容西园二首（宋·苏洵）　　七言律诗　押麻韵	春入禁城怀旧隐，偶来芳圃似还家。番番翠蔓缠松上，粲粲朱梅入竹花。客慢空劳严置兕，酒多无用早成蛇。相公犹有遗书在，欲问郎君借五车。
送蜀僧去尘（宋·苏洵）　　七言律诗　押寒韵	十年读易费膏火，尽日吟诗愁肺肝。不①解丹青追世好，欲②将芹芷荐君盘。谁为善相应嫌瘦，后有知音可废弹。拄杖挂经须倍道，故山春蕨已阑干③。
九日和韩魏公（宋·苏洵）　　七言律诗　押灰韵	晚岁登门最不才，萧萧华发映金罍。不堪丞相延东阁，闲伴诸儒老曲台。佳节久①从愁里过，壮心偶②傍醉中来。暮归冲雨寒无睡，自把新诗百遍开③。
题白帝庙（宋·苏洵）　　七言律诗　押庚韵	谁开三峡才容练，长使群雄苦力争。熊氏凋零馀旧族，成家寂寞闭空城。永安就死悲玄德，八阵劳神叹孔明。白帝有灵应自笑，诸公皆败岂由兵。
初发嘉州（宋·苏洵）　　七言绝句　押删韵	家托舟航千里速，心期京国十年还。乌牛山下水如箭，忽失峨眉枕席间。
题三游洞石壁（宋·苏洵）　　七言绝句　押蒸韵	洞门苍石流成乳，山下长溪冷欲冰。天寒二子苦求去，我欲居之尔不能。
仙都山鹿（并叙）（宋·苏洵）　　七言绝句　押文韵	客来未到何从见，昨夜数声高出云。应是仙君老僮仆，当时掌客意犹勤。
游嘉州龙岩（宋·苏洵）　　五言排律　押庚韵	系舟长堤下，日夕事南征。往意纷何速，空岩幽自明。使君怜远客，高会有馀情。酌酒何能饮，去乡怀独惊。山川随望阔，气候带霜清。佳境日已去，何时休远行。
有骥在野（宋·苏洵）	有骥在野，百过不呻。子不我良，岂无他人。絷我于厩，乃不我驾。遇我不终，不如在野。秃毛于霜，寄肉于狼，宁彼我伤。宁人不我顾，无子我忘。
颜书（宋·苏洵）	任君北方来，手出《邠州碑》。为是鲁公写，遗我我不辞。鲁公实豪杰，慷慨忠义姿。忆在天宝末，变起渔阳师。猛士不敢当，儒生横义旗。感激数十郡，连衡斗羌夷。新造势尚弱，胡为力未衰。用兵竟不胜，叹息真数奇。杲兄死常山，烈士泪满颐。鲁公不死敌，天下皆熙熙。奈何不爱死，再使踏鲸鳍。公固不畏死，吾实悲当时。缅邈念高谊，惜哉我生①迟。近日见异说，不知作者谁。云公本不死，此事亦已奇②。大抵天下心，人人属公思。加以不死状，慰此苦叹悲。我欲哭公墓，莽莽不可知。爱其平生迹，往往或孑遗。此字出公手，一见减叹咨。使公不善书，笔墨纷讹痴。思其平生事，岂忍弃路歧。况此字颇怪，堂堂伟形仪。骏极有深稳，骨老成支离。点画乃应和，关连不相违。有如一人身，鼻口耳目眉。彼此异状貌，各自相结维。离离天上星，分如不相持。左右自缀会，或作斗与箕。骨严体端重，安置无攲危。篆鼎兀大腹，高屋无弱楣。古器合尺度，法相③应矩规。想其始下笔，庄重不自卑。虞柳岂不好，结束烦絷羁。笔法未离俗，庸手尚敢窥。自我见此字，得纸无所施。一车会百木，后斤斧④易为。团团彼明月，欲画形终非。谁知忠义心，馀力尚及斯。因此数幅纸，使我重叹嘻。
欧阳永叔白兔（宋·苏洵）	飞鹰搏平原，禽兽乱衰草。苍茫就擒执，颠倒莫能保。白兔不忍杀，叹息爱其老。独生遂长拘，野性始惊矫。贵人织筠笼，驯扰渐可抱。谁知山林宽，穴处颇自好。高飙动槁叶，群窜迹如扫。异质不自藏，照野明皓皓。猎夫指之笑，自匿苦不早。何当骑蟾蜍，灵杵手自捣。
答二任（宋·苏洵）　　押麻韵	鲁人贱夫子，呼丘指东家。当时虽未遇，弟子已如麻。奈何乡闾人，曾不为叹嗟。区区吴越间，问骨不惮遐。习见反不怪，海人等龙虾。嗟我何足道，穷居①出无车。昨者入京洛，文章彼（康熙本作被）人誇。故旧未肯信，闻之笑呀呀。独有两任子，知我有足嘉。远游苦相念，长篇寄芬葩。我道②亦未尔，子得无增加。贫穷已衰老，短发垂髿髿。重禄无意取，思治山中畬。往岁栽苦竹，细密如蒹葭。庭前三小山，本为水中楂。当前凿方池，寒泉照谽谺。玩此可竟日，胡为踏朝衙。何当子来会，酒食相邀遮。愿为久相敬，终始无疵瑕。闲居各无事，数来饮流霞。
丙申岁余在京师乡人陈景回自南来弃其官得太子中允景回旧有地在蔡今将治园囿于其间以自老余尝有意于嵩山之下洛水之上买地筑室以为休息之馆而未果今景回欲余诗遂道此意景回志余言异日可以知余之非戏云尔（宋·苏洵）	岷山之阳土如腴，江水清滑多鲤鱼。古人居之富者众，我独厌倦思移居。平川如手山水蹙，恐我后世鄙且愚。经行天下爱嵩岳，遂欲买地居妻孥。晴原漫漫望不尽，山色照野光如濡。民生舒缓无夭扎，衣冠堂堂伟丈夫。吾今隐居未有所，更后十载不可无。闻君厌蜀乐上蔡，占地百顷无边隅。草深野阔足狐兔，水种陆取身不劬。谁知李斯顾秦宠，不获牵犬追黄狐。今君南去已足老，行看嵩少当吾庐。
忆山送人（宋·苏洵）	少年喜奇迹，落拓鞍马间。纵目视天下，爱此宇宙宽。山川看不厌，浩然遂忘还。岷峨最先见，晴光厌西川。远望未及上，但爱青若鬟。大雪冬没胫，夏秋多蛇蚖。乘春乃敢去，匍匐攀孱颜。有路不容足，左右号鹿猿。阴崖雪如石，迫暖成高澜。经日到绝顶，目眩手足颠。自恐不得下，抚膺忽长叹。坐定聊四顾，风色非人寰。仰面嗫云霞，垂手抚百山。临风弄襟袖，飘若风中仙。朅来游荆渚，谈笑登峡船。峡山无平冈，峡水多悍湍。长风送轻帆，瞥过难详观。其间最可爱，巫庙十数巅。耸耸青玉干，折首不见端。其馀亦诡怪，土老崖石顽。长江浑浑流，触齧不可拦。苟非峡山壮，浩浩无隅边。恐是造物意，特使险且坚。江山两相值，后世无水患。水行月馀日，泊舟事征鞍。烂熳走尘土，耳嚣目眵昏。中路逢汉水，乱流爱清渊。道逢尘土①客，洗濯无瑕痕。振鞭入京师，累岁不得官。悠悠故乡念，中夜成惨然。《五噫》不复留，驰车走轘辕。自是识嵩岳，荡荡容貌尊。不入众山列，体如镇中原。几日至华下，秀色碧照天。上下数十里，映睫青巑巑。迤逦见终南，魁岸蟠长安。一月看三岳，怀抱斗以骞。渐渐大道尽，倚山栈夤缘。下瞰不测溪，石齿交戈鋋。虚阁怖马足，险崖摩吾肩。左山右绝涧，中如一绳悭。傲睨驻鞍辔，不妨驱以鞭。累累斩绝峰，兀不相属联。背出或逾峻，远骛如争先。或时度冈岭，下马步险艰②。怪事看愈好，勤劬变清欢。行行上剑阁，勉强踵不前。矫首望故国，漫漫但青烟。及下鹿头坂，始见平沙田。归来顾妻子，壮抱难留连。遂使十馀载，此路常周旋。又闻吴越山③，中④明水澄鲜。百金买骏马，往意不自存。投身入庐岳，首挹瀑布源。飞下二千丈⑤，强烈不可干。馀润散为雨，遍作山中寒。次入二林寺，遂获高僧言。问以绝胜境，导我同跻攀。逾月不倦厌，岩谷行欲殚。下山复南迈，不知已南虔。五岭望可见，欲往苦不难。便拟去登玩，因得窥群蛮。此意竟不偿，归抱愁煎煎。到家不再出，一顿俄十年。昨闻庐山郡，太守雷君贤。往求与识面，复见山郁蟠。绝壁横三方，有类大破镮。包裹五六州，倚之为长垣。大抵蜀山峭，巉刻气不温。不类嵩华背，气象多浓繁。吴君颍川秀，六载为蜀官。簿书苦为累，天鹤囚笼樊。岷山青城县，峨眉亦南犍。黎雅又可到，不见宜悒然。有如烹脂牛，过眼不得餐。始谓泛峡去，此约今又愆。只有东北山，依然送归轩。他山已不见，此可著意看。
上田待制诗（宋·苏洵）　　押阳韵	日落长安道，大野渺荒荒。吁嗟秦皇帝，安得不富强。山大地脉厚，小民十尺长。耕田破万顷，一稔粟柱梁。少年事游侠，皆可荷弩枪。勇力不自骄，颇能啖乾粮。天意此有谓，故使连西羌。古人遭边患，累累斗两刚。方今正似此，猛士强如狼。跨马负弓矢，走不择涧冈。脱甲森不顾，袒裼搏敌场。嗟彼谁治此，踧踧不敢当。当之负重责，无成不朝王。田侯本儒生，武略今洸洸。右手握麈尾，指麾据胡床。郡国远浩浩，边鄙有积仓。秦境古何在，秦人多战伤。此事久不报，此时将何偿。得此报天子，为侯歌之章。
途次长安上都漕傅谏议（宋·苏洵）	丈夫正多念，老大自不①安。居家不能乐，忽忽思中原。慨然弃乡庐，劫劫道路间。穷山多虎狼，行路非不难。昔者倦奔走，闭门事耕田。蚕谷聊自给，如此已十年。缅怀当今人，草草无复闲。坚卧固不起，芒刺（康熙本作背）实在肩。布衣与食肉②，幸可交口言。默默不以告，未可遽罪愆。驱车入京洛，藩镇皆达官。长安逢傅侯，愿得说肺肝。贫贱吾老矣，不复苦自叹。富贵不足爱，浮云过长天。中怀邈有念，惝恍难自论。世俗不见信，排斥仅得存。昨者东入秦，大麦黄满田。秦民可无饥，为君喜不眠。禁军几千万，仰此填其咽。西蕃久不反，老贼非常然。士饱可以战，吾宁为之先。傅侯君在西，天子忧东藩。烽火尚未灭，何策安西边。傅侯君谓何，明日将东辕。
