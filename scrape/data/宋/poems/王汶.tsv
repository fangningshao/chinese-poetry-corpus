送应显夫之上饶（宋·王汶）　　五言律诗　押删韵	细雨杏花斑，飞飞燕子还。人随烟棹去，门对钓矶閒。晓月偏惊梦，春云不离山。定知多好句，音问盍相关。
寄葛元成（宋·王汶）　　五言律诗　押青韵	子规啼不歇，君向越山听。既已疏吟伴，谁当共酒瓶。松花全是粉，柳絮半为萍。自笑无生计，閒笺相鹤经。
有怀蔡贯之子与（宋·王汶）　　五言律诗　押支韵	相看计尽非，息影更何疑。几日雁初过，一冬寒较迟。竹宜和雪看，梅好带花移。只此清贫趣，知心者是谁①。
水心先生墓下作（宋·王汶）	排云上殊庭，备物俨神道。含酸步逶迤，积疹思遐漂。乘风来帝旁，驾说落穷岛。百圣集会期，万化资斧藻。瞻前凤漂漂，顾后龙矫矫。宝璐列中华，韶音被夷獠。肃肃阙里墙，萋萋墓林草。谁尸两楹梦，而复悲一老。曩余稚养蒙，今日幸茹蓼。超然欲径陈，窅尔竟虚抱。育德德何成，果行行何造。沔彼江海流，不纳此行潦。青松露珠团，怪石紫烟绕。千年万年垂，封树等穹昊。
寄韩涧泉三首（宋·王汶）　　押青韵	达人贵适己，脱屣离王庭。袖此转物手，悦我违俗醒。睆彼岐山鸟，扬光来青冥。岂其览德辉，而肯啄腐腥。翻云吐嘉音，濯露洁脩翎。纷纷世网密，何由觌尔形。
