游宝盖岩（宋·邹应龙）　　五言律诗　押庚韵	夙有斯岩约，今朝喜践盟。路从支涧入，人在半空行。六月如霜候，四时长雨声。愿求容膝地，著我过浮生①。
游宝林寺（宋·邹应龙）　　七言绝句　押先韵	乳燕啼鸠三月暮，淡云疏雨午时天。金雀花落无人管，断送韶光又一年①。
登谢公楼（宋·邹应龙）	沿岸城廓开翠屏，南山毓秀欲腾云。寺院宝塔耸苍吴，江上群峰排众青。沽酒自作太白醉，凭栏独向曲江斟。风流江左令何处，吊古吟诗谁解听。
减字木兰花 寿伯母太夫人上官氏（宋·邹应龙）	吾家二老。前有高平生癸卯。若到今辰。讵止荣华九十龄。共惟伯母。九十新年还又五。五五相承。好看重逢乙巳春。
鹧鸪天（宋·邹应龙）	九十吾家两寿星。今夫人赛昔夫人。百年转眼新开帙，十月循环小有春。生日到，转精神。目光如镜步如云。年年长侍华堂宴，子子孙孙孙又孙。
卜算子 寿母（宋·邹应龙）	满二望三时，春景方明媚。又见蟠桃结子来，王母初筵启。无数桂林山，不尽漓江水。总入今朝祝寿杯，永保千千岁。
鹧鸪天 其三 在朝日寿母昌国叶夫人（宋·邹应龙）	帝里风光别是天。花如锦绣柳如烟。还逢令节春三二，又庆慈闱岁八千。斟寿斝，列长筵。子孙何以咏高年。各裒千首西湖什，一度生朝献一篇。
鹧鸪天 其四 任静江经略安抚日元夕奉亲出郊（宋·邹应龙）	彩结轻车五马随。倾城争出看花枝。笙歌十里岩前去，灯火千门月下归。莲炬引，老莱衣。蛾眉无数卷帘窥。谁知万里逢灯夕，却胜寻常三五时。
