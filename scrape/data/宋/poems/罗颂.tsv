兰亭序墨本（宋·罗颂）	文皇嗜好非声色，偶爱兰亭亦其癖。河南犹恐后来闻，竟使昭陵隐真迹。世閒能悟知几人，墨本珍传意愈勤。有似春云隐明月，光影还到千江分。法曹得此深恨晚，有客携从大梁远。多言南渡罕曾见，大胜薛家蝉翼本。嗟我学书从少年，较计点画分媸妍。老拈撅笔万事懒，忽见锦轴心凄然。真行姿媚公所取，篆隶何妨更兼有。退之但作石鼓歌，谈笑讥诃换鹅手①。
