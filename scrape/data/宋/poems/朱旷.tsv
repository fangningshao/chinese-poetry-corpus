拜于湖张状元墓留题（宋·朱旷）	瘦马踏乱山，盘折度村坞。处处花柳明，耕锄遍垄亩。麦苗见肤寸，拳屈方出土。乃知去夏旱，布种坐迟暮。夏租竟如何，未免催迫苦。投鞭扣萧寺，来谒张公墓。再拜拭泪行，畴昔感知遇。盛年厌纷华，骑鲸上天去。校雠三洞章，飞仙自俦侣。笑唾人间世，一品竟何补。世人患死生，未究死生故。是生本不灭，来往若寒暑。休矣勿复言，僧窗睡春雨①。
