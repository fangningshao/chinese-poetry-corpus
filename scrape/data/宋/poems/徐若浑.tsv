蓝田喻言诗二首（宋·徐若浑）　　五言律诗　押灰韵	南有树居叟，翛然一径开。经年野户外，不见俗人来。冰炭知难合，溪山觉易陪。竹间逢片石，一坐便忘回。
游龙华寺（宋·徐若浑）　　七言律诗　押尤韵	杖履曾为胜地游，朅来惊叹岁华周。上方重阁人如旧，修竹茂林山自秋。尚想纵谈方外去，空馀妙墨壁间留。回头彭蠡湖边路，准拟东归一钓舟。
和游章法寺（宋·徐若浑）　　七言律诗　押删韵	嘉君步屐招提寺，应与白云相对闲。尽见地舆藏胜境，始知天柱是名山。疏疏叶脱长林表，沥沥泉鸣乱石间。又入郡城声利窟，定嫌轻自宝坊还。
经纶堂（宋·徐若浑）　　七言律诗　押真韵	我公大志在经纶，初向山房寄此身。到老自全千丈节，调元曾转万家春。青编勋业光终烂，翠琰文章久更新。今古斯人常想慕，不应上垫雨中巾。
