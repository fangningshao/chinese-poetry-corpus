烟雨奇观楼（宋·吴机）　　七言律诗　押先韵	此景仪真亦有年，何人管领向楼前。江淮自昔虽南北，烟雨从来肯变迁。万里孤帆遗恨在，半空佳句至今传。诸公欲会当时意，且对沧波泛酒船。
天开图画亭（宋·吴机）　　七言律诗　押寒韵	天造地设非一端，诸公试为倚阑干。四时不改江山秀，万象无穷宇宙宽。古往今来还复旧，风清月白不胜寒。长淮幸遇丰登岁，得与斯民奠枕安。
水竹亭（宋·吴机）　　七言绝句　押齐韵	一泓清水数竿竹，消得诗人为品题。今我公馀无俗事，不妨领客暂提携。
闻凯亭（宋·吴机）　　七言绝句　押东韵	调发今年迥不同，折冲果在笑谈中。若非制阃规模定，安得兼全战守功。
转幽亭（宋·吴机）　　七言绝句　押佳韵	从容行乐兴无涯，地转清幽亦可佳。须信居尘尘不染，竹风飘拂爽人怀。
涟漪亭（宋·吴机）　　七言绝句　押歌韵	回环流水漾晴波，一叶扁舟逸兴多。寄语游人恣观览，丰年相与乐中和。
得月亭（宋·吴机）　　七言绝句　押微韵	月照乾坤岂得私，只缘近水倍光辉。况逢秋杪气犹爽，一笑从容尽醉归①。
