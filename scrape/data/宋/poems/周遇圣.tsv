咏瑞粟 其一（宋·周遇圣）　　七言律诗　押支韵	瑞出双莲与九芝，何如瑞粟见明时。一根异彼禾同颖，四穗多于麦两岐。纪载简编前未有，献诸郡国事非欺。三年宰邑书成绩，悠久难磨颂德碑。
咏瑞粟 其二（宋·周遇圣）　　押先韵	淳居万山巅，土瘠稀良田。丰歉系饥饱，民命悬于天。人忧庚子歉，我见为丰年。蚕登百谷熟，箱万仓盈千。异哉粟四穗，一干生南阡。岂无连理木，亦有双华莲。维兹孕瑞粟，庶补民艰鲜。嘉生本协气，此事非偶然。窃闻野老说，守令仁且贤。官清简案牍，刑省空扉圜。农耕士力学，工肆商充廛。午鸡桑树鸣，夜犬花村眠。君不见渔阳歌秀麦，善政青史编。又不见中牟书嘉禾，德化今古传。猗欤际圣代，奇祥呈八埏。愿言叫阊阖，入奏冕旒前①。
