送道士归得日观（宋·章鉴）　　五言律诗　押江韵	风月诗几卷，江湖屐一双。断蛟怀剑石，跨鹤叩禅窗。土润岩生雨，林幽寺隔江。归当访仙隐，相对酒盈缸。
杭山（宋·章鉴）　　七言律诗　押先韵	买得渔矶系钓船，鱼龙吹浪骇鸥眠。从来白石清泉地，胜似青山小洞天。浪对客吟思却虏，偶观人弈悟筹边。夜来风雨秋声早，一段新愁雪满颠。
过毛竹山（宋·章鉴）　　七言律诗　押寒韵	一重关复一重关，一步难于一步难。地僻林深晴亦湿，山高风猛夏犹寒。断崖云影挂枯树，劈涧雷声走怒湍。不信世间陵谷变，野樵偏识旧衣冠。
杭山八景（宋·章鉴）　　七言律诗　押阳韵	万个长松覆短墙，碧流深处读书房。香生石觐春云湿，影落篝灯夜雨凉。亘代陶镕周礼乐，百年嘉会宋文章。天机悟到忘言表，又喜涛声送夕阳①。
金钱花（宋·章鉴）　　七言绝句　押虞韵	巧冶都由造化炉，风磨雨洗好形模。花神果有神通力，买断春光用得无①。
