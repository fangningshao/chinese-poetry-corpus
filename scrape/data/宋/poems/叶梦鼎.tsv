建府戊午鹿呜宴（宋·叶梦鼎）　　七言律诗　押寒韵	黄堂燕衎盛衣冠，人道魁星照建安。多士权衡推月旦，一番桃李属春官。升歌鸣鹿陪樽俎，好与溟鹏插羽翰。发策致身须正学，功名久远要人看①。
瀛洲亭（宋·叶梦鼎）　　七言律诗　押删韵	汝城高处著危阑，人在苍寒缥缈间。下瞰无边春境界，西来第一处江山。酒拈重碧酣诗思，柳曳轻黄入笑颜。阁老可能专此胜，蛾眉花底又催班①。
隔竹（宋·叶梦鼎）　　七言律诗　押尤韵	隔竹斜阳唤小舟，寥寥天柱访仙游。风声树杪疑笙鹤，云气峰头见翠虬。凡骨面岩那可蜕，尘容镜水只包羞。几时肝胆无羁靮，卧看中天素月流①。
武夷鼓楼岩（宋·叶梦鼎）　　七言绝句　押灰韵	鼓楼岩下鼓楼开，举世邯郸梦未回。安得老鼍教唤起，万人醒眼上山来①。
武夷九曲（宋·叶梦鼎）　　七言绝句　押先韵	兴穷九折更悠然，棹转船头障去川。留取洞中无尽意，桃花水暖鳜鱼天①。
梅林八景总咏（宋·叶梦鼎）	黄墩巨海通昌国，花园大路连西域。九顷农歌乐丰年，赤山牧唱喧朝夕。罗溪流水出通潮，仕岆高山古贤迹。方寺钟声诵善音，桃源击鼓评民籍①。
句（宋·叶梦鼎）　　押真韵	芦笋满洲银鲙美，琼花滴露玉醅醇（琼花）。
