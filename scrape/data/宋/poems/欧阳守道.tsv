索胡学圣诗（宋·欧阳守道）　　七言律诗　押尤韵	为候君诗十日留，无诗何以别交游。自缘白雪难于和，莫把明珠暗处投。往施固惭三不报，此鸣傥许两相酬。今番但挈空囊去，湘水湘山段段愁①。
为琛上人题（宋·欧阳守道）　　七言律诗　押寒韵	今日有心还有累，当来无窄亦无宽。难将世事眉双皱，尽付尘缘指一弹。烦恼不从生处有，应酬都向梦中看。不知向去宽多少，万里秋空孤月寒①。
钓雪歌（宋·欧阳守道）　　押支韵	上天同云兮雨雪其霏，之子于钓兮在水之湄。鱼潜于渊兮不可求思，泌之洋洋兮可以乐饥①。
题兴善院净师月岩图（宋·欧阳守道）	君不见长安市，扰扰行人如聚蚁。不惟贾客与廛民，往往冠绅大夫士。投身闹处思山林，欲归未归长苦心。夜深灯火如白昼，呕哑弦管喧繁音。孤客欲眠眠不得，四更五更人暂息。忽然车毂鸣枕中，百官朝早传呼亟。我时起坐一喟然，推窗孤月方流天。嗟哉市朝不知夜，挹此清景何由缘。归求重觅麋鹿伴，尘劳馀业犹羁绊。高僧过我出画图，月照岩心僧仰看。有岩有月尽佳哉，僧叉不俗何方来。此岩岂是南海观，不然五台峨眉雁荡与天台。岩空月圆僧静坐，不用话头劳勘破。人言腰钱骑鹤上扬州，何如岩中月下从僧游①。
