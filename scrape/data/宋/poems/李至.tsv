至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多馀暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至（宋·李至）　　五言律诗　押先韵	蓬阁多馀暇，年来又一年。所临虽少事，非据亦坊贤。品藻殊无取，文章粗有缘。圣君应念此，不使掌东铨。
至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎（宋·李至）　　五言律诗　押庚韵	吾家何所有，景物自怜清。架上书千卷，庭中竹数茎。纸窗明雪势，茶鼎杂松声。多谢南宫长，裁诗慰野情。
至启休沐之中静专一室病不复饮无以慰怀性且寡合若何为乐但窗閒弄笔信意乱书（疑夺一字）无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲宴而歌富贵也小子是作焉敢望回然亦驽骀之希骥尔（宋·李至）　　五言律诗　押阳韵	朱门多好景，清共佛邻墙。风递何僧磬，烟闻那院香。水声流静夜，塔影卧斜阳。秖是宫城远，趋朝较数坊。
至启伏蒙宠惠宝相花数朵烂然可观发钿合之中才惊绝艳睹彩笺之上又辱佳篇感叹既盈咏歌斯作辄依高韵拜献拙诗一首（宋·李至）　　五言律诗　押虞韵	万里移来种，成都到上都。贵人犹乍有，贫舍固然无。掩敛难胜艳，鲜妍欲夺朱。此花轻折赠，可表受知殊。
节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足遍酬虽投刃皆虚冈睹全牛之状然援毫而就亦劳倚马之才但冀览之斯为幸矣（宋·李至）　　五言律诗　押庚韵	出门何所适，马亦认余情。转曲才东去，嘶风便北行。树高墙外见，犬熟道边迎。可处多相对，南轩景最清。
奉和小园独坐偶赋所怀（宋·李至）　　七言律诗　押尤韵	歌舞林亭不外求，朝回多著道衣游。蔷薇点缀勾栏好，薜荔攀缘怪石幽。泥浸落花红片湿，鸟啼深树绿阴稠。春风去便还经岁，莫负芳菲醉即休。
至启伏蒙仆射相公以小子近司靶阁罕扣芜音忽徵庸陋之词盖示记怜之旨特贻篇什俯耀行藏捧玩无厌感戴交切谨依高韵奉和聊抒下情（宋·李至）　　七言律诗　押灰韵	句无骚雅口难开，岂称明公唱和才。多病正怜拈笔懒，相思还喜送诗来。读临危坐抛青史，吟绕幽庭蹑绿苔。欲琢一联聊报谢，志疏词拙自先咍。
至启伏以摇落九秋正怜残菊凄清四韵忽及弊庐仆射相公閒世宏才九流奥主动则代天而理启迪谟猷静则味道之腴吟咏情性当休干（疑当作浣）之多暇徵骚楚以自娱因临菊酒之觞猥念芸香之客顾惟蒙鄙曷称奖私苟惭属和之非宁表感知之甚辄资一笑用写寸心（宋·李至）　　七言律诗　押麻韵	晓趋蓬阁暮还家，坐览图书见海涯。钓有旧溪犹懒说，诗无新律岂堪誇。凉风吹叶沿阶厚，积雨生苔逐径斜。知宴龙山无暇去，寂寥空绕满篱花。
奉和独赏牡丹（宋·李至）　　七言律诗　押东韵	绕台依榭一丛丛，紫映黄苞白映红。烂漫只因前夜雨，馨香无奈此时风。暖融春色交相妒，繁㬠晴阳艳欲烘。应恨官高少同赏，樽前不得召邻翁。
残春有感（宋·李至）　　七言律诗　押支韵	阴阴垂柳转黄鹂，肠断残春欲去时。白雪乱堆飞絮地，红须半在落花枝。园林向晚深藏郭，野水新晴暗入池。最是牡丹堪痛惜，风吹雨打渐离枝。
喜雨（宋·李至）　　七言律诗　押豪韵	沈烟漠漠晦平皋，尽日空濛阻出遨。窗打纸声闻细点，槛飘花影见凝膏。依稀恨曲添鸣溜，怅望啼妆在小桃。何假锦障①泥看麦，门前芳草绿于袍。
至启至比婴风热殆过浃旬近方稍康未果上谒辄呈短什聊抒下情（宋·李至）　　七言律诗　押东韵	渐老筋骸百事慵，退朝无复接鹓鸿。数枝筠粉幽窗外，一炷檀烟静室中。冷滴梦魂桐叶雨，香吹篱落菊花风。自惭不及车夫子，时向东山谒谢公。
寄献仆射相公（宋·李至）　　七言律诗　押阳韵	病无憀赖负重阳，虚过东篱烂漫黄。把酒不成陶令醉，脱巾空羡孟嘉狂。鸿声历历高横汉，云影离离薄护霜。珍重风流贤相国，此时闲卧奏清商。
至伏以时雪普沾天颜兑悦特就图书之府广延儒墨之流颁内库之醇醪给大官之珍膳空惭醉饱莫报休明仆射相公与我义高缘情才大遽枉风骚之作过为庸鄙之荣辄扣凡音仰依来韵敢冀聊窥之幸止为（疑夺一字）笑之资（宋·李至）　　七言律诗　押微韵	尽日霏霏洒禁闱，蓬山高会各增辉。数行御札鸾凰舞，一幅天歌锦绣飞。席上共惊飘粉絮，笔头争看落珠玑。兰台老监虽多病，为感君恩亦醉归。
早春寄献仆射相公（宋·李至）　　七言律诗　押灰韵	城中尘坌林亭远，知得春风何日来。城外地宽松石好，乞闻春色过年回。竹枝宜静应分洗，果树嫌繁更擘栽。借问曹樽残几许，且须留取待花开。
仆射相公以鹤算渐高鸿恩未答形于章句冠彼诗流蒙见寄之荣感爱忘之甚诚知寡和岂敢无言亦以鄙怀伸于拙笔庶垂一览聊用发咍（宋·李至）　　七言律诗　押寒韵	久病心情只自宽，茫茫世事有多般。一窗青史真堪爱，满马红尘未必欢。觅句静拈鸡距笔，纳凉闲戴鹿胎冠。唯惭报主无丝发，欲话归山启口难。
伏奉佳句猥寄鄙夫辄写丹诚仰依高韵（宋·李至）　　七言律诗　押侵韵	独惭师长念遗簪，长感知心在寸心。要路未离扶遣进，闲曹因病放教吟。风鹏虽远丹霄势，月兔犹依绿桂阴。从此期公惜高鉴，休将白雪换巴音。
至启伏蒙仆射相公独垂青眼忽枉朱轮仍贻郢客之咏歌过为无盐之刻画有何才取都是爱忘若惭拙思之如抽岂表善言之必应辄次来韵却献一章（宋·李至）　　七言律诗　押鱼韵	蓬丘官况复何如，养拙资吟久病馀。印簏罕开无案牍，閤门常锁有图书。山中旧隐闲多忆，世上浮生老更疏。何幸明公偏顾我，马蹄出便到贫居。
再献一章聊歌盛美亦次前韵庶达下情盖采群情非独谀说（宋·李至）　　七言律诗　押鱼韵	搢绅公论比何如，万物熙熙燮理馀。罢相暂游端揆地，退朝闲读圣人书。荀公道在馨香远，谢传情高世俗疏。闻说吹尘还入梦，东山争得久安居。
春色渐浓物华相恼又依前韵更得恶诗既导鄙怀且嘲芳景自犹窃哂何况明公敢望台慈勿尤尘渎为幸（宋·李至）　　七言律诗　押鱼韵	感恩言发即涟如，鹤已乘轩十载馀。抱病尚通金阙籍，避荣犹掌玉皇书。目难看字垂垂暗，发不胜簪渐渐疏。安得安边一长策，少酬明主定狼居。
