云安玉虚观南轩感事二首（宋·杜柬之）	樨梧殖岁首，擢起青琅玕。其叶大如掌，其阴匀若摊。弱干寻丈展，气已风云干。期之四五载，定足容栖鸾。我老无定居，僦屋蜗螺跧。平生辋川宅，面势胸中盘。何当遂诛茆，规庭十步宽。非无松柏坚，未易苍龙抟。种此南窗下，醉眠风雨寒。
云安玉虚观南轩感事偶书五首（宋·杜柬之）　　押先韵	二仪鼓炉鞴，四山塞气烟。岂惟草木焦，坐恐土石然。巴峡再不登，逡巡又无年。流殍竟何归，卒死填沟渊。哆吻魏佛狸，积粟窥淮堧。侥倖一水旱，乘饥扰吾边。小人不及夕，妄忧杞国天。敢谓赫赫楚，而无蔿贾贤。
至自云安题净戒院二首（宋·杜柬之）	山口出云鸠唤雨，三月巴山蒸溽暑。浊流来作虎眼文，一叶孤舟命如缕。道傍绿树清阴凉，中有金仙古道场。去家才馀二百里，且复看此青筼筜。出门满目伤羁旅，归舍还煎碎儿女。欲问阇黎借榻眠，卧对龛灯淡无语。
