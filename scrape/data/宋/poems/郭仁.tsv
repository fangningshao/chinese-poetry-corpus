薇山书室为朱惟节赋（宋·郭仁）　　五言律诗　押阳韵	幽意旷何许，逃名东海傍。卜邻惟拜石，览胜不赍粮。帙散兰亭近，书探禹穴忙。紫薇山畔月，流照有馀光①。
分菊（宋·郭仁）　　七言律诗	小畦香雨碧飔飔，分得新苗旋作篱。为待繁英供采掇，故寻异本斗芳奇。野人自爱编青障，老圃先教拥绿泥。浊酒预拚重九约，狂风莫损最高枝。
村居（宋·郭仁）　　五言绝句　押麌韵	移家杨柳湾，小筑田家坞。一宵春雨晴，满地菜花吐。
