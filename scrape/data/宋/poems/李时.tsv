柴门（宋·李时）　　五言律诗　押庚韵	柴门尽日扃，缘是少将迎。但得常无事，何须更入城。病同愁鹤瘦，吟伴月蛩清。我自于时左，非干避姓名①。
黄岗寓馆作（宋·李时）　　五言律诗　押庚韵	闲居迎送少，日对小山横。雨过秋阳减，天虚夜气清。候虫依壁韵，野火隔溪明。迢递谁家笛，西风一雨②声①。
春暮（宋·李时）　　七言律诗　押庚韵	小园泥滑又妨行，破晓东风始放晴。九十日春将解印，两三杯酒自寻盟。花依好竹如年少，人对青山俱老成。俗客不来清意足，一吟聊复畅幽情①。
十二月立春（宋·李时）　　七言律诗　押支韵	东风昨夜到疏篱，早被游蜂探得知。花子又从今日好，人情须胜去年时。盘装荠菜迎春饼，瓶插梅花带雪枝。劝了亲庭眉寿酒，旋裁春帖换新诗①。
