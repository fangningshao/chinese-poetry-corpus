次韵和翟公巽猩猩毛笔（宋·何去非）	貌妍足巧语，躯恶招揶歈。赋形具人兽，宁脱荆榛居。肉尝登俎鼎，饷馈传甘腴。失计堕醉乡，颠踬无与扶。柔毫传束缚，航海归仙癯。浴质逸少池，摛藻知章湖。杀身固有用，赋芧从众狙。坐令宣城工，无复誇栗须①。文房甲四宝，万兔惭蒙肤。数管友十年，闭门赋三都。之子信豪迈，嗜学每致劬。未冠游胶庠，已推经行儒。蓬山天禄阁，峥嵘凌碧虚。期予早登蹑，同舍校鲁鱼②。
