送刘朝美侍郎归蜀（宋·关耆孙）　　五言律诗　押微韵	清议久不作，世无公是非。祇因翻故纸，不觉蹈危机。东壁梦初断，西山蕨正肥。十年成底事，赢得载书归①。
游东屯（宋·关耆孙）　　押元韵	呼船渡西瀼，策马行东屯。犹有竹下屋，依然柴作门。林深多鸟雀，山对有猱猿。世隔券尤在，堂非基自存。稼云迷旷野，屏翠随层轩。土厚疑吾里，溪清何处源。餐英金有种，饭粒玉为根。芦笋恋春渚，蕨芽蕃故园。山名窃诸葛，城榜为公孙。云雨峡前梦，琵琶山后村。留人惟野趣，隔世绝尘喧。墙度鸟飞影，泥留兔走痕。渔樵老岁月，藜苋过朝昏。槎汉我初返，梯参君暂扪。车徒今附骥，行列旧同鹓。休沐因闲日，携持访古原。摧颓一弊节，走逐双朱轓。凉飙薄巾袂，佳气浮酒樽。出游有此乐，相视而无言。则为樵夫嘲，甚于人言烦。取君古锦囊，盛我浣花番。归去待星上，随江看月翻①。
句（宋·关耆孙）　　押麌韵	况此憔悴州，居人仰煮卤。煮卤数十年，馀者皆贫寠①。
