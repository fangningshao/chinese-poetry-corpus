题清芬阁（宋·长倩）　　押陌韵	先生有古风，杳出尘外格。犹如陵空鸿，矫矫奋六翮。锵金中律吕，咏性甘糠覈。苦调非孟酸，□适鄙韩窄。逸韵肩曹刘，雄词卑甫白。空遗茂陵稿，未前宣室席。瑰宝岂终埋，简编缀陈迹。予生诵风雅，嗜好真成癖。盥手读终篇，喜同藏拱璧。裔孙文昌郎，授受良珍惜。小巫畏大匠，累句屡承索。续貂愧非尾，成裘由聚腋。皇华间白雪，杂唱纷缴绎。意欲扬祖美，不问玉与石。长言拙称赞，徒慕郢中客①。
