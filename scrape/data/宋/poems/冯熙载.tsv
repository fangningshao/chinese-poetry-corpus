宣和七年十二月二十一日就睿谟殿张灯预赏元宵曲燕应制（宋·冯熙载）	化工欲放阳春到，先教玄冥戮衰草。层冰封地万木僵，谁向雪中探天巧。璿玑星回斗指寅，群芳未知时已春。人心荡漾趁佳节，灯夕独冠年华新。升平万里同文轨，井邑相连通四裔。兰膏竞吐夜烘春，和叔回车避义辔。巍巍九禁倚天开，温风更觉先春来。试灯不用雨花落，迎阳为却寒崔嵬。宣和初载元冬尾，瑞白才消尘不起。穆清光赏属钦邻，锦绣云龙颁宴喜。初闻传诏开睿谟，步障几里承金铺。调音度曲三千女，正似广乐陈清都。遏云妙唱韩娥侣，回雪飞花称独步。千春蟠木效地英，献寿当筵岂金母。上林晚色烟霭轻，景龙游人欢笑声。霞裾月佩拥仙仗，翠凤挟辇趋平成。铜华金掌散晶彩，翠碧重重簇珠琲。先从前殿望脩廊，日出绮霞红茜海。神光通透云母屏，骊龙出舞波涛惊。煌煌黼座承天命，座下错落如明星。榻前玉案真核旅，兽炭银炉夜初鼓。宪天重屋讶云屯，崇道箫台疑蜃吐。前楹火柱回万牛，兰卿璧碎色光浮。周围照耀眼界彻，冰壶漾月生珠流。点点金钱尽衔璧，豹髓腾辉粲银砾。丝篁人籁有机缄，缴绎清音传屋壁。须臾随跸登会宁，如骖鸾鹤游紫清。彩蟾倒影上浮空，纤云不点惟光明。四壁垂帘围暖玉，银釭吐艳相连属。棼楣横带碧玻璃，一朵翠云承日毂。万光闪烁争吐吞，烛龙衔耀辉四昆。又如电母神鞭驰，金蛇著壁不可扪。端信奇工通造化，岂比优人能幻假。丹青漫数顾虎头，盘礴解衣催客写。此时帝御钧天台，紫垣两两明三台。尚方饮器万金宝，古玉未足誇云雷。帝傍侍女云华品，玉立仙标及时韵。四音促柱泛笙箫，应有翔鸾落千仞。龙瓶泻酒如流泉，御厨络绎纷珍鲜。榻边争欲供天笑，快倒颇类鲸吸川。厌厌夜饮方欢洽，玉漏频催鼓三叠。金门初下醉归时，正见冰轮上城堞。微臣去岁陪清班，恶诗误辱重瞳观。小才易穷真鼠技，再赋愈觉相如悭①。
