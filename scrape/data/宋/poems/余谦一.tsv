挽陈郡倅用虎妻朱安人（宋·余谦一）　　五言律诗　押歌韵	阖郡无男子，夫人可奈何。平生羞蔡琰，一死伴湘娥。门盍来旌表，邻应辍杵歌。潘郎家国恨，怪得鬓丝多。
城山国清塘（宋·余谦一）　　七言律诗　押东韵	湖光山色酒杯中，此会那知一笑同。风暖空岩落松子，雨晴新涨没凫翁。隔林村落微茫见，一径禅房曲折通。老艾当年题品处，斜阳无语想高风①。
三友堂（宋·余谦一）　　五言绝句　押删韵	岁晚惟松竹，于梅伯仲间。藉溪并白水，着个老屏山①。
送陈竹所帅越（宋·余谦一）　　七言绝句	留侯羽翼计危成，谁遣鸿飞避杳冥。一女倚楹犹有识，不知柱后立何人。
次韵胡竹庄元夕（己卯）（宋·余谦一）	佳人月下翠成行，团铺高张椀舞忙。想见风情杜书记，暗中挥泪忆钱塘。一老东家唤不应①，当年膴仕正承平。何人诵得科灯判，莫向膏脂上取明②。
温陵吴氏瓠斋（宋·余谦一）　　押先韵	试问高斋底许，瓠瓜星舍明边。椰大能容千古，壶中别有洞天。
