汉宫春 寿张安国舍人（宋·高伯达）	绛阙朝元。倦飞鸾控鹤，来寓人间。天教散舒和气，好与春还。蓬瀛罢宴，褪仙裳、欲冠貂蝉。应是念、潇湘胜概，来与蕃宣。宣室向来初见，叹不如、文帝夜半虚前。多情吊沉赋罢，莫负留连。经纶事叶，向朝廷、谁与争先。明岁好，云屏间坐，十分宣劝金船。
千秋岁（宋·高伯达）	影摇波动。晓日浮华栋。庆麟绂，徵兰梦。绿擎龟叶小，红拂莲腮重。帘幕外，半天仙驭来飞鞚。两两骖鸾凤。□窣珠衣纵。香雾散，祥云拥。口传金母信，酒为麻姑送。休惜醉，与君更下蟠桃种。
鹧鸪天（宋·高伯达）	海上蟠桃月样圆。从头屈指几千年。双成已报春消息，输与萧郎半月前。风露晓，月华鲜。兽炉烟袅水沉烟。骑鸾驾鹤休归去，留取人间作女仙。
