赏花钓鱼侍宴应制（宋·姚铉）　　七言律诗　押东韵	上苑烟花迥不同，汉皇何必幸回中。花枝冷溅昭阳雨，钓线斜牵太液风。绮萼惹衣朱槛近，锦鳞随手玉波空。小臣侍宴惊凡目，知是蓬莱第几宫①。
过松江（宋·姚铉）　　七言律诗　押尤韵	句吴奇胜绝无俦，更见松江八月秋。震泽波光连别派，洞庭山影落中流。汀芦拥雪藏鱼市，岸橘风香趁客舟。清兴不穷聊一望，烟空云霁倚层楼①。
翻经台（宋·姚铉）　　五言绝句	康乐悟玄机，寂寥此栖息。经翻贝叶文，台近莲华石①。
冷泉亭（宋·姚铉）　　五言绝句　押梗韵	水石一栏杆，僧归四山静。携琴谱涧泉，月浸夜深冷①。
曹娥庙碑（宋·姚铉）　　七言绝句　押支韵	箫鼓声中浪渺瀰，古枫阴砌藓封碑。行人到此自恭肃，不似巫山云雨祠①。
句（宋·姚铉）　　押尤韵	疏钟天竺晓，一雁海门秋（钱塘郡）。
