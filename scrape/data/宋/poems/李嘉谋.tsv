次袁尚书巫山十二峰二十五韵（宋·李嘉谋）	道人爱山出天姿，自谓计黠人嫌痴。独游名山看不足，每得胜处行为迟。谁人能知物外赏，世上自有灵中奇。一行作吏困汩没，便与好境相参差。脱兔投林今适愿，穷猿得木吾何之。芒鞋竹杖恣如往，烟蓑雨笠长相随。青山愈好足力尽，此意未止驽骀疲。路逢行人说大尹，正见谕蜀扬舲旗。好贤招邀每虚席，问俗疾苦时褰帷。才华落落清庙器，诗笔粲粲珊瑚枝。胸吞楚泽八九尽，气压巫峡群山低。大峰联娟争媚妩，苍壁徙倚供游嬉。巴东巴峡古所重，作云作雨今胡为。有情飞鸢送迎客，无数棹歌来去时。昔日画图曾见者，何意忽此今逢兹。迩来丰碑在人口，已与流水争东驰。政用中和得大体，智出毫末非全施。不与英声流上国，已有诗卷传江湄。狼烽长閒士鼓腹，耕陇不见愁生眉。都门髣髴记分袂，蜀道脩阻常支颐。持谒见公敢论旧，抚髀顾我清无缁。樽俎频开闲共话，歌讴聊与民同嘻。忽然晨旦往东壁，但见山月来峨嵋。行吟何独壮三峡，在处山林来乞诗①。
