念奴娇 四圣观凉堂（宋·奚㵄）	踏破秋痕，向虚堂、细问新凉踪迹。野客从来无管领，独鹤自还空碧。红日重开，翠华曾到，应恨湖光窄。游龙别后，两山依旧南北。无语野草闲花，似嗔人问，万事今非昔。古木苍烟无限意，只有吟魂知得。歌舞百年，是非一醉，未必西风识。浩歌归去，满船风雨凄恻。
长相思慢（宋·奚㵄）	日折霜檐，寒欺雾幕，晴枝浅弄春华。惊回绮梦，独拥绫衾，腮痕微印朝霞。倦起心情，念风移霜换，依旧天涯。雁影水云斜。算相思、一点愁赊。问橘楚橙吴，旧香犹在，别后襟袖输他。琴心知未许，想钿钗、流落谁家。怕上高楼，归思远、斜阳暮鸦。几多年、江湖浪识，知心只许梅花。
声声慢（宋·奚㵄）	秋声淅沥，楚棹吴鞭，相逢易老颜色。桐竹鸣骚音韵，水云空觅。炎凉自今自古，信浮生、有谁禁得。漫回首，问黄花还念，故人犹客。莫管红香狼籍。兰蕙冷，偏他露知霜识。木落山空心事，对秋明白。征衣暗尘易染，算江湖、随人宽窄。正无据，看寒蟾、飞上暮碧。
解连环 姑苏怀古（宋·奚㵄）	霁环新掠。正风回浪影，时摇城脚。叹天涯、春草无伦，似凝伫当时，柳颦花弱。步锦珠沉，谩一眸、千年如昨。信龙楼凤阁，无奈都由，笑歌休却。斜阳柳边自落。听幽禽两两，沙际停泊。道世间、多少闲愁，总输与扁舟，五湖游乐。便买蓑衣，又生怕、鱼龙风恶。把从前、万事对酒，且休问著。
醉蓬莱 会稽蓬莱阁怀古（宋·奚㵄）	又扁舟东下，水树青圆，雨榴红薄。燕子愁多，在重重帘幕。杖屧山阴，而今休更问，月尖眉约。双杏盟寒，七香珠堕，歌尘飘泊。莫倚危阑，怨深黄竹，一鹤归来，乱峰飞落。笑色凌波，任雾抽烟邈。飘渺生香池冷，湘水外，片云如削。昨夜离人，游仙梦远，天风吹觉。
永遇乐（宋·奚㵄）	一雁斜阳，乱蛩衰草，天净秋远。独立西风，星星鬓影，疑被蕖霜染。蹇修何处，秋深湘水，隐约数峰青浅。想而今，亭亭皓月，共谁倚阑凄惋。瑶箱翠袭，玉奁芸剪，暗里泪花偷溅。一日思量，十年瘦削，春色回眸减。雕鸾好在，文箫重许，罍酒试香庭苑。正销魂，馀霞散碧，暮鸦数点。
宴瑶池 神仙词（宋·奚㵄）	紫鸾飞舞，又东华宴罢，归步凝碧。缥缈天风吹送处，泠泠佩声清逸。青童两两，争笑捻、琪花半折。羽衣寒露香披，翠幢珠辂去云疾。西真还又传帝敕。霞城检校，问学仙消息。玉府高寒，有不老丹容，自然琼液。人间尘梦，应误认、烟痕雾迹。洞云依约开时，丹华飞素白。
齐天乐 寿贾秋壑（宋·奚㵄）	金飙吹净人间暑。连朝弄凉新雨。万宝功成，无人解得，秋入天机深处。闲中自数。几心酌乾坤，手斟霜露。护了山河，共看元影在银兔。而今神仙正好，向青空觅个，冲澹襟宇。帝念群生，如何便肯，从我乘风归去。夷游洞府。把月杼云机，教他儿女。水逸山明，此情天付与。
芳草 南屏晚钟（宋·奚㵄）	笑湖山、纷纷歌舞，花边如梦如薰。响烟惊落日，长桥芳草外，客愁醒。天风送远，向两山、唤醒痴云。犹自有、迷林去鸟，不信黄昏。销凝。油车归后，一眉新月，独印湖心。蕊宫相答处，空岩虚谷应，猿语香林。正酣红紫梦，便市朝、有耳谁听。怪玉兔、金乌不换，只换愁人。
华胥引 中秋紫霞席上（宋·奚㵄）	澄空无际，一幅轻绡，素秋弄色。剪剪天风，飞飞万里，吹净遥碧。想玉杵芒寒，听佩环无迹。圆缺何心，有心偏向歌席。多少情怀，甚年年、共怜今夕。蕊宫珠殿，还吟飘香秀笔。隐约霓裳声度，认紫霞楼笛。独鹤归来，更无清梦成觅。
