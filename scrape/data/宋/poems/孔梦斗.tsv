四柏亭（宋·孔梦斗）　　押陌韵	道乡采芹暇，手植四株柏。相对有正味，爱此岁寒格。忠言贾奇祸，几削谏臣迹。柏亦助道乡，每号风雨夕。柏死公不死，大名日皦白。后人补种之，存棠思召伯。亭亭俨相持，撑云空百尺。是柏出虽晚，风致犹古昔。我来跂遗芳，清坐假一席。徘徊意难舍，猛把阑干拍。寄语景行人，用意幸勿窄①。
