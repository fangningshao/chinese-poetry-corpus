宝林寺二首 其二（宋·宋日隆）　　五言律诗　押元韵	宝林连上刹，独觉佛中尊。石室真身隐，苔碑胜迹存。空门留法嗣，俗舍有闻孙。晴雨从民欲，枌榆万古恩①。
宝林寺二首 其一（宋·宋日隆）	年来试凋邑，如僧住破庵。颇识众因果，宁忍事嗔贪。晨飧虽不饱，夜梦却自安。缅怀使里内，何异一室间。痛痒举切身，恻怛失欢颜。曾徵三异政，勿见两暑寒。皇帝念闽壤，扫帅田从班。红旗已开阃，紫气且度关。负弩拟郊迎，襆被出市阛。瞻蚀草木荣，觉此天地宽。禾实吐离离，泉泻鸣潺潺。一稔已可期，百忧顿能删。群来乡士秀，共诉里胥奸。飞走宁有据，乞取苦无端。伤尔心肉剜，令我眉峰攒。刑非所乐用，欲已良亦难。五百决臀杖，雄卒捏手环。于以宽民力，于以警吏顽。亭午发丹阳，薄暮抵精蓝。瓣香谒独觉，且过借一箪。临风饱清供，穿云漫怀惭。候骑未来报，主僧且盘桓。桑下无三宿，挑包过别山。
