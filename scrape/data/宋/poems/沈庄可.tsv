题分宜上松晚香堂（宋·沈庄可）　　押阳韵	魏公判相州，始作昼锦堂。老圃秋色淡，自爱晚节香。怡斋怀紫绶，得诰归故乡。葺圃承祖志，构堂先庐傍。命名仰前哲，阔步追遗芳。人生随分定，鹏鴳自殊翔。富贵任适志，馀暇聊徜徉。譬彼兰与菊，托根花卉场。荣枯有迟速，代谢从暄凉。百年倏过半，须发各已苍。多情感会别，聚散安可常。非惟隔今古，况复阅兴亡。何以消我忧，一醉万虑忘。季子久颠沛，买臣早疏狂。累累暮年印，得失宁相偿。何如光霁时，呼客同举觞。静中猿鸟乐，闲处日月长。愿坚岁寒操，有如傲霜黄。
秀野园（宋·沈庄可）　　押马韵	西京五亩园，花木秀而野。坡仙作此诗，盛事记司马。深夜独乐堂，气象极闲雅。晚芳相元祐，勋名动夷夏①。
