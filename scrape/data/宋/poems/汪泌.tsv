题共乐堂（宋·汪泌）	临海城东湖，气象清且奇。无风绿色净，十顷澄琉璃。中有共乐堂，今其名者谁。人有答我问，太守下车时。访民所疾苦，民曰水最危。其水或暴至，城坏民流尸。公谋得上策，叠石完城基。外遗数百家，室屋鳞参差。水至无所障，适与漂溺期。又欲堤其东，苦乏土石资。开湖足取用，堤势横虹蜺。湖光占空阔，物从鉴中窥。紫翠前后山，环列如屏帷。构堂就虚旷，与俗同游嬉。太守宴堂上，游人歌水湄。歌云从公来，除患补疮痍。况有此观壮，不乐何以为。有如登春台，人心举熙熙。从事能文者，作辞书之碑。庶其不朽功，上彻尧轩墀①。
