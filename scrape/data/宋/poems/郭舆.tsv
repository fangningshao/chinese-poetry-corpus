上杜世昌相公（宋·郭舆）　　七言律诗　押寒韵	恩浃台端礼数宽，不烦鹓笋裛宵寒。即看裾佩趋跄缓，翻识枢衡斡运难。剑履光迎鳌禁紫，丝纶色炫凤池丹。好将寅亮酬天贶，早致亨衢五纬安。
赠王元之出知黄州（宋·郭舆）　　七言律诗　押歌韵	杨花飞雪奈愁何，且为湘累赋九歌。芳草不堪春鵙早，荒林况复夜猿多。风烟经眼怜新隔，魑魅窥人喜乍过。月落横江天柱杳，云山寥寂想鸣珂①。
