声声慢 和陆景思黄木香（宋·史可堂）	羞朱妒粉，染雾裁云，淡然苍佩仙裳。半额蜂妆，莫道梳洗家常。碧罗乱萦小带，翠虬寒、一架清香。春思苦，倚晴娇无力，如待韩郎。密幄笼芳吟夜，任露沾轻袖，月转空梁。弱骨柔姿，偏解勾引诗狂。遗钿碎金满地，恨无情、风送韶光。闲昼永，看青青、垂蔓过墙。
蓦山溪（宋·史可堂）	危阑看月，番做听秋雨。一滴一声愁，似相伴，离人悲苦。笼香袖冷，独立倚西风，红叶落，菊花残，都是关情处。如何排遣，赖有高阳侣。长啸酒垆边，且同赋、秋娘词句。山翁醉矣，一笛小楼空，思往事，看孤云，目断征鸿去。
