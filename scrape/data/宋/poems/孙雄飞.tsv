钱塘感兴（宋·孙雄飞）　　五言律诗　押真韵	百年承袭地，和气媚芳尘。车马当吴会，山川与楚邻。酒楼弦管暮，花市绮罗春。风俗真佳丽，多应笑鲁民①。
灵隐莲峰堂（宋·孙雄飞）　　五言律诗　押盐韵	堂开金色界，梵客为钩帘。山影碧侵座，水声清绕檐。粉云埋石脚，珠露泣松髯。终拟携孤笛，凭栏唤玉蟾。
上天竺（宋·孙雄飞）　　五言律诗　押寒韵	行穷湖上径，迤逦到林峦。地瘦马蹄涩，水清山骨寒。楼台栖树杪，钟磬闹云端。自笑利名役，未能来挂冠①。
