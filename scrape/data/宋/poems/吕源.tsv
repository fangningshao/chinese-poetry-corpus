灵岩（宋·吕源）　　五言律诗　押先韵	忆别老君洞，今逾二十年。重来持汉节，又复冒蛮烟。风物总仍旧，霜髯徒自怜。不如归去好，趣办五湖船①。
和张洵蒙亭诗韵（宋·吕源）　　押阳韵	九溪漓水接潇湘，万壑千岩罗水旁。七星高耸生辉光，连天一色皆苍苍。倚江景物似钱塘，况有万户新醅香。古洞相对举清觞，文渊遗迹徒悲凉。安得石枕与藤床，梦想昔人风味长。满车薏苡胜琳琅，流传千载事微芒。男儿生即志四方，将军异代犹封王。感时抚事心茫茫，顾我岂有筹策良。报国志愿不敢忘，此身未暇归江乡①。
