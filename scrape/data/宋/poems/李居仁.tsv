天香 宛委山房拟赋龙涎香（宋·李居仁）	瀛峤浮烟，沧波挂月，潜虬睡起清晓。万里槎程，一番花信，付与露薇冰脑。纤云渐暖，凝翠席、氤氲不了。银叶重调火活。珠帘日垂风悄。螺屏酒醒梦好。绣罗帱、依旧痕少。几度试拈心字，暗惊芳抱。隐约仙舟路杳。谩佩影玲珑护娇小。素手金篝，春情未老。
水龙吟 浮翠山房拟赋白莲（宋·李居仁）	蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情、一片碧云不掩，笼娇面、回清影。菱唱数声乍听。载名娃、藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，盍贮瑶池，应未许、繁红并。
