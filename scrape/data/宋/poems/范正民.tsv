季颜师颜谪齐州以诗寄之（宋·范正民）　　七言律诗　押元韵	历下故人今何在，音书久已隔寒暄。多年别后纷纷事，何日樽前细细论。忍见风霜摧羽翮，空教江汉泻词源。圣朝宽大超前古，即有恩光照覆盆①。
孔林（宋·范正民）	汉陵玉匣尽，秦山银海空。干戈百世后，独完先圣宫。树有千年色，门无数仞崇。盛德包覆载，遂顺因所宗。坐若颜闵后，颇闻邹鲁风。抚膺感遗言，零落涕沾胸。
