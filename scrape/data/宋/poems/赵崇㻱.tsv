丛桂轩 嫩红（宋·赵崇㻱）　　七言律诗　押尤韵	昨夜西风吹御沟，红摇桂子麝香浮。蟾宫影散三千界，玉殿根盘第一流。仙骨知非凡俗相，锦标喜簇少年头。欲从云外移真种，试向丹梯最上游。
丛桂轩 口黄（宋·赵崇㻱）　　七言律诗　押阳韵	半轩秋雨染鹅黄，望里还疑分外香。月到树傍生净想，云开花底拥仙装。披襟笑赏和衣馥，携手高攀满袖芳。信道男儿输宿愿，一枝早占广寒香。
丛桂轩 妖白（宋·赵崇㻱）　　七言律诗　押灰韵	种自姮娥宫里栽，如何亦向世间开。偏宜素质妆秋晚，不比晚华怕早摧。风递香来薰绮席，月移影上弄瑶台。看时直欲令人醉，似向琼林宴御杯。
丛桂轩 老翠（宋·赵崇㻱）　　七言律诗　押麻韵	霓裳阿妹舞婆娑，老翠连云秀复华。露令山房笼月色，风清池馆落天葩。分来窦氏三秋种，斧罢吴生几树花。莫讶仙才无用处，一朝队引啸烟霞①。
