和严侍御楠木诗（宋·杨虞仲）	两苍崖屹相应对，上面虬龙插崖背。青铜为柯石为根，上有虫书篆籀破藓痕。诘屈盘根少态度，深锁穷山烟雨暮。不愿作材厄万牛，惊世之文那肯露。人不满百雪满头，一生忧患几许愁。湛辈去逐翁仲游，此树森森春复秋。杜陵笔墨光万丈，当时憾不同清赏。独寄黄花九日诗，云间声作琳琅响①。
