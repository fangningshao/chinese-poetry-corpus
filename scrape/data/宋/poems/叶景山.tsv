感皇恩 寿越总管（宋·叶景山）	十月小春时，蓂舒六翠。天佑皇家诞贤裔。熊罴协梦，疑是麒麟分瑞。世间无限事，都如意。粉阵香围，香娇玉媚。春酒争持泛琼蚁，笙歌缭绕，同祝我公千岁。他年陪绿野，拚酣醉。
感皇恩（宋·叶景山）	春水满池塘，春风吹柳。春草茸茸媚晴昼。春烟骀荡，春色着人如旧。春光无限好，花时候。春院宴开，春屏环绣。春酒争持介眉寿。春衫春暖，春回遏云声透。春年常不老，松筠茂。
临江仙（宋·叶景山）	清晓于门开寿宴，绮罗香袅芳丛。红娇绿软媚光风。绣屏金翡翠，锦帐玉芙蓉。珠履争驰千岁酒，葡萄满泛金钟。人生福寿古难逢。好将家庆事，写入画图中。
