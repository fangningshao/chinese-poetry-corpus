聚八仙花歌赠江淮肥遁子（宋·韩似山）	春皇自厌花多红，欲得花颜如玉容。春皇青女深相得，先教脸似秋霜色。乃有雪月供光、星榆献白，斗量银汉琉璃湿。人间美玉捣作灰，荆山昆山鬼神泣。天上有人名玉女，投壶之外能为絮。姑射神人会种花，先须此物为根芽。天罅地窍掏精碎，蟾身璃领输光华。其时正值天地交，二气上下阴阳调。此花孕育得其正，其间邪气无纤毫。所以其色为正色，出乎其类拔其萃。一如君子有诸内，晬然其色见乎外。三月将尽四月前，百花开尽春萧然。扬州日暖花开未，春风不动花房闭。仙掌秋高玉露浓，蛟人泣下真珠泪。黄鹂本是花间客，啼尽好声求不得。春皇费尽养花心，春风使尽开花力。春归莺老花始开，谁人放出深阑来。唐家天子太平（下有缺文）君不见扬州后土惜琼花，鬼神守护祝史誇。要令天下颂无双，掉头不住君王家。支流远自灵源至①，颜色虽同别名氏。风流晚宿蝴蝶围，环佩晓聚仙人戏。仙人已往今无踪，身在花枝窈窕中。似闻饮中之八仙，飘飘豪气摩苍穹。身虽可灭名不穷，魂交心与之死靡。携化为嘉卉，促膝围春风。请以此诗付守圃，以告游子归去无匆匆②。
