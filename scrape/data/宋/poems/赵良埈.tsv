乡饮酒唱和诗（宋·赵良埈）　　七言律诗　押支韵	警书双羽出乎西，端坐凝香恶境移。已铸剑锋成耒耜，更陶瓦缶作尊彝。雅南歌里声千古，乾巽维边位两仪。细数旴江知郡事，有如此事几人知①。
题壁（宋·赵良埈）　　七言绝句　押虞韵	三北何人知管仲，五湖何处觅陶朱。壁间遗墨还堪睹，吊罢灵魂一束刍①。
凤凰谷（宋·赵良埈）	罗浮绝顶凌苍穹，五云飞绕蓬莱宫。金乌玉兔出西东，铁桥万丈横霁虹。卧虎踞石龙蟠松，异香不动烟腾空。餐霞饮露凡圣同，水帘碎玉声玲珑。桃花流出片片红，碧梧翠竹环三峰。天边凤鸟来雍雍，仙风吹入石洞中。我欲呼之仪九重，歌舞圣化同天功①。
