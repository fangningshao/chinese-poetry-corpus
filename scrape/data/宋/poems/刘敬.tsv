观沧浪亭石感而有作（宋·刘敬）	苏君在朝人不知，苏君既没人悲之。流风遗书见称道，高文大句争提撕。壁间草隶亦不置，剥苔椎土无弃遗。乃知死不与人共利害，而后不为时所疑。沧浪亭空卉木老，古石苍苍颜色好。无胫犹能千里来，致身忽在都门道。帝都王侯好事多，相看自悔取不早。君不见吴兴长史春襕衫，闭门抱恨长枯槁①。
