胜胜慢/声声慢（宋·李商英）	笙簧缭绕，书鼓声喧，佳人对舞绣帘前。高卷铺衬，广列华筵。人人献香祝寿，捧流霞，永庆高年。名香爇，睹重重华盖，金兽喷烟。一愿皇恩频降，松柏对龟鹤，彭祖齐肩。二愿子子孙孙，尽贡三元。石崇富贵也休夸，陆地神仙。更三愿，愿年年佳庆，永保团圆。
醉蓬莱 其一（宋·李商英）	庆朋良相遇，夷夏均欢，福沾绵宇。扶日勋高，更补天力巨。学造渊微，文赓三圣，被褒语。来自丹台，生逢华旦，身登仙路。衮绣归来，水晶宫里，燕处超然，去天尺五。绿发朱颜，照青春如故。一粒刀圭，五更丹灶，与赤松游处。只恐看着蒲轮，趣上沙堤归去。
木兰花慢（宋·李商英）	喜琼筵乍启，似王母、宴瑶池。正珠履骈肩，群仙间坐，冰玉交辉。新词更兼旧曲，听歌声、宛转绕屏帏。一缕龙香水麝，满堂如彩云飞。金卮主献宾酬。无算数醉如泥。诮不管山翁，霜髯皓鬓，为插花枝。更阑带花归去，有馀香、冉冉惹人衣。一枕华胥梦觉，恍然身在桃溪。
洞仙歌（宋·李商英）	腊残寒峭，渐近新正际。喜溢门阑霭佳气。遇昌辰，符吉梦，岳渎呈祥瑞。知是天诞人间奇瑞。文章推晁董，学擅卿云，高揭声猷缙绅里。上瀛洲册府，师表宗藩，华要地，俱是宸衷注意。又何止看看便持荷，更寿为崆峒，广成同岁。
胜胜慢/声声慢（宋·李商英）	香浮椒柏，暖入酴酥，非烟晓生帘幕。绛阙真仙，来自五云楼阁。青霁路岐游遍，排冠归、水晶城郭。萧散处，有壶中日月，故园猿鹤。好是朱颜难老，嬉游处，不减少年行乐。正好寻春，莫负燕期莺约。沉沉洞天向晚，按官商、重调音乐。愿岁岁，听新声，笙歌院落。
