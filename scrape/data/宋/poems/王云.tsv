东湖 其一（宋·王云）　　五言律诗　押庚韵	湖景甲东城，亭台相照清。地分春色早，波动日华生。绝胜新图展，涵虚古鉴明。绿杨烟岸侧，风约钓舟横。
赠大仰齐禅师（宋·王云）　　五言律诗　押东韵	大仰古名刹，师居二纪中。本无一法说，须信万缘空。体与大虚合，心将诸祖同。唐来三百载，不坠释迦风。
赠仰山简老（宋·王云）　　五言律诗　押冬韵	简师飞锡地，天外集云峰。挐石松根瘦，歆窗竹影浓。山寒侵坏衲，涧响杂疏钟。客问西来意，无言凭短筇①。
题张氏钟秀阁（宋·王云）　　五言律诗	卜筑■①郊扉，登临野趣宜。鸥边春浪间，草外碧云低。画忆王摩诘，诗渐杜拾遗。徘徊半楼月，残夜水明时②。
东湖 其二（宋·王云）　　七言律诗　押先韵	三月前头二月天，湖亭雄绝富韶妍。石形卓砌虎蹲岸，樯影浸波龙卧渊。向日鲜明花曝锦，随风零乱柳飞绵。春来此地堪行乐，谁共赏心张雅筵①。
题李都官道堂（宋·王云）　　七言律诗　押阳韵	高挂朝冠返故乡，静延真侣创新堂。不容閒草依阶砌，已许归云宿栋梁。爱客定须添酒病，惜春应未减诗狂。肯同阮巷分南北，松竹交阴隔藓墙。
句（宋·王云）　　押虞韵	为怜绿叶四时在，不可朱阑一日无（此君轩）。
