题太平兴国宫（宋·张汉彦）	神仙所居真福地，帝遣仙官下人世。开元圣主梦潜通，九天使者何灵异。绛节霓旌射紫霄，风吹仙袂还飘飘。群官再拜所共睹，至今传闻时未遥。眼前不见吴生笔，劫火俱焚馀败壁。当时壮丽为一空，每对荆蓁频叹息。谁人再造成奇功，巍巍宝殿尤瑰雄。我来祈福不为己，喜见气象升平中①。
石仙观（宋·张汉彦）	苍崖如壁立，神仙好岩居。杖藜往佳招，还与胜境俱。寻幽憩真馆，访古得遗书。傍有千寻木，中藏蝉蜕躯。终然跻绝顶，眼界聊一舒。军峰散云雨，盱水带城隅。始知众山小，端欲隘寰区。达人等大观，笑彼形器拘。天寒风景暮，归兴促篮舆。幸兹及官闲，行色可徐徐。前修傥可作，微禄亦何须。眷言还故山，著论拟潜夫①。
