芙蓉池亭（宋·徐霖）　　五言律诗　押真韵	仲冬多美曝，散步有馀真。老树槎牙晚，初花的烁春。清歌动落日，远岫得幽人。空返无佳句，知为暮霭嗔①。
西城亭饯赵架阁（宋·徐霖）　　七言律诗　押侵韵	天阔五云开彩阴，王孙万里骅骝骎。风烟泱漭年华老，云树凄迷别思深。此日江城樽酒话，当年故国栋梁心。夜阑秉烛匆匆剧，赖有梅花生短吟①。
梅（宋·徐霖）　　七言绝句　押先韵	萋萋细碧江南地，上有梅花朔易天。铁石空馀心已尽，霜明日润若为妍①。
笋石（宋·徐霖）　　七言绝句	玉茗亭西石笋春，偶来相对作閒人。千年未烂应还待，化鹤叮咛日未曛①。
烂柯山（宋·徐霖）　　七言绝句	尚书胜迹留千载，太守离思去十八。难得地主真可人，载酒问字石须伐①。
长相思（宋·徐霖）	听莺声。惜莺声。客里莺声最有情。家山何处青。问归程，数归程。行尽长亭又短亭。征衫脱未成。
