游终南山杂咏 草堂（宋·李騊）　　七言律诗　押寒韵	入门脩竹耸琅玕，坐久香风拂画栏。春色正秾双桧静，朝光初上一峰寒①。翠萦虚室尘襟阔，冷逼疏窗夜梦残。物外闲心殊未惬，殷勤重上白云端②。
游终南山杂咏 宿紫阁（宋·李騊）　　七言律诗　押删韵	石磴溪桥傍翠峦，分明深入画图间。远绕禅刹疑无景①，迥出群峰别有山②。微雨欲来云影乱，轻风不断鸟声闲。岚光可是清人骨，更待中宵一梦还。
游终南山杂咏 渼陂（宋·李騊）　　七言律诗　押灰韵	望极空蒙清满怀，更寻遗迹步高台。日斜林杪增光去，风静山尖倒影来。万顷澄澜春涨碧，一川秀色暝阴开。坐中自有江湖兴，未放陂南画舸回①。
游终南山杂咏 雨后紫阁晚望（宋·李騊）　　七言绝句　押删韵	小雨初回作暮寒，断崖壁立夕阳间。一襟清兴无人语，旋拂禅床卧看山。
游终南山杂咏 云际院（宋·李騊）　　七言绝句　押冬韵	蔽日芳林迷去路，被蹊落叶误行踪。转岩却见层峦出，知是仙山第几重①。
游终南山杂咏 长啸洞（宋·李騊）　　七言绝句　押元韵	西风壁立苍崖瘦，一水湍流怒浪翻。云外不须求紫府，祇应此景是桃源。
游终南山杂咏 宿重云山寺（宋·李騊）　　七言绝句　押删韵	渐侵晚景尤便静，不出忙中岂爱闲。休问骅骝与蛙黾，会须投绂老青山。
游终南山杂咏 重云道中海棠（宋·李騊）　　七言绝句　押麻韵	万点梢头烂晓霞，谩随闲世①斗春华。孤根自是生穷僻，未必轻输别圃花。
游终南山杂咏 宿白云明日之鄠县（宋·李騊）　　七言绝句　押元韵	蔽空秾绿门前路，匝地疏苗户外村。暂宿云房叩虚寂，红尘意味不堪论。
