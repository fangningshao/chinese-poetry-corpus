益州州学圣训堂（宋·何郯）　　押虞韵	益为藩捍西南隅，物众地大称名都。择守来颁兹土政，治人颇与他邦殊。蹉跌一有戾条教，便宜皆得行黥诛。群奸帖息不敢动，无复弄兵觊穿窬。任威或谓一时事，立政恐非长世图。岂无达识究是否，重在改作徒嗟吁。仲翁①裔孙有伟度，敢决不以常文拘。当官勇欲除弊法，伊忧内恻仁心孚。视人无异远方意，威刑惠政还相须。始时岁荒力赈救，坐使饿殍成完肤。既而为俗思根本，其在立学陈师谟。大开儒庠务诲导，秀民耸慕纷来趋。遂言讲署鸿生职，使演经传传诸徒。奏函一上闻法座，诏劄即日来谐俞。诏云信汝辨治蜀，缓任威罚先文儒。公心感激侈上赐，刻在金石尊神谟。覆之大厦榜美称，日久传者期无渝。邦人承风为盛事，观者填道来于于。嗟嗟多士其听命，勿即邪径安夷涂。师无訾圣生率教，信尚姬孔尊唐虞。施之乡党励雅俗，仁谊得以相持扶。汉皇初始盛文学，起自蜀国行中区。本朝教化视三代，建元安可为齐驱。吾君训辞谕万里，义均盘诰兹宣敷。吾守教本树一国，学成洙泗相涵濡。臣谋君从协大义，圣哲倡和真同符。欲歌盛节示万古，才不迨志嗟其愚②。
