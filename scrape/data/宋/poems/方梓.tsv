重阳明日得也字（宋·方梓）　　五言律诗　押马韵	主人有黄花，留客香满斝。日饮岂丝乎，市眠惭白也。依稀听雨床，愁绝系阶马。此会良独难，幽怀还重写。
挽吴止所（宋·方梓）　　五言律诗　押文韵	先生六十化，吾道尚奚云。花馆空馀影，清歌无复闻。夜寒鹤思主，风急雁悲群。有子方跨灶，天应未丧文。
次吴良贵雪中归韵（宋·方梓）　　七言律诗　押微韵	儿时谐笑几庐扉，聚散浮云天上衣。季子客貂宁复敝，买臣乡锦暂宜归。驾涛巨舰风千里，覆屋长松雪十围。父子交游吾独拙，向来惭作辅车依。
吴仲恭翠微楼九日落成和谢皋羽（宋·方梓）　　七言律诗　押萧韵	新楼招乐偶今朝，与客登临四望遥。竹日晖晖侵酒斝，松风沥沥响诗瓢。横烟曲径樵初过，落鹜空江叶正飘。看取他年欹醉帽，还思簪菊旧垂髫。
寄吴立夫（宋·方梓）　　七言律诗　押支韵	寻师负笈频千里，授业登堂此一时。我比栖苴宁得巳，尔如附赘亦何为。家山在望悠悠梦，舍馆相逢叠叠诗。归去尚须怜独客，为传消息报南枝。
重阳对菊得开字（宋·方梓）　　押灰韵	江源旧社兹重来，素车欲返犹徘徊。亲朋正感邻舍笛，风雨复对重阳杯。穷人非诗语独恶，湑我有酒花须开。眼前悲喜异今昔，敢问戏马当年台。
