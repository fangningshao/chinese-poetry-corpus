慈圣皇后赐钟赞（宋·宋直方）	稽首圆通圆觉王，圆合一切救有情。圆修自性妙湛然，假以音声而说法。众生闻音得悟解，非色非空二非尘。方便无边行法门，成就如来大圆智。稽首巍巍观世音，證入如是秘密门。于一尘中现多身，于多刹尘现一相。于不可说微尘劫，而救不可说众生。发起耳根真实门，不与世间相流转。世閒声论已宣明，声无无灭有非生。生灭二谛悉圆离，六根由是皆解脱。奇哉庆喜最多闻，不知闻性常周普。因钟而闻佛所呵，不应更立钟之事。当知金钟不可舍，能于末劫救沈沦。茫茫六道迷昏衢，得见钟声为慧日。悲酸恶趣忍泪中，得凭钟声超彼岸。钟声有是大福力，能越苦海如智航。我愿一切诸众生，闻是钟声同證觉①。
