和朱元晦九曲棹歌（宋·欧阳光祖）　　七言绝句　押支韵	听取渔歌说武夷，武夷九曲水涟漪。放舟理棹从头去，三十六峰天下奇。
赠篆书吴全仲古风（宋·欧阳光祖）	黄帝史仓初作书，依类象形书亦疏。兽蹄鸟迹颇奇怪，乾端坤倪微发舒。周籀大篆十五篇，体制渐与苍史殊。秦兼七国有天下，混一土宇同书车。赵高采历竞新作，胡母博学誇宏模。是时小篆方挺出，苍籀字画勤芟除。云阳系囚变隶体①，世喜简便争奔趋。人文日巧伪日胜，古意自此皆荒芜。峄山野火惟焦苏，苦县光和碑亦无。宣王石鼓后来出，真赝莫订徒嗟吁。阳冰凛凛及前辈，字骨瘦硬中敷腴。潮乎下笔亦清切，杜陵谓与李蔡俱。寂寥恍已隔千载，游心艺苑惟长驱。我朝巨笔惟章徐，武夷近数延陵吴。吴君心近觑天巧，瘦不露骨肥不粗。小字银钩铁画如，大字龙蛇相郁纡。上穷羲黄下秦汉，掎摭彝鼎并盘盂。知音惜无浣花老，侯门欲曳邹阳裾。劝君行矣勿留滞，识真四海多通儒。莫学妇人写阴符，莫作奇字索酒沽。摩崖他日颂功德，大字深刻真良图②。
满江红 寿吴漕正月十五（宋·欧阳光祖）	恰则元宵，灿万灯、星球如昼。春乍暖、化工未放，十分花柳。和气并随灯夕至，一时钟作人间秀。问烟霄、直上舌含香，文摛绣。命世杰，调元手。荆楚地，淹留久。看日边追诏，印垂金斗。翠竹苍松身逾健，蛾儿雪竹人如旧。愿湘江、卷入玉壶中，为公寿。
瑞鹤仙 寿虞守三月初十（宋·欧阳光祖）	得毛韩经学。振祖风，挺挺凌烟勋业。文章世为甲。果妙龄秀发，荐膺衡鹗。名登雁塔。访梅仙，种河阳桃李，从兹两绾铜符，多少吏民欢洽。庆惬。归来整顿，松竹笑傲，武夷溪壑。韶光恰匝。清明过了旬浃。喜当初度日。称觞春酒，一饮红生双颊。愿儿孙，世袭簪缨，代常不乏。
句（宋·欧阳光祖）	白发骎骎吾老矣，名场从此欲投簪（赠朱元晦）。
