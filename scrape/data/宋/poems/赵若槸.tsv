即事 其一（宋·赵若槸）　　五言律诗　押阳韵	云散春山出，人闲白昼长。禽声答空谷，树影画斜阳。种果期秋实，浇花趁晚凉。行藏天已定，随分且徜徉。
遇樵川林时中（宋·赵若槸）　　七言律诗　押东韵	建水樵川隔几重，相逢孰意大江东。客行芳草垂杨外，春在柔桑小麦中。细雨疏田流水碧，残霞拥树远林红。浮生聚散浑无定，有酒何妨一笑同①。
武夷茶（宋·赵若槸）　　五言绝句　押尤韵	石乳沾馀润，云根石髓流。玉瓯浮动处，神入洞天游①。
石鼓铺（宋·赵若槸）　　七言绝句　押麻韵	山前山后杜鹃花，庄上黄鹂识谢家。欲问青帘溪上酒，行逢白发道边茶①。
即事 其二（宋·赵若槸）　　七言绝句　押青韵	可意黄鹂唤得醒，日移山影正当庭。飞花忽趁春风过，点破苔痕一片青。
春词（宋·赵若槸）　　七言绝句　押尤韵	玉钗香梦水东流，帘怯春寒寄暮钩。燕子不来花满地，一痕新月又西楼。
暮春（宋·赵若槸）　　七言绝句　押寒韵	香透蜂房蝶梦残，一帘新雨又春阑。柳腰瘦得难禁舞，今夜春风莫更寒。
