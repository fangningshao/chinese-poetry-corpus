游莺脰湖（宋·吴亿）　　七言律诗　押文韵	树色烟光两岸分，棹歌声里散鸥群。船浮春水天疑近，人对春风酒易醺。翠袖不须花下舞，洞箫还待月中闻。仙游钓客今何在，湖上年年自白云①。
磨崖中兴颂（宋·吴亿）　　七言绝句　押鱼韵	借问江头人钓鱼，为言灵武事何如。磨崖岂是当时意，两字噫嘻金镜书①。
南乡子（宋·吴亿）　　押萧韵	江上雪初消。暖日晴烟弄柳条。认得裙腰芳草路，魂消。曾折梅花过断桥。潘鬓为谁凋。长恨金闺闭阿娇。遥想晚妆呵手罢，夭饶。更傍珠唇暖玉箫。
烛影摇红 上晁共道（宋·吴亿）	楼雪初消，丽谯吹罢单于晚。使君千炬起班春，歌吹香风暖。十里珠帘尽卷。正人在、蓬壶阆苑。卖薪买酒，立马传觞，升平重见。谁识鳌头，去年曾侍传柑宴。至今衣袖带天香，行处氤氲满。已是春宵苦短。且莫遣、欢游意懒。细听归路，璧月光中，玉箫声远。
