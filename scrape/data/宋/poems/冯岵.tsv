全州南城（宋·冯岵）　　押豪韵	全州城南何壮观，石崖为趾江为濠。凌落渡江骑马去，空濛瘴雾漫绨袍。逦迤过滩水，小艇浮桐槽。半渡急雨雪，舟师失飞篙。雨飞山路水如注，石齿荦确森戈刀。马蹄转侧不得过，有力如虎空皮毛。地穷路尽处，横绝青山高。褰衣扶杖蹑天险，十步九顾愁猿猱。长沙顿伏几百折，背膂菌蠢盘鲸鳌。马瘦人力倦，野阔风怒号。薄暮投宿驱湿厉，析薪爨鼎烧村醪。一杯酸涩不可咽，平原督邮羞儿曹。我行湖湘历八郡，政欲阅实宁辞劳。才疏病懒事多废，南山何日接蓬蒿。清风明月共三友，山猿野鹤来二豪。一江春水澄葡萄，芦花万顷眠渔舠①。
