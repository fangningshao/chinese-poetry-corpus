和葛天民南翔寺韵（宋·释普洽）	白鹤南翔何日返，香云不动春风转。屋为鳞次枕江安，江作蛇行到门远。的的明灯金殿寒，沉沉复道长廊晚。老翁矍铄皎须眉，爱客将迎笑盈面。自言天监拓基来，食指数千犹共饭。断碑壁下试摩挲，龟趺剥落生苔藓。茫茫往事比寒潮，苍烟落日愁难遣。遣中何处惬深深，玉甃新池开别院。二齐已去老堪殂，故垒空来巢旧燕。吾宗有弟知此怀，炊黍功名岂云愿。便呼阿买写新诗，研池涩拥清冰片①。
