思高人（宋·张椿龄）	仙人昔是瑶池客，佩玉鸣銮生羽翮。骑鲸千载说白云，弱水三万那可隔。蓬瀛深处乃其家，无限真仙衣绛霞。相呼酌醴劝蟠桃，安期大枣端如瓜。龙吟虎啸众乐奏，神芝瑞草生奇葩。愿将此意踵太古，自然之道非特誇①。
寄故人（宋·张椿龄）　　押月韵	浮生难百岁，能得几日月。渐缺口中牙，将衰鬓边发。人情不久长，翻手成胡越。急急早归来，从今好休歇①。
思方外友（宋·张椿龄）　　押寒韵	我闻仙人隐尘寰，带索不整轻云寒。练气萧萧颜如丹，写诗赋咏锵琅玕。自言富贵无所待，一啸万古神情欢。嗟哉世故散淳朴，那识五体存真官。残形渗漉亏灵药，夙夕不愧精神单。仙芝混成生恍惚，道在此身端可观。离明坎兑发变化，大似百渎还海湍。光辉便可揖玄上，胡用木钻钻石盘。亘古虚无阡陌阔，从君跨鹤而乘鸾①。
