题曲水阁（宋·刘述）　　五言律诗　押灰韵	面势俯岩隈，雕轩映水开。云从栋间出，人自鉴中来。棹楫歌声度，渐裳禊事回。东山如未起，好住小蓬莱①。
题竹阁（宋·刘述）　　五言律诗　押灰韵	竹阁寒相倚，云窗晚共开。閒身方外去，幽意静中来。声响风随箨，阴移石上苔。迟留更清夜，待月露盈杯①。
五泄山（宋·刘述）　　七言律诗　押删韵	翠屏千叠水潺潺，一簇青鸳杳霭间。惜是晚年逢此境①，悔将前眼看他山。瀑飞萝磴终难画，龙蛰岩云秪暂闲。薄宦劳人无计住，可嗟归去又尘寰。
涵碧亭（宋·刘述）　　七言律诗　押支韵	两山嵚处一泉飞，飞到亭前聚作池。砌下蛟龙盘未起，席间环佩响无时。翩翻翠羽青霞色，偃亚芳丛碧玉姿。却羡老僧饶岁腊，不知天上有炎曦①。
重刻孙谢二公诗（宋·刘述）　　七言绝句　押支韵	汉兴文艺推儒首，谏议才能□□师。更向谢岩镌丽句，清风千古照江湄①。
留题洞岩（宋·刘述）	英英洞口云，触石才一缕。须臾遍空山，霈然作灵雨。万物一以泽，孤踪无处所。我心良所珍，作诗以自矩①。
家山好（宋·刘述）	挂冠归去旧烟萝。闲身健，养天和。功名富贵非由我，莫贪他。这歧路、足风波。水晶宫里家山好，物外胜游多。晴溪短棹，时时醉唱里棱罗。天公奈我何。
