九日宴浮金亭（宋·赵宗德）	东山树，何青青。镡津水，何泠泠。茂树可荫，流水可听。眉山夫子能解事，却于水边树下构危亭。洪波浴日金错落，瘴云不雨烟濛溟。风尘澒洞去天远，草木蓊郁知地灵。监州为爱黄华节，携我登临邀众客。假令有酒多似藤江水，岂能洗我胸中之郁抑。甘侯昆玉文武全，倾盖交游五情热。故人亦有许判官，清政平生心似铁。文采风流喻幕宾，曾陪骢马清南越。刘君元是薇省郎，治民有道多筹策。令簿怀才亦不群，芳名皆在斯文列。儒林龚魏两茂学，逸气直与青云接。孟嘉落帽是何年，岸帻西风感前哲。天荒地老事茫茫，白发无情满头雪。醒时饮，醉时歌。尊前要使衰颜酡，不饮奈此清兴何。人生聚会能有几，江海亲旧今无多①。
