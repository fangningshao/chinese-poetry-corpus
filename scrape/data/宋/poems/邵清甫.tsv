小楼（宋·邵清甫）　　七言律诗　押东韵	瓦叠鱼鳞栋展虹，清虚容膝小楼东。帘高甍耸朝迎日，窗静棂疏昼捲风。岑远暮岚屏隐映，月残晓影玉玲珑。纱幮一枕华胥梦，看取逍遥田舍翁①。
芙蓉（宋·邵清甫）　　七言绝句　押东韵	三秋犹解强颜红，绝好清晨风露中。不许涉江人错认，凌波著土两家风①。
桂花（宋·邵清甫）　　七言绝句　押灰韵	绝怜月殿好根荄，流入人间次第开。只有君家双种好，馨香曾达九天来。
金钱花（宋·邵清甫）　　七言绝句　押真韵	也无棱郭也无神，露洗还同铸出新。青帝若教花底用，牡丹应是得钱人①。
牛水滴（宋·邵清甫）　　七言绝句　押先韵	铜牛肚里虽无物，中有深深似涧渊。牧童不暇闲吹笛，苦为诗人滴砚泉。
压书石鱼（宋·邵清甫）　　七言绝句　押鱼韵	凿石镌成一对鱼，风流未数玉蟾蜍。化时换上腰金袋，记取灯窗压尽书。
蛟龙笔架（宋·邵清甫）　　七言绝句　押东韵	轩昂头角似真龙，偃仰毛锥有许功。直等主人投笔去，定应腾踏入云中。
画山水扇（宋·邵清甫）　　七言绝句　押东韵	岩脉交横簇乱峰，颠崖悬绝隐仙翁。不须远看连天色，尽在吾人掌握中①。
