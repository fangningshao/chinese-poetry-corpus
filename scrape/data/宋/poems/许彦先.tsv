题舜井断碑（宋·许彦先）　　七言律诗　押侵韵	一千二百馀年外，万古销磨不可寻。舜子井泉谁记古，随人闾巷祇如今。隶书字杂科虫体，氏爵名存乐石阴。登览时来醒醉眼，也胜他物在园林①。
再游阳春通真岩（宋·许彦先）　　五言绝句　押蒸韵	壁倚乾宁碣，龛笼大业僧。七年驰使路，两蹑石梯层。
游碧落洞二首（宋·许彦先）　　五言绝句　押庚韵	崖卷层霄阔，溪穿碧玉横。银河一派水，终日泻天声。
药洲（宋·许彦先）　　七言绝句　押尤韵	花药氛氲海上洲，水中云影带沙流。直应路与银潢接，槎客时来犯斗牛。
南山宣圣庙窃见太守黄公题名有作（宋·许彦先）　　七言绝句　押文韵	千仞岩岩涌白云，不教紫翠落尘氛。长留雨后凭栏意，堆叠清光伴使君。
湖上十亭（宋·许彦先）　　七言绝句　押虞韵	昔年曾看海阳图，巧状湖山恐见诬。今日登临真可爱，画图翻觉少工夫①。
