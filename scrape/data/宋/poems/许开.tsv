洞霄宫（宋·许开）　　七言律诗　押先韵	珠宫梁柱太平年，福地从知接洞天。曲槛一峰飞怪石，幽亭三峡迸流泉。骊龙睡重时方旱，白鹤归来客欲仙。殿上红云西日映，此身如在玉皇前①。
含笑花（宋·许开）　　七言绝句	献笑佳人绝可怜，姿姿靥辅巧承欢。一枝不用千金买，雨洗风吹却粲然①。
水仙花（宋·许开）　　押萧韵	定州红花瓷，块石艺灵苗。方苞茁水仙，厥名为玉霄。适从闽越来，绿绶拥翠条。十花冒其颠，一一振鹭翘。粉蕤间黄白，清香从风飘。回首天台山，更识胆瓶蕉①。
茉莉花（宋·许开）　　押麻韵	火令行南国，彤云间丹霞。之子方热中，濯濯冰雪花。植根却月盘，趣驾七香车①。
