留题兴安王庙（宋·吕惠卿）　　五言律诗　押侵韵	剪叶疏封意，归禾协济心。遗风固唐远，积德本周深。逝水悲兴废，浮云阅古今。祠宫尚翚翼，鸣玉漱松阴①。
解日字谜（宋·吕惠卿）　　五言绝句	东海有一鱼，无头亦无尾。更除脊梁骨，便是这个谜①。
戏题风乞儿扇（宋·吕惠卿）　　七言绝句　押东韵	无人肯作除非乞，没药堪医最是风。求乞害风都占断，算来世上少如公①。
答逢原（宋·吕惠卿）	晨出趋长司，跪坐与之言。偶然脱龃龉，相送颜色温。归舍未休鞍，簿书随满门。相仍宾客过，攲午仅朝餐。平生性懒惰，应接非吾真。况乃重戕贼，良气能几存。就夜甫得息，阅我几上文。开卷未及读，睡思已昏昏。自知小人归，昭昭复何云。每于清夜梦，多见夫子魂。侧耳听高议，如饮黄金樽。觉来不得往，欲飞无羽翰。昨日得子诗，我心子先论。怪我诗苦迟，友道宜所敦。岂不旦夕思，实苦案牍烦。岂无同官贤，未免走与奔。相见鞅掌间，有言无暇陈。嗟嗟兹世士，无食同所患。念我力难任，闻子谋更艰。久知为之天，安能怨窭贫。吾闻君子仕，行义而已焉。亦将达吾义，岂遂为利牵。东海有沧溟，西极有昆崙。古来到者谁，不过数子尊。子已具车航，吾亦为楫轮。欲一从子游，不知何时然①。
句（宋·吕惠卿）　　押侵韵	鱼出清波庖脍玉，菊含寒露酒浮金①。
