感皇恩 知平江日寿母上官太夫人（宋·邹应博）	觅得个州儿，稍供彩戏。多谢天公为排备。一轮明月，酝作清廉滋味。倾入寿杯里，何妨醉。我有禄书，呈母年万计。八十三那里暨。便和儿算，恰一百四十地。这九千馀岁，长随侍。
鹧鸪天 其一（宋·邹应博）	天遣丰年祝母龄。人人安业即安亲。探支十日新阳福，来献千秋古佛身。儿捧盏，妇倾瓶。更欣筵上有嘉宾。紫驼出釜双台馈，玉节升堂两使星。
鹧鸪天 其二 家居日寿词（宋·邹应博）	诸佛林中女寿星。千祥百福产心田。喜归王母初生地，满劝麻姑不老泉。吾梦佛，半千员。一年一佛护庭萱。数过九十从头数，四百馀零一十年。
