题章诩静观堂（宋·李达可）	君不见通都荡荡开九逵，肩摩毂击人争驰。危楼百尺独高卧，下看胶扰无休时。又不见沧江茫茫与天远，轻舟出没风涛险。此时著身平地人，遥怜棹夫惊破胆。静中有味知者希，红尘拔脚与世违。世人颠倒堕醉梦，我独坐照全天机。荣名弗羡计非拙，浮利勿争痴更绝。骋巧不若拙有馀，役智何如痴且愚。高堂悬镜收赴影，对此令人发深省①。
