清平乐 寿伯母（宋·程节斋）	吾家三母。先后相为寿。管领诸郎尽明秀。都是婺女星宿。华筵今日居先。适逾甲子周天。敬以庄椿为祝，举觞我愿年年。
木兰花慢（宋·程节斋）	瑶池开宴后，问甚处、赋蟠桃。有砌底芝兰，涧边苹藻，淑德方高。闺中秀、林下气，是寻常空委蓬蒿。相映鱼轩黄绶，行膺鸾锦金罗。自惭半子误恩多。所祝意如何。愿台星旁映，寿星齐照，乐自陶陶。芝田阆风何在，但从今、岁岁此高歌。敬上一卮为寿，神仙九酝香醪。
沁园春 贺新冠（宋·程节斋）	髧彼两髦，未几见兮，突而弁兮。记昔年犀玉，奇资秀质，今朝簪佩，丰颊修眉。满面春风，一团和气，发露胸中书与诗。人都羡，是君家驹子，天上麟儿。画堂人物熙熙。会簪履雍容举庆宜。看筮日礼宾，陈钟列俎，三加致祝，一献成仪。绿鬓貂蝉，朱颜豸角，早有君臣庆会期。荣冠带，看绶悬若若，印佩累累。
水调歌头 括坡诗（宋·程节斋）	秋色正潇洒，佳气夜充闾。人传好语，君家门左正垂弧。毕万从来有后，释氏果然抱送，丹穴凤生雏。未作汤饼客，先写弄獐书。参军妇，贤相敌，古来无。钟奇毓秀，应是积善庆之馀。想见珠庭玉角，表表出群英物，我已预知渠。他日容相顾，啼看定何如。
木兰花慢 八月初四（宋·程节斋）	西风吹昨梦，直飞上、广寒宫。见绛节霓旌，常娥延伫，玉立双童。殷勤桂枝分付，却为言、当日有仙翁。谪堕人间几载，只今恰挂桑蓬。佳音未返碧楼空。青鸟耗难通。闻洞府已成，南州占断，皓月光风。前期十日佳席，倩一言、为写此清衷。三岛十洲佳致，奈何携近尘笼。
沁园春 其一 庆舍第生子（宋·程节斋）	自古人言，庆在子孙，端有由来。看长庚孕李，昴星佐汉，福从人召，瑞自天开。曾忆当年，乃翁熊梦，岂在区区春祀禖。祗凭个、仁心积累，厚德栽培。天工信巧安排。试说与君当一笑哉。记年时此际，嗷嗷万口，俾之粒食，活及婴孩。岁始星周，事还好在，故遣麒麟出此胎。何须问，是兴宗必矣，业广基恢。
沁园春 其二 寿许宰二月初一（宋·程节斋）	三百篇诗，三十六篇，以祈寿言。惟上天所佑，锡之君子，中心岂弟，盖有仁存。允矣我公，韦平世胄，学问于兹有本原。临民处，看精神秋彻，气宇春温。由来淑景中分。第一日桑弧挂左门。是赋受不凡，仁而宜寿，笑渠谄子，徒费辞繁。命匪在天，算非由数，我只把公心地论。从今去，管亟登槐棘，福遍乾坤。
水调歌头 其一 题角人障（宋·程节斋）　　押灰韵	养气兼养勇，岂不丈夫哉。何人刚欲斗力，谩向此间来。莫论施身文绣，看取兼人胆谅，胸次尽嵬嵬。独步登坛后，诸子尽舆台。笑渠侬，身贲育，伎婴孩。虚娇自恃，未识金德木鸡才。始也旁观退听，少则直前交臂，智与力俱摧。世有赏音者，为唱凯歌回。
水调歌头 其二 题弩社头筹簇（宋·程节斋）	都尉部千弩，旧事汉材官。连拳一臂三石，夜半破阴山。曾使中有扪足，造次摧坚挫锐，分白辱宠涓。省括一机耳，人未识黄间。锦为标，虽有戏，技为难。疾飞两箭，兄弟齐夺姓名还。虎帐有筹第一，龙榜预占双捷，底事足荣观。未数蹶张辈，容易立朝端。
