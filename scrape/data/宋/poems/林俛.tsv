游罗浮（宋·林俛）　　七言律诗　押寒韵	此日鹅城第一山，我来登览足清欢。心灰久不作春梦，食淡何须辍晚餐。宝积山中多佛刹，药槽峰外是仙坛。凭谁为扣葛翁诀，乞与当年九转丹。
彩云轩（宋·林俛）　　七言律诗　押灰韵	沧海扬尘已几回，麻姑缓步此峰来。綵云缥缈闻仙乐，绿篆淋漓锁翠苔。仙境长留闲日月，飞仙宜号小蓬莱。凤箫鹤驭还相待，名籍今应在玉台①。
