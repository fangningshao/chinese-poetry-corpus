拟寒山自述（宋·释咸静）	多见拟寒山，不然拟拾得。冲天各有志，拟彼复何益。居山山色翠，临水水声长。风华与雪月，时处自歌扬。
十二时（宋·释咸静）　　押麌韵	半夜子，心境俱忘正莽卤。撚转天关万象移，泥牛入海谁亲睹。
拄杖歌（宋·释咸静）	谁人无一条拄杖，我家收底丑模样。彻头彻尾节目深，从生至老筋骸壮。不须修，何须漆，体段自然成个格。或行或坐尽随身，或倚或携还任力。抛一抛，卓一卓，三界魔王顿惊愕。雨云雷电匝长空，展尽神通难揣摸。有时收，有时用，纵夺临机恣拈弄。傥蒙上士入门来，一棒打教知痒痛。说道理，没人情，动著教伊祸患生。休誇昔日化龙势，谩说当年解虎声。挑日月，吞乾坤，划开一路涅槃门。大丈夫儿须执捉，一言不契命难存①。
偈二首（宋·释咸静）	气候欲流金，炎威将铄石。扇子摇明月，云片耸奇峰。蚕成茧而麦渐收，笋抽簪而梅已熟。薰风习习，逝水滔滔。鹊噪森松，莺啼修竹。观音势至，文殊普贤。有愿必从，无刹不现。
临终偈（宋·释咸静）　　押队韵	弄罢影戏，七十一载。更问如何，回来别赛①。
颂古四首 勘婆二（宋·释咸静）	婆子只知指路，鸡犬被人偷去。直待赵州勘了，这回紧闭门户。
颂古四首 犀牛扇（宋·释咸静）　　押尤韵	扇上犀牛从古画，索来既破要元牛。纵教戴子重描出，不是当时那一头。
颂古四首 四不迁（心坟时起）（宋·释咸静）　　押职韵	掐珠不念佛，开眼不见色。吃饭谁择日，任东西南北①。
