登金山观潮（宋·赵文昌）　　七言律诗　押庚韵	浮沈日月走雷霆，偃蹇西来气未平。奔突楚山愁破碎，荡摇坤辅厌支撑。昔年此地分南北，今日中天洗甲兵。万里雄风双秃鬓，妙高台上看潮生。
鹤林（宋·赵文昌）　　押支韵	江声撼群山，万马东南驰。盘盘铁瓮城，鼓角缠秋悲。维天有设险，实为奸雄资。阿奴何许来，王业自此基。金陵气已基，虎口馀义熙。潜机寿阳发，凛凛天象垂。划然九州鼎，竟属卖履儿。中原自汉蹶，神器良屡移。黄屋如传舍，与夺谁汝疵。顺守尚有策，嗜杀徒自隳。山阳作虞宾，豚犬犹能知。零陵一累囚，互亡何足疑。凶德一至再，鬼责其何辞。殄歼肘腋来，泉壤悔莫追。惜哉勤王功，一臭万古遗。我登黄鹤山，指顾生嗟咨。茫茫六合内，俯仰几盛衰。尧年与桀日，究竟孰纲维。东去云悠悠，西来风飔飔。把酒呼山灵，听我鹤林诗。
自金山泛舟至焦山饮吸江亭（宋·赵文昌）	金山据上流，怒挟汀声东。焦山护海门，坐折千里冲。两山势欲合，盛气薄苍穹。解纷谁巨擘，赖有疏凿功。至今买馀勇，角立相长雄。两皋汗漫游，目击大块中。手持一杯酒，浇尔磊块胸。鱼龙出鼓舞，摩荡青莲宫。山灵自不凡，感激欣相从。因笑魏与吴，乾坤两鸡虫。悠然一带水，往事寻无踪。夜深何处笛，呜呜起西风①。
天目山（宋·赵文昌）	天目山前分两乳，一脉西来缠右股。溯流疑是武陵源，入山绝似盘之阻。椒峦隐隐入霄汉，从此去天才尺五。飞泉汇作千丈潭，下有蛟龙潜水府。玉芝瑶草净如拭，不见尘寰一抔土。三神山远未易到，洞天只在溪之浒。道人宴作疑不动，一榻云烟几寒暑。乍逢佳客喜盈颊，上山下山若飞虎。龟腹燕颔好颜色，凫舄御风轻步武。蘋蘩蕴藻盈倾筐，砧几腥膻不登俎。赢刘颠蹶问不知，那识人间有簪组。嗟予碌碌退不勇，窃食大官无寸补。回头四十九年非，白发手搔不可数。山禽唤我归去来，口未及言心已许。长安冠盖多豪杰，谁肯论交到尔汝①。
