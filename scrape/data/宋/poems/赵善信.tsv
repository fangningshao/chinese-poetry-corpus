南郊即景（宋·赵善信）　　五言律诗　押缉韵	胜日觅芳行，白云朝露湿。沙头人过频，桥底湍流急。花在隔篱明，鹃于高树泣。青帘沽酒家，和气春风集。
步月池（宋·赵善信）　　五言律诗	灯火黄昏尽，无家不掩门。为看桥上月，印破水中云。树影纵横见，蛙声杂遝闻。幽人思正苦，独坐更难论。
车辂院书怀（宋·赵善信）　　五言律诗　押尤韵	地僻人稀到，兀然对百楼。墨花香入砚，诗草色倾瓯。昼迥抛书睡，雨馀著屐游。还须期报主，檀爇紫云浮①。
