送王木叔黄州教职（宋·戴溪）	龙飞乙科郎，白面如琢玉。去作幕下士，年少二十六。壮心直如弦，不耐公事曲。宁知太守尊，箠吏惊群目。太守岂不贤，去郡秉钧轴。铨曹有格法，那肯烦荐牍。依然旧官职，再傍天之麓。六考未作县，冷官到淮服。向来豪气举，斟酒能半斛。只今长说病，伏饮在胸腹。皇皇一世忧，隐隐两眉蹙。中年苦节省，未必不为福。我生更迂阔，立意要违俗。误使尘网缨，同君被缠束。两家各生子，丁壬合天禄。但得佳儿妇，两翁志愿足。岷山有旧约，相从结□□。明朝江上馆，持被共君宿①。
