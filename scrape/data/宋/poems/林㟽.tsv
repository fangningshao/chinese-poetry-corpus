重辟西湖（宋·林㟽）　　七言律诗　押微韵	镜奁平处小桥西，桥外轻鸥掠镜飞。凿破青云放山出，拨开碧藓引湖归。带烟插柳阴虽瘦，趁雨栽荷绿已肥。欲借禽鱼祝君寿，君恩宽大此情微。
九日题潮阳县斋（宋·林㟽）　　七言绝句　押阳韵	去岁重阳尚故乡，今朝官舍又重阳。人情不似黄花好，处处相逢一种香①。
题西湖山岩二首（宋·林㟽）　　押青韵	咫尺移文唤即应，此亭便可配韩亭。溪流横过一湾碧，山色平分两岸青。落日钟声鸣远树，半空塔影倒寒汀。云烟满目皆亲种，留与邦人作画屏。
