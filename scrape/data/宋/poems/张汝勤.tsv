答蒋解元芸（宋·张汝勤）　　七言律诗　押庚韵	翛然风月一閒身，健在何妨白发明。径竹操如人不老，涧芹香与水俱清。传家老砚孙携去，落笔新诗僧带行。那得胡床两相对，青灯影里听秋声。
怀缪竹林（宋·张汝勤）　　七言律诗　押元韵	东风日日恼吟魂，相与论心客在门。雨洗花光红透骨，风摇野烧翠留痕。荣枯过眼归春梦，醒醉从人付酒尊。输与先生专一壑，閒来得看竹生孙。
寄徐秋涧（宋·张汝勤）　　七言绝句　押真韵	年来触事绝尘想，夜梦有时缘故人。何日秋风归兴动，桂花香里著吟身。
戏徐观空（宋·张汝勤）　　押啸韵	学诗如学禅，所贵在观妙。肺肝剧雕镂，乃自凿其窍。冥心游象外，何物可供眺。空山散云雾，仰避日初照。旷观宇宙间，璀璨同晖曜。但以此理参，而自足诗料。持以问观空，无言但一笑①。
