柳梢青 落桂（宋·赵与仁）	露冷仙梯。霓裳散舞，记取人归。月度层霄，雨连深夜，谁管花飞。金铺满地苔衣。似一片、斜阳未移。生怕清香，又随凉信，吹过东篱。
琴调相思引（宋·赵与仁）	冰箔纱帘小院清。晴尘不动地花平。昨宵风雨，凉到木樨屏。香月照妆秋粉薄，水云飞佩藕丝轻。好天良夜，闲理玉靴笙。
西江月（宋·赵与仁）	夜半河痕依约，雨馀天气冥濛。起行微月遍池东。水影浮花、花影动帘栊。量减难追醉白，恨长莫尽题红。雁声能到画楼中。也要玉人、知道有秋风。
清平乐（宋·赵与仁）	柳丝摇露。不绾兰舟住。人宿溪桥知那处。一夜风声千树。晓楼望断天涯。过鸿影落寒沙。可惜些儿秋意，等闲过了黄花。
好事近（宋·赵与仁）	春色醉酴醾，昼永篆烟初绝。临水杨花千树，尽一时飞雪。穿帘度竹弄轻盈，东风老犹劣。睡起凭栏无绪，听几声啼鴂。
