连理枝（宋·邵叔齐）	淡泊疏篱隔。寂寞官桥侧。绿萼青枝风尘外，别是一般姿质。念天涯、憔悴各飘零，记初曾相识。雪里清寒逼。月下幽香袭。不似薄情无凭准，一去音书难得。看年年、时候不逾期，报阳和消息。
扑蝴蝶（宋·邵叔齐）	兰摧蕙折，霜重晓风恶。长安何处，孤根谩自托。水寒断续溪桥，月破黄昏院落。相逢俨然瘦削。最萧索。星星蓬鬓，杳杳家山路正邈。攀枝嗅蕊，露陪清泪阁。已无蝶使蜂媒，不共莺期燕约。甘心伴人淡泊。
鹧鸪天 蜡梅（宋·邵叔齐）	不比江梅粉作华。天香肯作俗香夸。高悬蜡蓓蜂房密，遍挂金钟雁字斜。侵月影，上窗纱。中央颜色自仙家。玉人插向乌云畔，浑似灵犀正透芽。
