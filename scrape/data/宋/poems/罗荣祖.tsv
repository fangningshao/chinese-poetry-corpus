读祖宗伯公临难遗弟诗有感（宋·罗荣祖）　　七言律诗　押阳韵	豫章风节振荆湘，匪为殷亡为晋亡。执手痛罹鸣鹡难，焚裘梦断树萱乡。三诗聊寄忠臣愤，九死宁回国士肠。一展遗编一兴慨，令人千载挹辉光。
登齐云和祖天锡公韵（宋·罗荣祖）　　七言律诗	名山今日始攀跻，峭壁巉崖路欲迷。荆棘拨开登月窟，脚根稳著步天梯。恍疑身在半空去，忽见鸟从平地飞。胜景可人观不遍，挥毫石上且留题。
题灵岩（宋·罗荣祖）	巨鳌戴山凌空起，横绝碧云千万里。岚风飞净明彩霞，四宇八纮皆望里。雾障高悬五老峰，朵朵尖削成芙蓉。天柱南边五丁立，香炉凿出盘蛟龙。仙家七子烧丹处，瑶草琼花间琪树。洞门深锁苔自封，黄鹤飞来复飞去。
咏陶（宋·罗荣祖）　　押寘韵	解体脱世纷，结志怀往义。织纬足充粮，种秫常供醉。素琴寄长谣，孤衿抗高视。国爵屏如膻，家贫甘若嗜。径荒早归来，园涉成佳致。依俗岂尚同，诡时非立异。遥遥五柳风，千载犹相喟。
答招隐（宋·罗荣祖）　　押真韵	荡荡唐尧德，乃有箕山臣。巍巍周武功，不乏采薇人。四皓自耽洛，两龚岂避新。并介实天性，离奇非世珍。君虽羞独割，余敢辱均茵。东皋足舒啸，南亩可充囷。弗罫圣人网，常期鸥鸟亲①。
