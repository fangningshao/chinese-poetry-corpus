呈东坡（宋·何恭）	昔日欧阳心独苦，搜罗天下文中①虎。未逢贾马嗟谁有（一作与），昆体文章正旁午。一得眉山老翁语，始惬平生好奇古。骞腾鸾凤（一作鸑鷟）螭虬侣，锦绣肾肠终日吐。眉山跨马挟双龙，迤逦斜攲剑阁东。一息万里先（一作语光）群雄，是日鲁酒归醇醲。仁庙当朝起数公，四时阊阖来清风。眉山秉笔摩苍穹，稽首献议何雍容。是时庆历垂嘉祐，东省西垣半耆旧。一代伟人争入彀，大开黄阁咸虚受。公时脱颖眉山后，歆②向机云同一奏。建安数子空鸣脰，集贤学士皆笼袖。玉人发马下天阶，华盖星边捧诏来。天子延英不浪开，为公此日深徘徊。金吾侍侧天颜低，上列四辅前三台。相与畴咨将相材，飘然八骏先龙媒。西京应制十八九，晁董袖然为举首。此辈昂藏希世有，刘蕡又作蛟龙吼。观公举劝新（一作斯）人手，玉壶破碎珠囊剖。许国诚心仍贯斗，识者谈之不容口。天公一见列诗曹，指挥姮娥供兔毫。公歌数阙风刁刁，若耶溪上皆停桡。郢客掷笔不敢操，楚人往往收离骚。李杜藩墙不甚牢，李白脱却锦绣袍。东风颠入五湖里，万籁声声酷（一作哭）龙耳。河伯江妃愁欲死，只恐公来搜（一作将来拶）见底。南登灞岸将何以，直节壮怀聊自倚。养得身长数千里，天地一夜风雷起。官家内相能几人，几人到此陪经纶。天语叮咛下降频，金莲烛畔窥龙鳞。日曝花砖暖绣裀，镮金佩玉何申申。姮娥唤作真麒麟，焉知韩李非前身。龙楼漏箭铜壶挹，隐约六街驺唱入。传宣使者翻然（一作翩翻）集，月题控马天门立。锦笺琼管尚书给，九韶忽然如俯拾。宸恩四海周流及，武帝王封乃平揖。我宋修文偃武初，词林翰苑森扶疏。窦仪陶谷端何如，峨冠曳履承明庐。草昧功名向（一作尚）武夫，讨论润色姑徐徐。剪夷五代尊图书，墨客稍稍跻天衢。中间作者相踵武，请试从头为君语。真宗皇帝亲神宇，杨亿风流玉堂处。倾金注③瓦横樽俎，大笑哄堂任豪举。逡巡百尺江南楮，密扫煤烟骤如雨。六一超然又不同，陈言万纸一洗空。晋宋齐梁不待攻④，两汉直抵元和中。龙骧凤举扶桑中（一作东），五采射日吞长虹。满堂玉磬谐金钟，纷然和者如笙镛。木铎可怜声独悄，一振铿然须大老。伊说数公无处讨，萧曹丙魏规模小。马迁班固工品藻，出处行藏何太少。升沉将相王侯了，经天纬地凭谁好。信知风采古为多，尧舜文章焕若何。东作西成南已讹，真人更集满东（一作銮）坡。夷夔礼乐俄森罗，黼黻郊庙金盘陀。羽毛率舞呈天和，高阳才子前赓歌。君哉颔首（一作顿起）一俞尔，执简抽毫无及矣。周公整顿乾坤已，开阖（一作辟）明堂复如此。从头制作轩辕始，海兽山禽咸献美。衮冕分明圭玉侈，六代光华蔼（一作谒）天子。日月星辰缋九天，虫鱼草木续（一作绘）山川。群圣文章想亦然，百家妙理何周旋。离离黍稷春风前，东周一去追无缘。帝德王功只仅传，庙堂急管催繁弦。巍哉孔子尊如帝，矫矫孟轲天莫制。斯文其（一作未）丧今何在，邹鲁邈然安可再。扬雄力寡知无奈，天禄校雠真末计。江海悠悠百川逝，回首相望几千载。熙宁天子悯斯文，展转搜扬到海垠。丞相王公举趾尊，委蛇二老西来宾。咀嚼六经如八珍，补葺东鲁锄西秦。天子资之又日新，八风自转成天钧。顷从孟子驱杨墨，他日淫词又榛棘。丰镐荒凉天空碧，中庸一路⑤几充塞。金陵为此深求直，二十年来人稍识。求之左右逢星极，内圣外王真准的。古人效学丰文斯（一作岂文辞），堂陛之间意已移。彝何虎蜼尊何牺，云何簠簋加灵龟。不然制作知无时，反⑥鲁诗书一贯之。明明古训识者谁，百家效语如婴儿。蝌蚪六书藏屋壁，岂比钟王论笔迹。会通意象如作易，不假语言含妙德。倘从对偶音声觅，洙泗文章少平仄。解到雕虫童子识，斯人稍得扬雄力。熙宁论撰亦何惭，况把先儒众说参。举世传经作指南，辟雍泮水堆牙签。或者嚣然痛欲歼，安得诸儒口遂钳。圣主贤王实询佥，公当（一作尝）一语令师严。翻思偃蹇熙宁末，苦信古书由世拙。金陵户外履成列，称衡一刺终漫灭。彷佛五经无二说，堂堂万里星中月。欲论西汉谁优劣，忽若吟蝉风脰咽。边韶性懒读书顽，病甚相如下笔悭。敢望言如雾豹斑，担簦负笈徒间关。沂水春来粗（一作初）解颜，浴沂童子弥春湾。先哲如龙尚许攀（一作可扳），鼓琴（一作瑟）从之岂浪閒。可怜道德共耕猎，何苦侯门俟弹铗。不挟而来聊自惬，栩然梦尔为蝴蝶。饮中数子刘伶侠，江外主人张翰摄⑦。短船下水轻仍捷，落帆解舵吴山胁⑧。
