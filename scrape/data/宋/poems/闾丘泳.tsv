次袁说友巫山十二峰二十五韵（宋·闾丘泳）	舟行观山无定姿，篷底兀坐真儿痴。层崖复岭正杂遝，平冈横阜俄逶迟。晴岚参天固竞秀，深崖挺石尤多奇。遥岑浮眉绿点点，飞瀑悬剑锋差差。饱闻巫山妙天下，今诵公诗如见之。蓬仙来应人间世，妙龄便有声名随。日谈经术辅主圣，久领国计嗤驽疲。共推经邦济川楫，暂建分陕元戎旗。百城听命仰赐履，三边制胜如筹帷。长江高唐神女峡，万里昆崙分一枝。峰峦森立入霄汉，塔庙选胜居高低。响山猿啼声若啸，迎棹鸦舞来如嬉。金母分畀神灵职，孰云朝暮阳台为。琅函蕊笈发天秘，赞禹治水唐虞时。英辞一洗千载陋，写之琬琰宜在兹。人思传本快先睹，蔡邕石经车马驰。北畅威名被沙漠，西奠夷落连黔施。帝遣云軿镇南极，祠宫姑寓江之湄。湘君时过鼓瑶瑟，宓妃岂复扬蛾眉。金关已侔坐少广，丹经孰授踰期颐。野人尘容粗知学，素守亦复涅不缁。朅来乘轺职飞挽，两见祈谷歌噫嘻。疲氓崎岖上转粟，旧业荒落南窥嶷。劳生屡已度剑栈，清游颇念登峨嵋。从今嵩高雅颂手，那数韩子南山诗①。
