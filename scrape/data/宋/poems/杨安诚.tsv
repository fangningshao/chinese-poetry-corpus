白帝庙（宋·杨安诚）　　押元韵	蜀江万壑俱东奔，瞿唐喧豗争一门。惊涛骇浪建瓴下，颠崖仆谷相吐吞。朋妖窟宅恃幽阻，正昼喷薄阴霾昏。灵宫奕奕镇地险，众渎禀令川祇尊。赤甲后耸黄熊跃，滟滪前峙青猿蹲。舳舻衔尾下吴楚，约束蛟鳄如鸡豚。旧传鼓角致雨雹，裹篙不触撑舟痕。综理脉络尽西徼，帝假之柄攸司存。子阳祚国十年近，此地未省东其辕。联江列炬铁锁断，戎满奔北无留屯。江关回首尽汉帜，遗黎何自知公孙。血食汉代定不尔，但有故垒山之樊。子美误信齐东语，感慨勇略招英魂。山川之灵载望秩，僭伪讵可同时论。向来名实久淆溷，荐祼无乃渎俎膰。请从郦元为考證，神理昭昭斯可原①。
句（宋·杨安诚）　　押删韵	扶摇天一握，培塿蜀千山（上清宫）。
