水帘泉（宋·周绪）　　押陌韵	群峰峨峨冲北极，一水如帘泻层碧。岳神自古不许捲，留在眼前蒙怪石。綵霞倒影朝为缘，缺月遥挂当幽夕。非惟只助小山景，却入民田作膏泽①。
书事（宋·周绪）　　押庚韵	北客乐驰驱，髀肉浑不生。轻风入马蹄，一瞬万里平。朝发长安都，暮抵受降城。阴山闻鬼哭，征人昼夜行。黄尘虽染衣，紫翠堪夺睛。男儿平生游，壮志多屡惊。荆楚岂不佳，舟楫非吾情。休誇鱼稻乡，莫恋烟波清。幸能脱毛锥，侧听匣中鸣①。
