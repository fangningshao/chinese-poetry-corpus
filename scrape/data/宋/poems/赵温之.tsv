喜迁莺（宋·赵温之）	琼姿冰体。料莹光乍傅，广寒宫里。北陆寒深，南园春先，此后万花方起。剪霞斗萼，栽芯砌□，天与高致。大潇洒，最宜雪宜月，宜亭宜水。好是。天涯庾岭上，万株浮动香千里。屏写横斜，鬟插垂袅，占尽秀骨清意。醉魂易醒，吟兴信来，佳思无际。为传语，向东风，甘使无言桃李。
踏青游（宋·赵温之）	竹外溪边，一枝破寒冲腊。莹素肌、玉雕冰刻。赋闲标，足馀韵，岂同常格。最风流，生来处处尽好，别得造化工力。疏影幽香，意思迥然殊绝。算不枉、诗人分别。冻云深，凉月皎，愈增清冽。大潇洒，尤得静中雅趣，不许莺栖燕歇。
踏莎行（宋·赵温之）	妖艳相偎，清香交喷。花王尤喜来亲迎。有如二女事唐虞，群芳休更夸相并。小雨资娇，轻风借润。天应知我怜孤韵。莫惊岁岁有双葩，仪真自古风流郡。
