留题古松（宋·钱昱）　　五言律诗　押先韵	景致逼神仙，心幽道亦玄。僧閒来出世，松老不知年。放马眠岩草，移杯酌涧泉。浮名如脱得，终住此云边①。
升山灵岩寺（宋·钱昱）　　五言律诗　押阳韵	杉松满寺廊，栏槛倚高冈。郡郭晓云漠，禅斋春草长。涧青连竹色，山静带茶香。更有名僧在，茅庵住上方①。
留题巾山明庆塔院（宋·钱昱）　　七言律诗　押东韵	数级崔嵬万木中，最堪影势似难同。栏杆夜压江心月，铃铎秋摇岳顶风。重叠画檐遮世界，稀疏清磬彻虚空。有时问著禅僧路，笑指丹霄去不穷①。
