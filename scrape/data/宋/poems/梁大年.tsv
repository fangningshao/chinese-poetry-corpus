满江红 寿太守四月三十（宋·梁大年）	九十炎光，又过了、三分之一。记当年光际，诞生良弼。崧岳降神钟秀气，孕成间世真英杰。妙文章、拾芥立功名，谁能敌。周孔业，邹轲质。伊尹志，渊明节。袖经纶妙手，屡投班笔。富贵一朝知已逼，封侯谈笑真堪觅。信功名、管取出长年，看箕翼。
水调歌头 寿隐者十一月初七（宋·梁大年）	南极寿星现，佳气蔼庭除。谁为绛人甲子，为我一轩渠。恰喜亥成二首，还庆阳来七日，和气渐舒徐。敬为图南祝，一瓣问兴居。傲松筠，抚龟鹤，乐蓬壶。斑衣戏舞，春满兰玉正森如。却忆杜陵老子，因羡碧山学士，茅屋换银鱼。何似温柔地，丝竹伴琴书。
