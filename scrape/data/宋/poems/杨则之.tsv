早梅（宋·杨则之）　　五言律诗　押寒韵	数萼初含雪，孤清画本难。有香终是别，虽瘦亦胜寒。横笛和愁听，斜枝倚病看。朔风如解意，容易莫吹残。
游慧聚寺（宋·杨则之）　　五言律诗　押江韵	压云开半殿，宝炬耀金幢。峭峻山无对，玲珑寺不双。钟声清恋坞，林影冷摇窗。老愧诗魔在，登临讵易降①。
雪霁观梅（宋·杨则之）　　七言律诗　押先韵	荒园晚景敛寒烟，数朵清新破雪边。幽艳有谁能画得，冷香无主赖诗传。看来最畏前村笛，折去难逢野渡船。向晚十分终更好，静兼江月淡娟娟①。
题慧聚寺（宋·杨则之）　　七言律诗　押冬韵	雪晴山色一重重，因暇寻幽访古踪。神叠石基成宝殿，柱图灵品感真龙。僧居渐远林间地，客枕曾闻月下钟。会得登临便无事，门前流水照青松①。
压云轩（宋·杨则之）　　七言绝句　押支韵	阑干横碍鸟飞迟，砌下危根老更奇。僧在上头忘岁月，不知山脚雨多时。
