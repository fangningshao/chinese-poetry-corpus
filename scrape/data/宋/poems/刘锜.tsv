午寝（宋·刘锜）　　五言律诗　押先韵	寓迹唐兴寺，幽窗得昼眠。西风萦破梦，落日乱残蝉。岁月俄如此，功名岂偶然。五湖秋欲好，谁在钓鱼船①。
资福寺（宋·刘锜）　　七言律诗　押庚韵	汛扫妖氛六合清，匣中宝剑气犹横。夜观星斗鬼神泣，昼会风云龙虎惊。重整山河归北地，两扶圣主到南京。山僧不识英雄汉，只管滔滔问姓名①。
题昭陵（宋·刘锜）　　七言绝句　押蒸韵	□□□□岁农登，边将无功吏不能。四十二年那忍说，西风吹泪过昭陵①。
用前韵呈德瞻（宋·刘锜）　　七言绝句　押鱼韵	门外蹄轮任迹疏，一廛深称水云居。平生事业将何用，叹括空能读父书。
题村舍呈德瞻友（宋·刘锜）　　七言绝句　押侵韵	一径萦纡山更深，满川烟霭夕沉沉。从来不问荣华事，自有沙鸥信此心。
鹧鸪天（宋·刘锜）	竹引牵牛花满街。疏篱茅舍月光筛。琉璃盏内茅柴酒，白玉盘中簇豆梅。休懊恼，且开怀。平生赢得笑颜开。三千里地无知己，十万军中挂印来。
