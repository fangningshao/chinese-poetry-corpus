和王太傅游国清塘（宋·郑伯玉）　　五言律诗　押微韵	寒日一观眺，四天云色稀。水风迎棹起，沙鹜背人飞。玉缕鲈新脍，金膏蟹正肥。斜阳促归旆，那得恋渔矶①。
远亭（宋·郑伯玉）　　七言律诗　押微韵	亭势孤高映小池，盘盘一道出林霏。平诛岩腹草茅尽，直望海门烟火微。树石满前供胜赏，溪山无处隐清晖。宣城丽句人争诵，珍重阳春和者稀①。
绿野亭（宋·郑伯玉）　　七言律诗　押东韵	二月池边景色好，天与人意相怡融。鹅毛絮轻飏晴日，鸭头波暖摇青空。幽鸟间关变新哢，高花乱旋飞斜红。樽前忽尔感时节，酌酒醉倒酬东风。
和夏日国清塘泛舟（宋·郑伯玉）　　七言律诗　押庚韵	三篙摇漾綵帆轻，胜赏宁辞远郡城。水满人如天上坐，波澄舟在镜中行。都无暑气侵衣袖，时有荷香入酒觥。野老岸前争拥看，知公威霁不喧惊。
宿僧寺（宋·郑伯玉）　　七言绝句　押先韵	亭宇无尘落叶天，西风一榻称高眠。夜深更爱松间月，破碎清光落枕前①。
清明林下（宋·郑伯玉）　　押寘韵	游丝百尺飞到地，野蝶寻春有狂意。一番轻雨洗梨花，啼出玉真无限泪。老夫不入少年场，直向南轩亭午睡。觉来历省梦中事，却忆邯郸枕中记①。
