跃马泉（宋·李景遹）	南山突兀横青空，鹿豕禽鱼得所宫。修鳞于此亦养德，光怪夜发山川红。风云变化事已矣，独有崖峤留馀雄。至今山泉脉四溢，喷薄声撼枯栴枫。填然下与石壁会，万斛一窍投云中。跳珠散玉虎须怒，烈日不照霜雪融。前贤作亭久已废，后俗为弊词相蒙。匡庐老禅来立锡，摄衣思见前贤风。乃将炉峰三峡眼，坎井聊视海若同。搜奇剔怪勇兴创，我为一洗学古胸。叱开万状伏草兽，飞出百尺经天虹。桃花乱流春态度，明月净写秋形容。岂无白蛟尚蟠蛰，灵犀不燬无由通。平生赤手揽鲸鳄，长铗自笑遗崆峒。迩来但馀观水志，每到胜处难藏锋。欲借天瓢添半水，醉骑赤鲩访龙公①。
