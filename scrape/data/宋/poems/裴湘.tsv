和气致祥诗（宋·裴湘）　　五言排律　押歌韵	君德奉天道，冲融协太和。卿云呈瑞早，膏泽应时多。煦集连枝木，嘉扶异颖禾。五星还聚井，丹凤更巢阿。薮泽无遗士，边防久息戈。黔黎逢至化，稽首载赓歌。
浪淘沙令 其一（宋·裴湘）	雁塞说并门。郡枕西汾。山形高下远相吞。古寺楼台依碧嶂，烟景遥分。晋庙锁溪云。箫鼓仍存。牛羊斜日自归村。惟有故城禾黍地，前事消魂。
浪淘沙令 其二 汴州（宋·裴湘）	万国仰神京。礼乐纵横。葱葱佳气锁龙城。日御明堂天子圣，朝会簪缨。九陌六街平。万国充盈。青楼弦管酒如渑。别有隋堤烟柳暮，千古含情。
