仙霞岭（宋·余复）　　七言律诗	二十年前过此间，旅囊羞涩笔头悭。时来山色与人好，我亦诗肠似海宽。旧事消除身后梦，新声惭愧路旁官。乘车衣锦浑闲事，留此功名竹帛看。
霍童山（宋·余复）　　七言律诗　押删韵	霍童山峰凡六六，不知仙子在何山。秋风万里一黄鹤，返照半林双白鹇。长剑气横霄汉外，飞泉影落画图间。自怜懒作朝阳客，访道寻真日往还①。
和御赐登第（宋·余复）　　七言律诗　押先韵	风虎云龙岂偶然，信知盛世士多贤。虞庠教育蒙深泽，汉殿咨询愧首延。释褐遽沾琼宴宠，锡诗齐听玉音宣。爱君忧国平生志，敢负周王宴乐篇①。
瑞峰（宋·余复）　　七言绝句　押先韵	海上一峰高插天，山头眼力穷大千。飞来鸿鹄下霄汉，掩翼缩足今三年。
文笔峰（宋·余复）　　七言绝句　押支韵	一飞一飞知几时，斗酒落魄谁共知。胸中造物饱星斗，笔下文字盘蛟螭。
金鳌桥（宋·余复）　　七言绝句	吾闽三山妙天下，灵鳌背上罗高峰。山环水绕龙虎伏，人在缥渺烟霞中。
报恩寺（宋·余复）　　七言绝句　押真韵	大山奔到海之滨，中有辉光佛刹新。前后二三皆梵侣，不知谁是报恩人①。
西陂（宋·余复）	涉海波涛险，登山足力疲。胡为赤鉴游，海角山之涯。崎岖乱石间，况复乘船危。兹游固有意，访古伤今时。荒陂存遗迹，缺处十丈馀。父老向我言，先畴为农师。当时大父行，相与筑此堤。堤成百物丰，师承及见之。稻蟹不论钱，况敢论糠秕。一朝坏不修，惊心伤鼓鼙。田家岁作苦，土狭何由支。忆昔禾黍地，石水数斗泥。前功嗟已废，继者今其谁。曾闻部使者，询问及故基。水利固可究，具文怨徒欺。又闻劝农吏，楚楚多奇姿。朝游暮始还，山水穷清晖。有念不及此，但见冠盖飞。公家急相敛，星火惊文移。农无地可耕，岁入何从规。今幸长官贤，愿言拯我饥。作书白太守，经营得如兹。珍重父老言，岂为儿童戏。皇华如观风，此老诚可资。
