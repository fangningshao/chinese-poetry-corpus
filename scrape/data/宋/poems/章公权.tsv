长江问对篇（宋·章公权）	问长江，以汝卫南邦，北人遥想心已降。方今大势全倚汝，不知汝亦许不许。国人皆悠悠，我心良独忧。长城已坦道，黄河已安流。淮边日夜风飕飕，汝今孤矣非昔比。问汝若何真可倚。长江对，壮尔南邦以吾在。今来古往只东流，人世兴亡自更改。句践临齐晋，刘裕入长安，项王北渡黄河西破关。北方或可取，吾不为君阻。赤壁中流曾丧兵，广陵望见波涛惊，瓜步欲渡说虚声。南方长可守，吾独为君有。吾之势何但抵长城，长城今已平。吾之力可以当百万，百万昔尝散。吾能限南北，不能输事力。吾能鼓风涛，不能用英豪。君不见吴之末，陈之季，岂必斯时吾独异。朝无政事国无人，乌有长江专可倚。辱君有问答君知，正恐知之亦忽之。烦君奉此献之国，索裘勿俟大寒时①。
