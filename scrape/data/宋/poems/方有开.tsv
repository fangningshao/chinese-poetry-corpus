挽崔舍人（宋·方有开）　　五言律诗　押庚韵	士有千龄遇，名传百世荣。文章肇权直，淮海出儒英。紫禁烟花邃，黄麻黼黻明。方深丹扆眷，痛惜掩佳城。
方仙翁祠（宋·方有开）　　七言律诗　押寒韵	真仙祠馆锁层岚，下瞰平畴十里宽。谱牒尚标唐篆额，风仪仍是汉衣冠。紫芝白兔灵如昨，石碣丹湖事不刊。千古云孙牛马走，敬瞻遗像仰高寒①。
点绛唇 钓台（宋·方有开）	七里滩边，江光漠漠山如戟。渔舟一叶。径入寒烟碧。笑我尘劳，羞对双台石。身如织。年年行役。鱼鸟浑相识。
满江红 钓台（宋·方有开）	跳出红尘，都不顾、是非荣辱。垂钓处、月明风细，水清山绿。七里滩头帆落尽，长山泷口潮回速。问有谁、特为上钩来，刘文叔。貂蝉贵，无人续。金带重，难拘束。这白麻黄纸，岂曾经目。昨夜客星侵帝座，且容伸脚加君腹。问高风、今古有谁同，先生独。
