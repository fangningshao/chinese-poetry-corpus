金台寺（宋·林仰）　　七言律诗	苍藓沿阶走细泉，青松翠竹照华轩。高人倦作金毛吼，旅客来参玉版禅。暖日迟迟晞宿露，微风淡淡逐寒烟。茶瓯香秘蒲团稳，始觉林泉思邈然①。
题石桥（宋·林仰）　　七言绝句　押东韵	空山风露洗秋容，万里阴晴此夕同。袖取碧岩邀月手，石桥来谒化人宫①。
刘阮祠（宋·林仰）　　七言绝句　押东韵	深树冥冥一径风，溪流应与十洲通。仙家日月无人识，只爱桃花二月红。
赴官武康投宿客邸作（宋·林仰）　　七言绝句　押东韵	巾子山头一枕风，皇华亭下水连空。山灵不用回俗驾，傥有田园吾欲东①。
少年游 早行（宋·林仰）	霁霞散晓月犹明。疏木挂残星。山径人稀，翠萝深处，啼鸟两三声。霜华重迫驼裘冷，心共马蹄轻。十里青山，一溪流水，都做许多情。
