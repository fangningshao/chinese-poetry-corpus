留题曹娥庙（宋·萧辟）	屈平以楚死，死浊不死清。伍员以吴死，死暗不死明。死者人所难，一死鸿毛轻。壮哉二子为，留得不死名。曹娥以父死，年龄童未成。抱尸出洪澜，非可二子并。二子谏不从，齐秦韩魏征。娥若不之死，父葬鳣与鲸。二子死以介，娥死以孝诚。于今会稽人，事之如事生。娥若生尧时，舜不妻女英。娥若逢孔子，娥名书孝经。娥父若罹辜，岂止为缇萦。蔡邕不知娥，但爱碑上铭。我来拜祠下，古木寒云横。往往大江水，犹作哀哀鸣。安得娥有知，为我神阴灵。鼓此大江波，注入四渎平。洗濯天下心，皆行娥所行①。
