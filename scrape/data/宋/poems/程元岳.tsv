和竹坞过曹柘岭（宋·程元岳）　　七言律诗　押文韵	浮邱千载尚相闻，解辔精蓝月未曛。一霎阴晴一霎雨，几重山水几重云。轻簧啭处闻求友，浓绿丛边对此君。更有山灵呈状巧，殢人花木亦欣欣。
云岩（宋·程元岳）　　七言律诗	直上云严绝顶峰，始知尘世有仙踪。悬崖藓润经年雨，满地花飘昨夜风。日月往来苍翠杪，烟霞舒卷画图中。琼台礼罢笙箫歇，万壑松声自羽宫。
游黄山次韵（宋·程元岳）　　七言律诗　押阳韵	谩宿林间夜对床，钟鱼衍度几星霜。月高花影频开画，风动松声自鼓簧。人事悬知春日好，禅心不作少年狂。重来为称裴公约，万绿阴中醅酒香。
观黄山仙人药臼（宋·程元岳）　　七言绝句　押庚韵	药臼空遗千载名，丹成人向九天行。我来欲觅刀圭剂，只听寒泉佩玉声①。
仙棋石（宋·程元岳）　　七言绝句　押冬韵	传闻棋不在中峰，曾有樵夫得一逢。自后世人无处觅，云溪花洞几重重①。
