梦中作（宋·陈观国）　　押东韵	水声兮激激，云容兮茸茸。千松拱绿，万荷奏红。爰宅兹岩，以逸放翁。屹万仞与世隔，峻一极而天通。予乃控野鹤，追冥鸿，往来乎蓬莱之宫。披海氛而一笑，以观九州之同①。
送邓牧心出陶山（宋·陈观国）	青山无送迎，幽人自来去。落叶若相送，卷卷及行屦。檐端有孤云，仍为守其处。落叶惜人不在山，孤云尚期人再还。斯人可期复可惜，我处落叶孤云间①。
游九锁山（宋·陈观国）	名山隔游尘，九锁尘更少。閒云抱苍石，古涧茁灵草。一亭瞰蛟舞，曾此憩坡老。水性自云静，潴泄寄人巧。聊复助奇观，未须纵澜倒。小挹丹泉润，侧步石壁峭。洞深篝火入，志险极幽讨。人间几何年，仙迹棋未了。向夕山月吐，光碎松下道。天空琼馆寒，禽响药如捣①。
