游咒土寺西台（宋·蒲瀛）　　五言律诗　押文韵	偶到城西寺，人言咒土坟。夕阳台半出，秋草径才分。地下无红粉，天边有碧云。徘徊追往事，风急叶纷纷①。
宿灵泉无我轩怀次山（宋·蒲瀛）　　五言律诗	幽轩著无我，居此合何人。闻道东山隐，当时此地亲。心源将止水，世事甚浮云。今日寻遗迹，空馀淡墨春①。
次韵袁升之游海云寺鸿庆院山茶之什（宋·蒲瀛）　　七言律诗　押东韵	山茶两本上连空，叠叶栖枝占佛宫。雀尾有金输绀碧，鹤头无火让殷红。优于峡茗称呼异，劣与梅花气候同。谁识诸天雨花外，道人宴坐雪霜中。
句（宋·蒲瀛）　　押尤韵	自为名都会，况兼山水州（补杜子美南屏山诗）。
