澄虚亭（宋·徐良佐）	一溪水浸群峰绿，潋滟长湖澄数曲。波光如练映危亭，倚槛最宜凝远目。亭前日日舟人行，千里万里风帆轻。长汀回首望不尽，接天岚气何其清。隔溪南下乾元路，古松峭拔藏禅宇。馀不祠前千尺潭，昔有灵龟曾左顾。时迁岁改名独存，德清从此民俗淳。山奇水秀冠南国，是处疑有桃花源。过桥稍转十馀步，家家相向开朱户。大都川泽气多寒，时时猛点菰蒲雨。晚来忽霁凉意新，一片两片归岩云。惆怅王维不在世，把笔欲画今无人。老夫歌诗久不作，对此吟情岂宜薄。簿书推去试新吟，眼前好景难道著。城中美酒斗十千，浦口鱼肥卖得钱。夜深却羡渔翁乐，醉饱溪心明月眠。
