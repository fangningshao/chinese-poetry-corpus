赠象环（宋·陈植）　　七言律诗　押庚韵	销整新阶绕郡城，知师才智善经营。为怜世路多倾侧，故使行人尽坦平。一府轮蹄还往便，千门箕帚扫除清。乐游桥上红尘接，未免区区事送迎①。
罾浦坊（宋·陈植）　　七言律诗　押鱼韵	疑是分开混沌初，奔奇走秀两相于。等閒开圃多栽竹，行到人家尽读书。宴饮直尝千户酒，盘飧惟候两潮鱼。九华峰顶真仙宅，罾浦坊中出辅车①。
冲虚宫（宋·陈植）　　七言绝句　押麻韵	鼎边鸡犬知何在，云外龙鸾去已赊。惟有黄金馀瓦砾，贫民时复得些些①。
吴江太湖笠泽虹桥诗（宋·陈植）　　七言绝句　押微韵	脍忆鲈鱼秋正肥，当年惟见季鹰归。沧波此处堪垂钓，当代无人肯拂衣①。
胥门（宋·陈植）　　押尤韵	长堤柳线弄春柔，姑苏台下马如流。春波溶漾绿泼油，官船挝鼓百花洲。旌旗𪑓黪城上楼，烟中雉堞高山邱，呜呜清角行人愁①。
句（宋·陈植）　　押歌韵	天际三竿量日月，人间一镜照山河（灵岩）。
