君山（宋·孙应威）　　押齐韵	君山盘结青云梯，堂高更觉天象低。横江万顷瑩玻璃，蓬瀛胜概从端倪。几欲收拾归品题，分甘独令倦攀跻。使君领客伫沙堤，指点淮浙分东西。神州三百尘埃迷，慨怀往昔重惨悽。我闻王师临青齐，虏穴已扫庭已犁。志士毋必惊闻鸡，威仪喜见皆遗黎。当颂中兴镌浯溪，说秦彊楚不复稽①。
