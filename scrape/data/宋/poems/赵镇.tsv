题妙庭观玉泉池（宋·赵镇）　　七言律诗　押灰韵	一脉泠泠绝点埃，方池幽洞自潆洄。源从白石云边出，流向青莲座下回。禹穴鳞游残雪喷，祗园花堕暗香来。可人最是清秋夜，月白沙青宝镜开①。
临安还游金龙洞志感（宋·赵镇）　　七言律诗　押冬韵	几年岩径违清赏，今日云萝蹑旧踪。刹阁春阴宜燕雀，天池雷雨起蛟龙。崖流玉液空莲座，风激筼筜送梵钟。洞口不愁迷去路，樽前聊与话从容①。
