淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得文字（宋·留梦炎）　　押文韵	天地蕃庶草，美恶极莸薰。古来谁览察，离骚清楚氛。著作大雅姿，书传挟香芸。蠹简不烦碎，豕牙贵能豮。仰天沥肝胆，端欲泾渭分。太阿秘尚方，风霆发絪缊。臣直彰主圣，声容谅沄沄。平生本朝心，𤱶亩岂忘君。见几诚不忍，属兹宸虑殷。自从春无泽，牲璧委冬雰。何者最感触，民气愁深文。儒服今绣衣，片言况前闻。四牡何騑騑，迢递沮遵濆。君为朝阳凤，我非相府群。小草志或远，深情词不耘。幽屏未须去，圣德如放勋①。
