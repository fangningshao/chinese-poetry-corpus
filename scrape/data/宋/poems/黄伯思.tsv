题河南王氏所藏子敬帖（宋·黄伯思）	君家大令书盈纸，笔势翩翩趣多媚。虽云沓拖如少年，岂至拘挛同饿隶。会稽七子五知名，此公风概尤超诣。太极琁题犹重书①，一时凛凛标英气。半袖精裓众争求，数幅新裙世犹贵。当时亲遇得已难，况复传今仅千岁。龙珠归浦剑还津，此帖君藏真得地。才披尺许目增明，鸾跂鸿惊欲飞逝。硬黄响拓若传吾，完璧摹刊愿垂世②。
