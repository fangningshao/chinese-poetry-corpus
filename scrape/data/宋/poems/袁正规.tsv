见江亭（宋·袁正规）　　七言律诗　押阳韵	地产灵芝古道场，危亭陡起负重岗。江心远叠通潮浪，海外遥分异域疆。缭绕人家依县市，寂寥烟景认吴航。倚栏望断暮云碧，不见长安见夕阳①。
白云亭和韵二首（宋·袁正规）　　七言律诗　押鱼韵	幽奇山水卒难图，亭插白云景象馀。共乐灵踪还旧址，好编名字入新书。面前沧海迷三岛，林下谁人继二疏。洞里苍龙头角老，埋藏岁月意何如。
临江馆（宋·袁正规）　　七言律诗　押灰韵	巍然水曲见楼台，人指安昌邑壮哉。般若山头当户外，吴航渡口瞰江回。湖平文鹢浮空远，月满星槎泛海来。投辖不因勤粤主，为怜烟霭共徘徊。
望海亭（宋·袁正规）　　七言律诗　押豪韵	沆瀣亭前景最豪，委输江汉任滔滔。荡云处处千层浪，沃日重重万里涛。析木有津连地下，蓬莱堆玉插天高。飘然直欲乘槎去，世累须凭割爱刀。
九日亭（宋·袁正规）　　七言律诗　押歌韵	峥嵘栋宇压巍峨，九日游人自在过。凤翅冈高围海国，龙鳞松古蘸烟萝。齐山景色知难比，彭泽风光几倍多。每上醉来开口笑，幽香无奈菊花何。
