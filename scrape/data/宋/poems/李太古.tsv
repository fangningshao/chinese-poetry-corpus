永遇乐（宋·李太古）	玉砌标鲜，雪园风致，似曾相识。蝉锦霞香，乌丝云湿，吹渴蟾蜍滴。青青白白，关关滑滑，寒损铢衣狂客。尽声声、不如归去，归也怎生归得。含桃红小，香芹翠软，惆怅宜城山色。百折浮岚，几湾流水，那一些儿直。落花情味，露花魂梦，蒲花消息。抚纤眉，织乌西下，为君凝碧。
恋绣衾（宋·李太古）	橘花风信满院香。摘青梅、犹自怕尝。向绿密、红疏处，喜相逢、飞下一双。堪怜堪惜还堪爱，唤青衣、推上绣窗。暗记得、凭肩语，对菱花、啼损晚妆。
南歌子（宋·李太古）	月下秦淮海，花前晏小山。二仙仙去几时还。留得月魂花魄、在人间。河汉流旌节，天风袅佩环。满空香雾湿云鬟。何处一声横笛、杏花寒。
虞美人（宋·李太古）	西风海色秋无际。双泪如铅水。白羊成队梦初平。挂杖敲云、云外晓鸿惊。小琼闲抱银筝笑。问有芳卿否。玉书分付莫开封。明日人间临水、拾流红。
卜算子 梦中作（宋·李太古）	尽道是伤春，不似悲秋怨。门外分明见远山，人不见，空肠断。朝来一霎晴，薄暮西风远。却忆黄花小雨声，误落下、三四点。
