送程给事知越州（宋·王益柔）　　七言律诗　押阳韵	紫绂黄金太守章，旌旗遥指五云乡。若耶溪上朝风快，宛委山中六月凉。政事雍容多润泽，诗情閒淡合宫商。羡君一入蓬莱阁，吟醉萧然未遽央①。
题招提院静照堂（宋·王益柔）　　七言律诗　押东韵	构堂幽僻断尘踪，静照为名我所通。一室可知天下事，十方齐见定心①中。清朝云散层峰出，后夜潮回涨海空。槜李禦儿多旧迹，几时烟舸访支公②。
莱石茶酒器寄邵先生作诗代书（宋·王益柔）	宝刀切石如春泥，雕剜成器青玻璃。吾尝阅视得而有，惜不自用长提携。前时过君铜驼陌，门巷深僻无轮蹄。呼儿烹茶酌白酒，陶器自称藿与藜。爱君居贫趣閒放，一语不涉青云梯。嗟予都城走尘土，日远樽杓愁盐齑。缄封不启置墙角，顿撼时作琼瑶嘶。争如特寄邵高士，书帙几杖同幽栖。荷锄剩治田间秽，抱瓮勤灌园蔬畦。明年春酒或共酌，为我扫石临清溪①。
奉答尧夫先生金雀石砚诗（宋·王益柔）	般阳有山名金雀，山发清辉产奇璞。望气尝言玉宝藏，贾胡几遣良工度。金刚宝钻竞穷搜，百里青苍困镵凿。琼瑰未获得研材，温润还将六美学。有若玉徽琴面瑩，有如金弹陶轮著①。规天矩地形制毓，中或辟流外圭角。晴窗气暖墨花春，笺襞毫奔光照灼。吾生特好惟四物，累载裒鸠盈几格。先生闭户日著书，朝餐每不餍（自注：平）藜藿。高闳粱肉虽有馀，孰敢就门赒隐约。先生固自尝有言，不忍将身作沟壑。先生崖岸高莫攀，持此谓宜无见却。一留为惠固已多，敢冀新诗旋踵作。精深雅健迫风骚，使我忧荒忽惊矍。还如甘露醒心昏，更似神篦除眼膜。先生精义已入神，准易时容见涯略。
遥题钱公辅众乐亭（宋·王益柔）	四明旧说南湖好，岁久濒厓变涂潦。建旟一日得贤侯，千里山川真再造。偃月堤成车马道，湖光如截天如抱。鸳鸯瓦影乱凫鹥，绿柳环堤花映岛。珠宫贝阙竞来还，泉客鲛人争献宝。春风浩荡波涛起，彷佛仙人骑赤鲤。金盘下箸饱鲈鱼，尘事茫茫隔烟水。都人士女从如云，丝竹清音两岸闻。饮酣落笔歌绿水，烂漫天葩飘远芬①。
喜长新（宋·王益柔）	秋云朔吹晓徘徊。雪照楼台。梁王宴召有邹枚。相如独逞雄才。明烛薰炉香暖，深劝金杯。庭前粉艳有寒梅。一枝昨夜先开。
