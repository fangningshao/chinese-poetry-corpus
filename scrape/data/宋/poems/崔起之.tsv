题姚司户万翠亭（宋·崔起之）	名山绕旌川，未易千百计。栖真耸其西，二幕相①捍蔽。柳山与龙山，连亘殆无际。大鳌从东出，石鼓凿奇瑞②。华容接鸡形，蔓衍若难制。维南有梓山，盘屹万里势。有殿曰甘露，崒嵂③插天地。玉壶枕其北，凫山复相比。碜岭介凤凰，大洞阐天秘。无奈分布广，一蹴不可至。姚君天韵奇，气概高一世。胸中饱丘壑，作亭非壮丽。独能极遐观，领略万山翠。苍玉无遁形，秀色归一视。却笑昔人非，所见殊无异。东亭乱清晖，仅得翠微意。东山罗红裙，未免声色累。唯君别幽趣，徜徉乐清致。青山不改旧，领客时一醉④。
