送程给事知越州（宋·陈睦）　　七言律诗　押鱼韵	孔戣佳政在番禺，严助终年厌直庐。欲解尘缨临曲水，忽惊计吏拜高车。行归天上参鹓侣，暂向江边驻隼旟。正想题诗凭郡阁，秋波绿净落芙蕖①。
题东老庵（宋·陈睦）　　七言律诗　押真韵	忆昔曾来访隐沦，潇然云水隔凡尘。画船祇载溪中月，白酒长添座上春。昼掩山扉无俗客，夜吟石鼎有高人。飘飘洒落青衫子，共话平生泪满巾①。
沁园春（宋·陈睦）	小雪初晴，画舫明月，强饮未眠。念翠鬟双耸，舞衣半卷，琵琶催拍，促管危弦。密意虽具，欢期难偶，遣我离情愁绪牵。追思处，奈溪桥道窄，无计留连。天天。莫是前缘。自别后、深诚谁为传。想玉篦偷付，珠囊暗解，两心长在，须合金钿。浅淡精神，温柔情性，记我疏狂应痛怜。空肠断，奈衾寒漏永，终夜如年。
清平乐（宋·陈睦）	鬓云斜坠。莲步弯弯细。笑脸双蛾生多媚。百步兰麝香喷。从前万种愁烦。枕边未可明言。好是蓝桥再渡，玉篦还胜金钿。
