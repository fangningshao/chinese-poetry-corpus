送僧归护国寺（宋·宋绶）　　七言律诗　押微韵	台岭分灯契上机，政庭传教及禅扉。供开蒲馔持盂至，梦忆霞标振策归。吟砚自澄晨磬彻，经窗闲掩夕香微。袍纹迥夺岩芝色，猊座人天喜重围①。
送何水部蒙出牧袁州（宋·宋绶）　　七言律诗　押阳韵	梧楸初谢楚天凉，亲见腰间换印囊。渔浦雾浓沈叠鼓，湓江风急下危樯。帝城云表瞻龙首，故国星边认剑光。退食斋中多燕喜，暖泉春酿泛瑶觞①。
上元以修史促成书特免扈从因赋（宋·宋绶）　　七言绝句　押尤韵	属书不得陪春豫，结客何妨事夜游。还胜南宫假宗伯，重扉深锁暗登楼①。
玉堂壁画（宋·宋绶）　　七言绝句　押寘韵	忆昔唐家扃禁地，粉壁曲龙闻曩记。承明意象今顿还，永与銮坡为故事①。
题义门胡氏华林书院（宋·宋绶）　　五言排律　押青韵	六阙表门荣，华林地气灵。乌衣王氏族，玉树谢家庭。邹鲁多亟犬（疑当作函丈），荀陈更聚星。怡神虚室白，讲学夜灯青。篇籍巾箱满，弦歌里巷听。兰堂时合宴，槐市正谈经。丹井通仙穴，西山接翠屏。烟萝皆胜概，何日扣岩扃①。
句（宋·宋绶）　　押蒸韵	神归梁小庙，礼袝汉馀陵（杨太妃挽诗）。
