三高亭怀范石湖（宋·周郔）　　七言律诗　押青韵	莼脆鲈肥酒细倾，浩歌悲壮欲谁听。沈迷簿领头将白，弹压江山眼自青。鱼跃紫鳞冲苇岸，鸥翻白雪下沙汀。西风散发危亭上，醉倚丰碑照日星。
丁酉经由三高亭再和（宋·周郔）　　七言律诗　押青韵	吴江未到意先倾，杳杳渔歌醉里听。霜晚人家千橘熟，秋晴江上数峰青。鱼缘香饵吞残钓，鹤趁归帆下远汀。大艑何时眼中见，乘槎拟欲问台星①。
