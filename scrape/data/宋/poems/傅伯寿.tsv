一段奇轩（宋·傅伯寿）　　七言律诗　押庚韵	门外红尘走利名，庵中白发任浮生。羡师法窟能深入，厌我诗坛已屡盟。渺渺水光帘万叠，离离梅影雪三更。何人荐取真消息，试鼓瑶琴一再行①。
题姜相峰前祠 其一（宋·傅伯寿）　　七言律诗　押真韵	草间荒冢没麒麟，古寺何人为写真。华表不归空怨鹤，长松半落欲生鳞。艰难曾藉扶危力，鲠介原非卖直人。安得贞元同贞观，怀思忠愤一沾巾。
和泉守王龟龄（宋·傅伯寿）　　五言绝句　押皓韵	名节士所重，当如护睛脑。立朝与行己，本末要可考①。
题姜相峰前祠 其二（宋·傅伯寿）　　七言绝句	早岁声名起日南，暮年病骨卧烟岚。死生有地皆天命，不用人间更疾谗。
一眺石（宋·傅伯寿）　　七言绝句　押微韵	一眺人间万事非，海鸥山鸟便忘机。林端髣髴见帆影，知有扁舟天际归。
钓台（宋·傅伯寿）　　七言绝句　押豪韵	倚空绝壁势雄豪，招引山风接海涛。不假他人立名字，严台何似此台高①。
