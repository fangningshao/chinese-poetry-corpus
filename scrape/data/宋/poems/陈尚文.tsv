题江国录先生石室（宋·陈尚文）	海宁邑屋千山环，幽人更爱山中山。山城已远人烟寒，江君石室深巑岏。闻君十载栖长安，焉能敛翼萦岩峦。卧龙要自南阳蟠，东山不为携红颜。迩来侧身天地间，不如一室中宽閒。探书禹穴万卷完，养成雾豹非一斑。素琴无弦心自弹，泰山高高水潺潺。山中阒兮谁往还，云无心兮抱幽关。青山白云足为侣，无心胡为恋君宇，冷君衣裳润君础。人间岁月易今古，傅说一去不可伫。苍梧何如出飞雨，不崇朝兮苏九土①。
