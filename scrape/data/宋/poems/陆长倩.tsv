巾山广轩（宋·陆长倩）　　七言律诗　押灰韵	凌虚云磴陟崔嵬，轩槛仍从绝顶开。邑屋万家迷向背，江流三面自萦回。金山每恨波涛阻，星石曾登培塿来。为是会稽东部郡，不教更号小蓬莱①。
游碧照庵（宋·陆长倩）　　七言律诗　押豪韵	松盖松幢引步高，跻攀终日自忘劳。寒泉澄澈新镕镜，华栋峥嵘下冠鳌。轩到嫩岚浓欲滴，庵依叠嶂势偏豪。双旌暮迫城闉去，止观回应羡毳袍。
