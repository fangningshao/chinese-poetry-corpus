此君亭歌次毛公韵（宋·王祖道）	君不见太白之精下人间兮，昔人号尔谪仙翁。君不见不为苍生起兮，谢安携妓山之东。玉堂主人绣衣客，邀我载酒金莲宫。小亭环立千竿竹，参天百尺系阴重。岸巾散发对此坐，一日无君谁我同。夜来霜压北枝重，剩见钟云数尺峰。玉实幽香仪彩凤，日华转影筛金栊。孤干未甘春雪折，青阴不逐秋风红。长随桧柏老刚劲，不羡桃李争鲜浓。我爱此君有直节，肯学蟠木求先容。我爱此君岁寒志，长笑霜井落青桐。大夫老松邀我侣，三品顽石徒誇雄。不作湘江儿女泣，苍梧云散愁盈胸。夜深明月满亭户，此君入我怀袖中。故人来兮七贤至，开门满坐生清风。此君此君听我语，藏器于身兮，终奏太庙歌黄钟①。
句（宋·王祖道）　　押豪韵	石头虎距海，洲岸马昂槽（马昂洲）。
