庆梅州刘侯修葺程乡学宫落成 其一（宋·林陶）　　押阳韵	孰不为邦，孰守其乡。如被锦衣，昼行辉煌。侯曰上恩，曷敢弭忘。何以报之，俾民向方。言葺泮宫，于乡有光。宣圣南面，珠旒衮章。十哲侑坐，群贤缋廊。六斋分列，小学峙傍。谈经议道，春祠秋尝。我侯戾止，率由典常。闇訚诸生，振鹭来翔。诗书礼乐，游息修藏。勉尔行业，为时俊良。毋毁于随，毋嬉于荒。三岁大比，用宾于王①。
