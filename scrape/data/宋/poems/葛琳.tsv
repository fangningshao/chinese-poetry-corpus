和运使学士浣花亭（宋·葛琳）	井络西南区，成都号佳丽。锦城十里外，景物居然异。傍萦浣花溪，中开布金地。杜宅岿遗址，任祠载经祀①。自昔岁一游，有亭久摧废。将期汎舟会，先此留旌骑。弗基矧肯构，后人莫予嗣。冠盖或戾止，风雨亡所庇。我公至之初，行乐徇人意。柅车集宾组，幕天陈燕器。苟弗谋高明，胡为革媮敝。鸠工度材用，奢俭求中制。举从县官给，下靡秋毫费。巍然大厦成，甚于折枝易。藩条息偃暇，时律清和际。落成及休辰，夙驾忻重诣。群嬉逐使毂，杂处同蚕市。栋宇美可观，席筵陈有次。芳樽既罢撤，綵舲爰登憩。夹岸布缇帟，中流喧鼓吹。溯沿烟霭间，禽鸟共翔戏。都人与士女，叠足连帷被。弄珠疑汉曲，浮觞均洛禊。晻晻日将暮，熙熙众皆醉。恍入武陵源，却返尘寰世。自是毕遨赏，始复专民事。农耕士就学，商贩工居肆。蜀邦生齿繁，衣食良艰匮。三时急耕播，寸壤无遗弃。兹焉俾暇逸，所以慰勤瘁。上赖天子心，慎重坤维寄。既择迩臣德，来秉诸侯瑞。且命太史贤，出揽清澄辔。第务广教育，孜孜布仁惠。匪图极聚敛，规规奉邦计。和气斯涵濡，群生皆茂遂。乃跻富寿域，共乐升平治。不才备属僚，罔补公家利。荫宇幸焉依，雅声惭善继。愿比召南篇，永歌棠蔽芾②。
