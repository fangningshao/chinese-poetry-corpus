客居岭南（宋·张子龙）　　五言律诗　押歌韵	天风吹白波，归客欲如何。炎国逢花早，春船载雨过。畏蛇焚瘿木，防蛊种衰荷。洞口商人妇，时时送夜歌①。
碧筒（宋·张子龙）　　七言律诗　押阳韵	翠作浮洼玉作觞，连蜷浮动玉生香。手中风露分炎国，窍里乾坤入醉乡。满座争誇赛鹦鹉，可人曾忆盖鸳鸯。江长月白空痕在，一夜花神怨索郎。
白鸡冠花图（宋·张子龙）　　七言律诗　押东韵	鹿葱花尽凤仙空，一种奇葩色不同。似带冰霜归老笔，肯随篱落斗群雄。太平瑞映园林外，清白名归草木中。留向山窗伴幽独，半绡斜月五更风①。
