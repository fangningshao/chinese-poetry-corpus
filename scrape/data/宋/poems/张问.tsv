耆英会诗（宋·张问）　　七言排律　押真韵	槐庭二老乐尧仁，盛集高年洛水滨。华衮具瞻虽礼绝，白头序齿却情亲。清闲几席同禅院，山野巾裘似隐沦。尊酒椒香才过节，池塘草色已催春。白公酣畅吟哦内，卫武康强笑语频。岂独丹青传不朽，潜欣风俗欲还淳。芝田鹤戏调形健，莲叶龟游纳息匀。商皓寂寥拘小隐，汉疏局促止家人。莫因气貌疑丹灶，自有光阴寄大椿。复得兼谟为重客①，恐遗元爽在编民。神仙可学今方信，道术相忘久益真。满座交欢祝眉寿，群生五福托鸿钧②。
礼法门寺真身塔（宋·张问）　　押真韵	众生瞻窣堵，回向大觉身。内顾六尺躯，一雨无诸尘①。
