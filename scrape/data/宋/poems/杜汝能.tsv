时思荐福寺（宋·杜汝能）　　五言律诗　押青韵	□知山不厌，高处更营亭。对面开诗景，当空列画屏。药生香草异，盖结古松灵。见说师斋暇，时来此读经①。
赠陈随隐（宋·杜汝能）　　五言律诗　押支韵	父子名相继，如君又出奇。乾坤钟秀气，湖海诵新诗。放鹤春风远，横琴夜月迟。未应随大隐，闲过圣明时①。
寄薛泳（宋·杜汝能）　　五言律诗　押支韵	长安君别后，动即是相思。料想还家日，胜如为客时。江寒惊梦断，路远得书迟。几度空凝望，春风又柳丝①。
寄吴梦鹤（宋·杜汝能）　　五言律诗　押支韵	怜君如泛梗，漂泊竟何之。经岁无来信，还家是几时。秋高鸿过少，地冷菊开迟。屡夕寒灯下，秋吟只自知①。
送顾梅山之扬州（宋·杜汝能）　　五言律诗　押支韵	高人必见知，已是渡淮迟。路远飘零客，囊多绝妙诗。早蝉何处听，归棹几时期。到定陪吟宴，琼花惜过时①。
丝瓜（宋·杜汝能）　　七言绝句　押庚韵	寂寥篱户入泉声，不见山容亦自清。数日雨晴秋草长，丝瓜沿上瓦墙生①。
句（宋·杜汝能）　　押麻韵	闲立绿杨影，交眠红藕花（湖上鸳鸯）。
