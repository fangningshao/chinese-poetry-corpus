水调歌头（宋·马伯升）	瑞应杉溪县，光动极星宫。人间盛事此日，岳降自高嵩。庆兆三阳开泰，散作一团和气，无地不春风。眉寿八千岁，今代黑头公。听剑履，上星辰，此行中。况金瓯姓字，当路那已达宸聪。管取凤池新命，来自虎关上阙，明日到花封。王室要师保，叔父勿居东。
满江红（宋·马伯升）	人品如君，人尽道，士林横绝。那更是、关西流庆，三山英杰。欣遇当年神降日，又逢初度阳生月。把八千馀岁祝君龄，为君说。君自有，封侯骨。君不是，栖鸾客。况如今东阁，正收人物。坦腹素知王逸少，求贤不必商岩说。便明朝、有诏自天来，君王礼。
水调歌头（宋·马伯升）	和气应鼙鼓，喜色上辕门。貔貅万骑，争相庆主将佳晨。遥望九霄上阙，霭霭庆云澄处，一点将星明。天瑞不虚应，人杰岂虚生。况君家，名将旧，有元勋。上方拊髀，要资颇牧作长城。管取斋坛入拜，会见凯歌归奏，振起旧家声。与国同休语，王府又重盟。
