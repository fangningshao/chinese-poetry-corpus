自咏（宋·蔡渊）　　七言律诗　押先韵	屈指抠衣四十年，自怜须鬓已皤然。久知轩冕应无分，但觉西山若有缘。下学功夫惭未到，先天事业敢轻传。祇今已饱烟霞疾，更乞清溪著钓船①。
初度谩成（宋·蔡渊）　　七言律诗　押微韵	揆予初度又今时，老桂吹香满翠微。回首六千馀里外，惊心四十九年非。閒寻旧藁黏吟卷，怕损团花理战衣。一饭君恩何以报，貔貅按堵马秋肥①。
赠谈命余圆机（宋·蔡渊）　　七言绝句	甲子难周日①与时，不拘全阙是圆机。只将八字纵横看，祸福无差妙太虚②。
仲弟未归岁晚有怀（宋·蔡渊）	明月照席寒，生我愁百端。冉冉岁云徂，游子不顾还。相送荷花碧，相望枫叶丹。高楼日千回，散步东林隈。攀条复揽秀，日暮空徘徊。金杯白玉台，犹能对寒梅。寄书岂不早，三月千里道。敢怨归轩迟，但念堂中老。春风萱草生，更树堂前庭①。
