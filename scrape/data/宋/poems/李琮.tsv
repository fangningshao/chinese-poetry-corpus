赋新繁周表权如诏亭（宋·李琮）　　七言律诗　押真韵	家爱儿孙国爱臣，无邪慈教本来均。非因积善能传庆，安见天心语合人。席拥诗书才是乐，门多车马别成春。榜亭岂独荣樽俎，意欲推馀劝里民①。
和冯允南见寄（宋·李琮）　　七言律诗　押虞韵	半生才命苦嗟殊，肯更诗穷效圣俞。清识岂期回顾盼，嘉篇聊用借虚无。乡心岁月疑如梦，官况尘埃直未奴。闻道南充风物好，未能归去且狂图①。
感泉山（宋·李琮）　　七言律诗　押侵韵	才到林峦契赏心，萧然便欲卸朝簪。两三里路穿田水，四五人家倚树阴。渔叟投竿惊鹭宿，牧童停留学禽音。青丝洞里泉声响，流出空山换古今①。
句（宋·李琮）　　押先韵	腥味鱼中墨，衣成木上绵①。
