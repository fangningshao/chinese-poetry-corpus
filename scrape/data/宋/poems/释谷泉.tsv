书壁（宋·释谷泉）	余此芭蕉庵，幽居堆云处。般①般异境未暇数，且②看矮松三四树。寒来烧枯杉，饥食大紫芋。而今抛之去，不知谁来住③。
赠古调奴（宋·释谷泉）	我有山童名古调，不诵经，不礼祖。解搬榾柮禦冬寒，随分衣裳破不补。会栽蔬，能种芋，千山万山去无惧。
有诣常宁拜舍利塔者以偈赠之（宋·释谷泉）	诸禅结伴游玉塔，灵踪胜境将心劄。归来举似春如何，何似狂僧无缝塔。无缝塔，最难邈，岂同白玉受人踏。五湖四海尽云奔，踏破几多鞋与靸。无缝塔，甚匼匝，若遇同人方始答。忽然展手借样看，便与拦腮鼓一搭。
偈（宋·释谷泉）	今朝甚好雪，纷纷如秋月。文殊不出头，普贤呈丑拙。
省慈明禅师还而作偈（宋·释谷泉）　　押先韵	相别而今又半年，不知谁共对谈禅。一般秀色湘山里，汝自匡徒我自眠。
偈（宋·释谷泉）　　押沃韵	今朝六月六，谷泉被气𡎺。不是上天堂，便是入地狱①。
