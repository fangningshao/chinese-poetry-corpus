游钱王太庙（宋·王执礼）　　七言律诗　押灰韵	数间老屋半攲颓，宗祏虽存没草莱。尚有遗民呼太庙，可堪游鹿上荒台。花开陌路空馀恨，麦被陵陂不尽哀。三节还乡平日志，化为杜宇定归来①。
赋将军木（宋·王执礼）　　七言绝句　押文韵	脱急曾闻匿异人，论功仅得号将军。长身已逐云烟去，赖有孙枝记旧勋①。
锦溪次赵令韵二首（宋·王执礼）　　七言绝句　押庚韵	微云淡日半昏明，初换春衫步屧轻。行到小桥幽绝处，朗吟诗句答溪声。
游玉仙诸洞戏题碧云石崖（宋·王执礼）	已从鹿岩游，更入龙洞去。横足螃蟹行，连臂猿猱度。滑径铿蜡屐，阴崖然桦炬。振策扶颠隮，扪萝猛攀附。涂险几欲穷，境胜忽有遇。谽谺通石窦，参差流玉乳。形开趣弥深，兴集理自裕。便将遗世纷，且复恣幽步。纡馀穷冥搜，淹留迫颓暮。题诗识苍壁，聊写心迹素。重游岂无期，恐忘来时路①。
