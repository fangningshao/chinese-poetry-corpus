忆具区（宋·钱昭度）　　五言律诗　押虞韵	平生爱具区，岛屿夹陂湖。竹雨笼鸂鶒，花烟湿鹧鸪。神仙疑有宅，鱼鳖自为都。何事劳长想，机云本是吴①。
野水（宋·钱昭度）　　五言律诗　押豪韵	野水光如璧，澄心不觉劳。与天无表里，共月见分毫。绿好磨长剑，清宜泛小舠。淡交今已矣，惆怅越波涛①。
野墅夏晚（宋·钱昭度）　　七言律诗	一抹生红画杏腮，半园沈绿锁桐材。黄蜂衙退海潮上，白蚁战酣山雨来。睡思几家金带枕，酒香何处玉交杯。太阳西落波东去，惆怅无人唤得归①。
怀会稽（宋·钱昭度）　　七言绝句　押真韵	斗牛星外翻成梦，巢鸟枝南略寄身。越国荷花八百里，别来谁是采莲人①。
咏方池（宋·钱昭度）　　七言绝句　押支韵	东道主人心匠巧，凿开方石贮涟漪。夜深却被寒星映，恰似仙翁一局棋①。
赠白校书（宋·钱昭度）　　七言绝句　押寒韵	袖里青锋秋水寒，谁疑双燕是金丸。出门风雨如何去，空有霜髭在玉盘①。
菊（宋·钱昭度）　　七言绝句　押东韵	曾见春花落万红，不然随雨即随风。如何得到重阳日，浮在陶家酒盏中①。
春阴（宋·钱昭度）　　七言绝句　押真韵	语燕初飞陇麦青，春云将雨滞行人。云间若有金乌卖，应被豪家占得春①。
句（宋·钱昭度）　　押寒韵	西南片月充肠冷，二八飞泉绕齿寒（食梨）。
