过广陵驿（宋·詹体仁）　　七言律诗　押先韵	秋风江上芙蓉老，阶下数株黄菊鲜。落叶正飞扬子渡，行人又上广陵船。寒砧万户月如水，老雁一声霜满天。自笑栖迟淮海客，十年心事一灯前。
登岳阳楼（宋·詹体仁）　　七言律诗　押支韵	洞岳之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古霜风里，老木苍波无限悲。
姑苏台同年会次袁说友韵（宋·詹体仁）　　七言律诗　押微韵	秋鸿社燕巧相违，从古交游会合稀。海内弟兄今有几，吴中贤士得相依。已消桃李争春意，且向桑榆共夕晖。回首慈恩旧题处，年华心事逐云飞①。
解组自乐（宋·詹体仁）　　七言绝句　押微韵	去日春蚕吐素丝，归来黄麦看金衣。沙鸥不入鸳鸿侣，依旧沧浪绕钓矶。
游南台闽粤王庙（宋·詹体仁）　　七言绝句　押萧韵	海角钓龙人杳杳，云间待雁路迢迢。若为借得山头石，每到商秋坐看潮①。
湘中（宋·詹体仁）　　押尤韵	天寒楚云净，木落湘山幽。空江夜来雨，水满芦花洲。西风何渺渺，沧波日悠悠。有怀谁与言，注目孤鸿秋。
