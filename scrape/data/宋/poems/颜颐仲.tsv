庆元府人日乡饮酒礼（宋·颜颐仲）　　七言律诗　押庚韵	王春人日喜阴晴，文物衣冠萃四明。礼乐几年今一见，主宾百拜酒三行。人心天理须兴起，士习民风悉变更。太守自惭才德薄，纲维全赖老先生①。
柳花（宋·颜颐仲）　　七言绝句　押麻韵	柳渐成阴万缕斜，无腰柔弱弄韶华。一庭春色无人管，檐雨声中飞尽花①。
桐（宋·颜颐仲）　　押东韵	庭梧惊秋风，叶叶彫萎红。行人何不归，委魂逐孤鸿。去日良已赊，客身转飘蓬。千里各一涯，关山月明中。两臂恨不羽，飞逐君西东①。
和碧玉千峰诗（宋·颜颐仲）	道在穹壤间，如日照万国。淳乾再中天，斯文荷申锡。惟时朱夫子，一柱擎天力。勉斋妙心传，月印寒潭碧。东野正始音，绝唱未易续。昕庭万言对，珠玑灿盈掬。一麾压南州，寒谷回春燠。煌煌漳水珠，照耀昆山玉。美哉巽斋守，杰构捐金钱。横经踞皋比，冠剑来三千。贤侯揭新扁，伟观还当年。孰能踵公武，名盖东南天。经畬望有秋，譬彼田舍翁。学道犹学医，百脉期疏通。立身尚名节，峻峙千仞峰。勉哉蹈前修，毋与流俗同①。
