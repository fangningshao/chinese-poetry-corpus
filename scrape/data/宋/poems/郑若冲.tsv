纪梦（宋·郑若冲）	包括乾坤一环堵，拍手千门辉藻黼。编茅何事傍云根，川观岩居天固予。忆昔卧病岁壬午，梦行涧石憩衡宇。常充达庵表其门，大楷金书爰仰睹。吉符应已分行藏，二纪唐捐惜无补。我生六年哀怙恃，三殇相继泣同乳。只影危踪巢在幕，孽子孤臣气如缕。千金不忍坐垂堂，十稔讵能酬鞠抚。六张五角具孤虚，万死一生逃险阻。矛头淅米剑头炊，耕常得晴刈常雨。菲末葑根有荆棘，鼠牙雀舌皆强禦。意行足下起关山，夕计朝谋成龃龉。先时败事后失机，啭喉触讳默招侮。贫来富往见交情，行信言忠贻罪罟。一本难令亲者亲，四海何由兄弟普。数奇尝愧李将军，五穷未嗟韩吏部。人生美恶半乘除，我常一味无甘苦。五十知非计已迟，见机而作今犹愈。结庐兹境了前缘，端居漫作溪山主。列壑攒峰无耸峭，叠颖飞柯不瞋拒。一室凝尘号全拙，茶铛酒壶编简聚。草亭临流倚梦溪，观罢鱼游呼鹤舞。地饶松竹秀而腴，林生兰蕙香频吐。泉清洗耳何妨枕，晴轩炙背还堪俯。采药寻梅度岭去，空翠霏烟迎步武。乘坚策肥彼何人，藜杖枝筇自撑拄。人家灯火照篱落，山头月色窥松户。随云归逐度溪风，自喜此身轻一羽。意安不厌饭藜蔬，睡美那能候钟鼓。少壮颜从镜里非，利名心向尊前腐。长因横逆反忠仁，讵向艰深探城府。事变起灭真浮沤，身世行藏俱逆旅。玉堂茅舍一蘧庐，鴳起鹏抟各飞举。蛮触战争两蜗角，鸡虫得失了无补。兴废纷纷汗马牛，贤愚泯泯埋尘土。长啸勿碍天地郛，游思还从竹素圃。要知岁晏日斜时，此心只与虚空侣。一觞一咏姑自娱，断不伤今更思古。力命悠悠讵足论，漫述平生记轩庑①。
