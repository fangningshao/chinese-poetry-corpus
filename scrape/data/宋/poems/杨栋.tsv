游大涤栖真洞（宋·杨栋）　　五言律诗　押侵韵	携手清苕去，高枫丹叶森。渔樵九锁曲，风雨一窗深。索酒贪山月，添衣怯洞阴。凤归天柱晓，楼阁有鸣琴。
净土寺追和东坡韵（宋·杨栋）	令君督来期，书邮日旁午。世事不足论，清游乃先务。朝朝叩禅关，复此得净宇。浅斟琥珀浓，细嚼银丝缕。味隽问牛酥，轩高来燕乳。曲折溪屡横，尖圆峰可数。万顷喧桑田，一簇静松坞。由来镜中人，不殊草头露。越主朝汴宫，蜀客尽吴语。剥蚀净土碑，荒残峡山路。桑梓如之何，谁能忘一顾。日询锦桥新，三叹清流俯①。
丁巳再游题蓬山堂泉石（宋·杨栋）　　押陌韵	琼流鉴空，混沌一隙。紫霄柱下，清泉白石①。
