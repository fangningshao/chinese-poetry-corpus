梅林分韵得作字（宋·吕商隐）　　押药韵	一树知独秀，十里方出郭。江流浩清冷，露气凝凄薄。胡为此行色，疲马外踊跃。玄冥正擅令，植物困摇落。喜见南北枝，粲然秀冰壑。千林色辉映，百亩香旁礴。首破春风荒，独傲清雪虐。坐令芳信传，芬菲到群萼。如一君子信，茹连俱有托。相期饮此意，浩荡放杯酌。更应护攀折，嘉实须若若。终收调鼎功，傅岩真可作。持问缙云老，一尊笑相酢①。
