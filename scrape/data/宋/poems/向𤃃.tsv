从吴傅朋游芝山登五老亭以驾言出游分韵赋诗（得驾字）（宋·向𤃃）	兹山何巍巍，气欲等嵩华。从公二三子，胜日饱闲暇。跻攀谢车舆，自办两不借。扪萝觅幽磴，行椒得孤榭。侧送夕阳移，俯视高鸟下。登临记曩昔，岁月惊代谢。却数一周星，复命千里驾。身从泛梗流，事与浮云化。朅来共一尊，似为天所赦。明发还问涂，合离足悲叱。
题吴傅朋游丝书（宋·向𤃃）　　押蒸韵	先生著名节，百世追延陵。我评先生贤，不以能书称。功成磨苍崖，盛德颂日升。勿书凌云榜，华颠踏高层①。
句（宋·向𤃃）	脩篁万个玉生烟，芳木千名花欲语（北野长语）。
