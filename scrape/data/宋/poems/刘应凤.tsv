挽罗榷院子远（宋·刘应凤）　　七言律诗　押东韵	共说门庭王谢盛，谁知骨相岛郊穷。躬行自得前贤法，家礼犹还三代风。脚迹肯随权要出，头衔宁与浊流同。湖山寒食多新鬼，地下何颜见此翁。
挽朱梧月（宋·刘应凤）　　七言律诗　押寒韵	早岁出山交识广，晚年闭户子孙单。酒边谈笑俱成史，病后风骚尚可坛。直向九泉寻辈行，肯留百世说艰难。江空云冷衣冠尽，猿鹤羞人指亦弹①。
中斋归自海上见访（宋·刘应凤）　　七言律诗　押真韵	拂石为床席白云，鲸鱼背上有归人。谏书檄草俱成血，野服黄冠再见身。麈尾悲酸浑欲死，灯前潇洒俨如神。更阑万籁收沉尽，地阔天高两主宾①。
寄青山（宋·刘应凤）　　七言律诗　押支韵	曾诵先生感寓诗，如今似写我心悲。西施贫处无盐笑，乌获饥来竖子期。不士不农焉用彼，无齐无楚竟何之。光阴未老人先老，荒草斜阳泣断碑①。
送文总管朝燕（宋·刘应凤）　　七言绝句　押灰韵	唤得岚乡昨梦回，东风万里上金台。出关曾解婆娑否，枝北枝南一种梅。
