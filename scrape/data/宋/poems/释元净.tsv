和佛印（宋·释元净）　　七言律诗　押先韵	久仰真风扬四海，今朝邂逅欲生莲。法灯晃耀皆蒙照，佛印灵玄孰可传。诸子丛林禅里老，十方尘刹上中天。烁迦罗眼周三际，豁破群迷量廓然。
龙井十题 风篁岭（宋·释元净）　　五言绝句　押侵韵	风篁荫修岭，挺节含虚心。悠悠往还客，孰不聆清音。
和苏子由（宋·释元净）　　七言绝句　押冬韵	春去春来冬复冬，几思虚论未缘逢。歙溪道赏兄遗迹，勿少龙泓一老龙。
次赵清献公诗（宋·释元净）　　七言绝句　押麻韵	南极星临释子家，杳然十里税青华。公年自尔增仙籍，几度龙泓诗贡茶。
龙井新亭（宋·释元净）　　押尤韵	暇政去旌旆，杖策访林邱。人惟尚求旧，况悲蒲柳秋。云谷一临照，声光半载留。轩眉狮子峰，洗眼苍龙湫。路穿乱石脚，亭蔽重冈头。湖山一日尽，万象掌中浮。煮茗款道论，奠爵致龙优。过溪虽犯戒，兹意亦风流。自惟日老病，当期安养游。愿公归庙堂，用慰天下忧。
偈（宋·释元净）　　押哿韵	要行便行，要坐便坐。六处神通，是个什么。把定时一物不为，放行时杀人放火①。
四牛图颂（宋·释元净）	混沌不分处，三缘未合时。神通难可测，佛眼莫能窥。坦荡全躯白，安眠露地肥。为耽春色好，又被业风吹。
