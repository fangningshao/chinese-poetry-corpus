木兰花慢 寄朱子西（宋·尹济翁）	渺渺怀芳意，苦对景、可怜生。记燕外莺边，柳深竹嫩，度密穿青。如今淡烟细雨，正午窗半梦酒初醒。乐事怎堪重省，起来一饷愁萦。悠然又把酒壶倾。摆不动离情。想闲却春游，绿阴深院，芳草长亭。乾愁有谁解得，傍晚来，风起碎池萍。坐待晴云四卷，依然月上疏棂。
玉蝴蝶 和刘清安（宋·尹济翁）	几许暮春清思，未知芍药，先拟荼蘼。老却东风，春去不与人期。似情多、何曾荀倩，便梦断、不为崔徽。且衔杯。暖风袭袭，淡日晖晖。怎知。怀芳心在，树花露泣，叶竹烟啼。满目青红，新愁成阵恨成围。画帘空、龙媒独倚，午阴静、燕子双飞。任春归。寻人柳下，梦句堂西。
声声慢 禁酿（宋·尹济翁）	雕鞍芳径，翠管长亭，春酲不负妍华。几丈闲愁，寄风吹落天涯。深深小帘朱户，是何人、重整香车。愁未醒，记竹西歌吹，柳下人家。眉锁何曾舒展，看行人都是，醉眼横斜。寄语高阳，从今休唤流霞。残春又能几许，但相从、评水观茶。清梦远，怕东风、犹在杏花。
风入松 癸已寿须溪（宋·尹济翁）	曾闻几度说京华。愁压帽檐斜。朝衣熨贴天香在，如今但、弹指兰阇。不是柴桑心远，等闲过了元嘉。长生休说枣如瓜。壶日自无涯。河倾南纪明奎壁，长教见、寿气成霞。但得重携溪上，年年人共梅花。
一萼红 和玉霄感旧（宋·尹济翁）	玉搔头。是何人敲折，应为节秦讴。棐几朱弦，剪灯雪藕，几回数尽更筹。草草又、一番春梦，梦觉了、风雨楚江秋。却恨闲身，不如鸿雁，飞过妆楼。又是山枯水瘦，叹回肠难贮，万斛新愁。懒复能歌，那堪对酒，物华冉冉都休。江上柳、千丝万缕，恼乱人、更忍凝眸。犹怕月来弄影，莫上帘钩。
