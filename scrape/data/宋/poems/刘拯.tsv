涵晖阁（宋·刘拯）　　七言绝句　押灰韵	胜地清无一点埃，水晶城里小瑶台。环堤柳弄碧云合，浮岛莲分翠盖来①。
破山八咏 兴福寺（宋·刘拯）　　押陌韵	峨峨乌目山，曾临贵侯宅。重房昔珠翠，峻宇焕①金碧。泉激晨霞明，松摇暮云白。宜尔山中人，日轮自朝夕。
中峰（宋·刘拯）	蹑径登高亭，天远不敢局。疏帘捲檐花，百里在举目。江横缟带明，山隐螺髻绿。啼鸟破长烟，飞泉漱寒玉。云回猛虎啸，清风绕岩谷。飕飕入青松，古淡琴一曲。倚栏更凝望，斜阳上修竹。欲去还迟迟，胜概那可足①。
秋霜阁（宋·刘拯）　　押阳韵	翰林诗笔振千古，珊瑚照夜横雕梁。高文胜地占江左，我来戴胜初降桑。雨师愤郁欲倾注，气蒸柱础如迸浆。清风执热逝可濯，定知五月飞秋霜。山盘左右俨环列，赏溪远带摩寒光。苍松怪柏倚层岭，不许桃李参其行。干缠薜荔俯危涧，渴龙矫矫鳞甲张。云生楼宇隐金绿，泉落庭除兰芷芳。虎传老包踞前壁，百兽辟易远我堂。像瞻黄檗若欺魄，智囊岂特降支郎。碧鸡一声破烟雾，静中不觉尘世忙。冥搜穷讨扫俗轨，更开竹径通禅房。荒台谁忆遗民钓，乐土长吟帝子章。避世徵君想岩穴，濯缨孺子思沧浪。临流赋诗情骀荡，万虑不敢愁吾肠。会须畏夏继康乐，青松架壑聊相望①。
