题三山郡圃会稽亭（宋·乔孝本）　　七言排律　押庚韵	元侯选胜重经营，地取圆心正且平。揆日募工踰再浃，创亭合乐落初成。面开西向缘忠孝，榜揭新封纪宠荣。隐隐湖山藏故国，漫漫烟水隔都城。低迷叠嶂回峰抱，缭绕芳丛列艳迎。台上临风共萧洒，花间梦蝶助凄清。枕流小槛攲前沼，散绮幽轩接后甍。旧景周环如有待，夕阳偏照似多情。萦纡碧沚通潮浦，左右修篁拂画楹。自昔甘棠虽足爱，会稽从此擅佳名①。
