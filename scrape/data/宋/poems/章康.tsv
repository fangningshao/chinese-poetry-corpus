秋兴（宋·章康）　　五言律诗　押支韵	有客凋双鬓，吟秋费几诗。天高鸟去疾，云薄雨来迟。日落山川迥，风回草木悲。追寻十年事，伫立独多时。
迁居亲戚携酒见过（宋·章康）　　七言律诗　押麻韵	老吾元住雪边崖，万事无堪两鬓华。顷岁西河方借宅，今年东野又般家。巷深政恐难邀客，地空何妨学种花。多谢所亲相暖热，新生涯即旧生涯①。
诗一首（宋·章康）　　押哿韵	掩关作夏计，长日独清坐。戎葵竞自花，安榴粲成朵。时芳讵容歇，幽赏无不可。微风忽吹来，谅亦深知我①。
游龙山（宋·章康）	名山久相望，今日为著屐。到寺第一义，古松互蟠屈。一一龙蛇形，风雷气萧瑟。缨络桧两株，皆数百年物。灯耿青荧荧，像设暗金碧。空廊极徘徊，老屋共崒兀。僧房小槃礴，西原访泉石。于其最幽绝，似可便筑室。因而思古人，多有爱山癖。要之亦何为，一赏事已毕。上方不及登，尚或俟他日。无非会心处，妙同箭锋直。山灵谓何如，移文兹不必。作诗留山中，并可告来辙①。
