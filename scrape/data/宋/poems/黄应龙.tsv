迎神词（宋·黄应龙）	真人福地金庭宫，身佩含景苍精龙。坐朝五岳位显崇，威仪卫从行虚空。杳眇浊世尘溟濛，神符道契浮丘公。英爽瑩澈表里融，倏忽飞驭凌刚风。凤凰承翼声雍雍，胎仙舞导游方蓬。帝闵赤子颠厓中，旱乾水溢■（疒众）谁恫。分司百灵前丰窿，琼台琳宇环奇峰，时驾玉辂沧溟东。迩来烈日势蕴隆，稻田若枯病我农。字民所觊惟年丰，九关虎守呼莫从。高真慈念亟感通，天瓢一洒神马騣。嘉惠千里成天工，灵贶亿载垂无穷。
