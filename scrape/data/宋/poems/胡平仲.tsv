游金精山（宋·胡平仲）　　七言律诗　押先韵	人去坛空几历年，尘埃难没汉山川。窦门深入壶中地，环壁遥开瓮外天。致雨土龙如解化，随时木鹤亦能仙。要知万劫长生处，古篆惟存石鼓篇①。
减字木兰花 其一 咏梅（宋·胡平仲）	天然标格。不问青枝和绿叶。彷佛吴姬。酒晕无端上玉肌。怕愁贪睡。谁会伤春无限意。乞与徐熙。画出横斜竹外枝。
减字木兰花 其二（宋·胡平仲）	兰凋蕙歇。野店酒初尝竹叶。绝艳幽姿。洗出铅华见雪肌。云阶月地。凭仗幽人须着意。一夜花飞。一点微酸已著枝。
