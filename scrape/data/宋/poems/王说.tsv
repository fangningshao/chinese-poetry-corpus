送程给事知越州（宋·王说）　　七言律诗　押庚韵	晓色光华去玉京，画船新指会稽行。地严琐闼通班贵，道出吴门过里荣。亭惹春云兰渚静，波涵秋月鉴湖清。吏师诗匠高当世，卧镇何妨咏太平①。
广胜寺（宋·王说）　　七言律诗　押微韵	山亭十里见纤微，暂出红尘已息机。次第一行寒雁去，浅深千片乱霞飞。青山不断何年有，流水无穷底处归。自古兴亡安足问，世间人事转头非①。
晏起（宋·王说）　　七言绝句　押支韵	入夏酣眠醒较迟，幽人事事佔便宜。闲来培灌经纶种，念起澄清贤圣基①。
