融州老君洞敕赐真仙岩之图（宋·杜应然）　　七言排律	古号黔南今号融，真仙第一胜高嵩①。仙关标榜门增丽，圣像威灵民敬崇②。帝赐御书藏宝阁，天生石像老仙翁③。瓶炉罗列非雕琢，幢盖周围夺巧工④。足履分明深踏石，仙衣彷佛挂玲珑⑤。青牛水畔藏头角，白鹤溪边饮羽㚇⑥。狮子像前如拜伏，猿猴梯上若登空⑦。龙田龙迹施鳞甲，蛇藏蛇身似锦红⑧。罗汉数躯朝向北，斗星七位转回东⑨。浮桥伫望金星座，仙径平瞻水月宫。丹井千秋泉不竭，芝田万顷草常丰⑩。馀清近酌潺潺水，耸翠遥观叠叠松⑾。石柱经年坚且直，寿溪度岁淼无穷⑿。吕仙隐迹居于壁，□□□容坐得穹⒀。彩仗彩仪皆拥护，仙床仙室尽高雄⒁。化岩夏月生寒凛，和洞冬天都暖烘⒂。棋画台中人弈戏，树生石内月朦胧⒃。列三寺观学俱近，会一楼堂像阐洪⒄。道院庵中居上道，风雩台畔自生风⒅。桥名步扣登融石，楼号鸿音撞巨钟⒆。花圃西南前可望，钓台泉石景堪充⒇。刘侯布德于融郡，父宿兴祠立寿容(21)。广地可容千位客，照天高挂一灯笼。洞天要比应难比，福地虽同未肯同(22)。一石镌经显居士，万碑题咏称名公(23)。想君足迹难穷览，敬为栽诗入画中(24)。
