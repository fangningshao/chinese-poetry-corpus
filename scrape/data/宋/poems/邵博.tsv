春晚登郡楼（宋·邵博）　　五言律诗　押尤韵	久客无欢意，经时只倦游。落花犹解舞，飞絮太侵愁。日暮闻吹角，春归独倚楼。平生湖海愿，幽兴满扁舟①。
寄潼川漕虞齐年（宋·邵博）　　七言律诗　押东韵	尽略威严拊困穷，使车三出未论功。交游善者疑多可，节义临之凛不同。惜我已生前辈后，求君须向古人中。北堂老监归何晚，四海今还贞观风①。
题智永上人潇湘夜雨图（宋·邵博）　　七言绝句　押支韵	曾拟扁舟湘水西，夜窗听雨数归期。归来偶对高人画，却忆当年夜雨时①。
云安下偶成（宋·邵博）　　五言排律	轻波飐鸭头，小艇翔燕尾。风沙三十程，云水一千里。雪尽晚寒轻，日长春睡美。汀芜翘碧茅①，岸树裹红蕊。江浮清镜中，山入翠屏里。蜀鸟已惊心，巴猿犹恻耳。竹节数名滩，桃花验新水。谷莺歌尚慵，樯燕舞何喜。落日浪镕金，残花风剪绮。斯游兴最多，了不知行止。
题司马相如琴台（宋·邵博）	长卿本豪杰，礼法安可处。手弹南风琴，心调东邻女。杂身佣保中，初不忌笑侮。大者固已立，下此皆可补。三赋争日星，一书起今古。其馀不自秘，辄为人所取。何当尽见之，真是文章祖。凛然千载下，英气犹可睹。儿曹尔何知，杯酒那可污。故台已丘墟，胜绝谁敢据。我来访遗迹，低回不忍去。诗成欲叫君，云车隔烟雾①。
泊云安下大风骤雨作柏梁体一篇（宋·邵博）　　押麻韵	晴空赤日飞丹霞，扁舟春热汗且呀。寒温之候无乃差，朝犹挟纩莫著纱。祝融暴横势莫加，骤将炎赫移韶华。东皇游冶穷豪奢，未终节序还其家。忽惊猛吹扬白沙，烟云四起相邀遮。空中轣辘鸣雷车，枞枞白雨悬乱麻。风师雨将相矜夸，千刃万槊争嚣哗。玄旌皂纛何纷葩，势摇两蜀掀三巴。须臾雨止雷停挝，苍云扫尽天无瑕。恍如脱兔离轻罝，回头已见羲轮斜。山开水静风色嘉，喜翔燕雀嬉鱼虾。红颠白倒纷残花，披张林叶舒草芽。阴阳变化谁咄嗟，风云乃尔相喧拿。大哉一气通幽遐，彼苍高远安能涯。倚峰吟望心目赊，碧云千里号归鸦①。
念奴娇（宋·邵博）	天然潇洒，尽人间、无物堪齐标格。只与姮娥为伴侣，方显一家颜色。好是多情，一年一度，首作东君客。竹篱茅舍，典刑别是清白。惆怅玉杵无凭，蓝桥人去，空锁神仙宅。今日天涯凭马上，忽见轻盈冰魄。恰似当年，温柔乡里，晓看新妆额。临风三嗅，挽条不忍空摘。
句（宋·邵博）　　押先韵	平浪势粘天①。
