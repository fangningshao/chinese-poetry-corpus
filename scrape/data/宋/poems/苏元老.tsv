十日菊（宋·苏元老）　　五言律诗　押阳韵	寂寞东篱下，凝烟簇簇芳。无人赏幽艳，有蝶恋清香。不伴茱萸饮，空教蟋蟀藏。重阳虽已过，来岁可能忘。
赠抚琴刘伯华（宋·苏元老）　　五言律诗　押庚韵	公子方年少，丝桐长有名。曲虽仍旧谱，指要发新声。涧落泉初响，风清月正明。起予千古意，恻怅不胜情。
怀安官舍病起九日作（宋·苏元老）　　七言律诗　押寒韵	篱菊今年拆最繁，绕丛新折上雕盘。病知佳节霜风冷，喜对高堂骨肉欢。久废笑歌慵饮酒，只闻儿女劝加餐。如何猛下藜床去，又逐鸳鸿振羽翰。
重阳述怀（宋·苏元老）　　七言律诗　押庚韵	屋前寒雀作饥声，老大都因节物惊。九日纵弃经夕饮①，百年能病几番酲②。白衣于我似无旧，黄菊对人偏有情。醉里高歌开口笑，世间名利一毫轻③。
赠棋士兼相（宋·苏元老）	嵯峨远游冠，过我田里居。手谈达要妙，心计有卷舒。把握杀活机，操持开阖枢。总总如乱兵，纷纷若奔车。观者皆怵惕，敌人更揶揄。一著起疲废，万口惊喧呼。巧思自神授，智慧非常拘。又闻风鉴精，许与且不渝。群公赠诗文，称述良非虚。自昔少兼能，今挟二术俱。奕秋与许负，异世同一躯。惜哉惟艺名，问学当何如①。
