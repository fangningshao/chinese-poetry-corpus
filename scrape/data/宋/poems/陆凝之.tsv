步蟾宫（宋·陆凝之）	东风捏就腰儿细。系滴粉裙儿不起。从来只惯掌中看，怎忍在、烛花影里。酒红应是铅华褪。暗蹙损、眉峰双翠。夜深点緉绣鞋儿，靠那个、屏风立地。
念奴娇（宋·陆凝之）	远山一带，溯晴空、极目天涯浮白。枫落鸦翻谈笑处，不觉云涛横席。酒病方苏，睡魔犹殢，一扫无留迹。吴帆越棹，恍然飞上空碧。长记草赋梁园，凌云笔势，倒三江秋色。对此惊心空怅望，老作红尘闲客。别浦烟平，小楼人散，回首千波寂。西风归路，为君重喷霜笛。
雨中花慢（宋·陆凝之）	三百年间，青史几多人物，俱委埃尘。独先生斯世，炼气成神。将我一支丹桂，换他千载青春。岳阳楼上，纱巾羽扇，谁识天人。千山短褐，掬水擎花，为君增祝灵椿。遥想望、吹笙坐殿，奏舞鸾裀。凤驭云帲不散，碧桃紫李长新。愿分馀沥，九霞光里，相继朝真。
