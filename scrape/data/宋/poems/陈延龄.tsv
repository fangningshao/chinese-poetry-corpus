浮觉院竹轩（宋·陈延龄）　　七言律诗　押冬韵	山僧种竹数千个，堂户清阴日日浓。从便寄栖天外凤，等閒梦化钵中龙。护馀贝叶云无迹，刺破苔痕石有踪。老去要盟莲社约，一枝携取策龙钟。
普明院（宋·陈延龄）　　七言律诗　押青韵	普明禅寺隐岩坰，狂客重来酒未醒。云气竟拖龙尾白，山容尽比佛头青。松林深处谁家屋，村墅斜阳若个亭。莫问笑谈归去晚，有诗留与赤松听。
丹霞观（宋·陈延龄）　　七言律诗　押灰韵	苍筤林深羽人观，正傍严陵旧钓台。山中白云夜或起，洞口丹霞昼不开。双成吹笛驾鸾下，葛翁掷杖为龙来。仙风道骨我亦有，姹女婴儿君可猜。
大安院（宋·陈延龄）　　七言律诗　押青韵	诗人假榻古兰若，松风涧水相泠泠。优婆塞倾椰子酒，须菩提讲莲花经。龙形老树雨知翠，佛头高山云见青。借问仙人渺何许，飞升一去三千龄①。
恩波桥（宋·陈延龄）	富春胜趣景一幅，四面好山青簇簇。浙江逶迤向东来，千里平铺鸭头绿。老夫作官从此游，恩波阁道如虹浮。凭栏夜半玩星斗，会稽分夜天南头。是时万籁寂不作，惟见翱翔双白鹤。赤松正与董双成，坐驾云軿穷碧落。素娥海上来相迎，玉笙度曲鸾凤鸣。商音袅袅洗人耳，惊起葛翁仙梦醒。走着氅衣忙草草，开门误踢神炉倒。丹光飞起掩月明，虎啸龙吟天地老①。
