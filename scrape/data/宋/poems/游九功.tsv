弃官归故庐（宋·游九功）　　七言律诗　押东韵	野塘漫漫板桥东，家在春风𤱶亩中。阶草不芟新织翠，庭花初种小开红。酒尝村酿馀酸味，诗乏才华有淡工。邻里相过无杂语，但云饥后庆年丰。
送常老住疏山（宋·游九功）　　七言律诗	师住疏山祇树园，卧看云雾起江村。百年鼎鼎春风转，一钵垂垂老眼昏。古殿扑空参铁凤，夜潭翻月落金盘。何时系缆西风下，松柏阴阴独扣门①。
松（宋·游九功）　　七言绝句　押寒韵	烟翠松林碧玉湾，捲帘波影动清寒。住山未必知山好，却是行人得细看①。
浯亭望横山（宋·游九功）　　押尤韵	峨峨岸东山，跃来势奔虬。横约一溪水，抱邑止复流。近郭看逾好，向望此其尤。翠展曲屏宽，一目千里收。此山此之水，我歌我来游。知不市声杂，亦忘溪上幽。方将解其缚，于焉我何求。
答黄叔旸（宋·游九功）	冥鸿倦云飞，敛翼退遵渚。秋虫感时至，自野来在宇。老我久合归，溪山况延伫。俯此沙水清，面被烟尘聚。龙断既冲冲，澜倒亦吁吁。岂无砥中立，而不改风雨。忽忻远寄声，秀句盈章吐。灿烂炯寒芒，晴空见冰柱。颇闻词场笔，漫焉叶如土。黄粱枕上过，得之亦不处。独行固不移，犹在审去取。
题魏醇父菊庄（宋·游九功）	东篱采采人归来，长歌三嗔书生老。子方青春志紫霄，种菊幽探计何早。一枝可爱况千丛，想应苦吟被花恼。西风浩然天池秋，白露霏空下百草。此时此花抱幽贞，宁炫世间颜色好。日斜寒照萼明韡，霜轻净澈香远到。淡焉见谓山泽癯，渊乎我爱其似道。荒畦野径尤惬性，何似移根伴枯槁。虽知晚节亦何用，为制颓龄聊自保①。
