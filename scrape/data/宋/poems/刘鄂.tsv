读许右丞（翰）所作陈少阳谏议哀词（宋·刘鄂）	并州更作桑乾客，道逢舍者来争席。掀髯对座有钜人，开口剧谈如旧识。试问客子从何方，兴言扼腕微有伤。吾祖昔遑恤纬计，屡以直论干君王。谗谀弄国贤者避，祸福相乘呼吸异。悬知必有代庖责，被发缨冠赴东市。大明既争日月光，真与天地同久长。嗟予之生后长者，却识前辈奚其详。大臣罔上擅行戮，扬以浮言盖私曲。诛奸发德示后世，右丞之文端可复。中兴名门凡几门，圣朝报称非少恩。纨兰袖出承命帖，犹幸及识公之孙。春秋爱贤许之宥，十世已往未为厚。况今公议方大明，叩天大叫君无后。故人梦想规大贤，景仰高行思执鞭。典刑方及见故物，倏尔长别良依然。土田未足为君劝，官爵未足酬君愿。行矣志意勿倦游，归而视之有家传①。
