重过浯溪（宋·陈从古）　　七言律诗　押支韵	小憩𢈪亭上，悠然倚一枝。云埋漫郎宅，水落鲁公碑。兴废悲前古，登临记昔时。重来头已白，忍看旧题诗①。
绍兴辛巳秋过浯溪诵简斋诗因用其韵（宋·陈从古）	浯溪一股寒流碧，耸起双峰如削壁。两公文墨照溪津，到今草木增颜色。想当忠愤欲吐时，尽把江山供笔力。我来吊古不胜情，岂但登临爱泉石。渔阳旧事忍再论，仅赖令公安反侧。书生百感夜不眠，起读新诗转悽恻。
蝶恋花（宋·陈从古）	日借轻黄珠缀露。困倚东风，无限娇春处。看尽夭红浑谩语。淡妆偏称泥金缕。不共铅华争胜负。殿后开时，故欲寻春去。去似朝霞无定所。那堪更著催花雨。
句（宋·陈从古）　　押尤韵	多情今夜月，送我到衡州。
