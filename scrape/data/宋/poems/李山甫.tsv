题瑞相寺（宋·李山甫）　　五言律诗　押支韵	路入禅关僻，僧迎取衲披。自怜重到此，还忆旧游时。泉石清虚境，松筠古老姿。问师从此别，鹤驾几回知。
禅窟寺（宋·李山甫）　　五言律诗　押先韵	迟日浓花午，闲云小阴天。半岩春洞水，万片晚林烟。惭愧华巅客，来分紫府仙。倚窗山竹夜，风溜响朱弦①。
同知县陈公彦游章山寺（宋·李山甫）　　七言律诗　押删韵	想见寻幽到此山，诗成珠玉笑谈间。莲花社里千年约，柏子香中半日闲。寂历松窗连远籁，萦纡竹径断荒湾。琴堂吏散帘垂昼，舁笋何妨数往还。
和王漕使逵游麻姑山（宋·李山甫）　　七言律诗　押删韵	铃阁清虚刺史闲，廉车因得访仙山。旌旂飘缈烟霞外，冠盖追随水石间。丹井寂寥终古在，鸾骖怅望几时还。从来谢史留诗笔，今日遗风尚可攀①。
慧光寺（宋·李山甫）	梦游山寺有馀清，邂逅来游却自惊。珍重秋风知客意，又吹好梦到江亭。
句（宋·李山甫）　　押灰韵	多谢灞陵堤上柳，与人头上拂尘埃（杨柳）。
