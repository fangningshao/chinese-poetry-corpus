田母拒金图（宋·丁易东）	噫嘘嚱，人奔奔，皆为名利之所役，贤反愚兮明反昏。夜却金兮尚高洁，择一钱兮义同颉。莱芜甑中尘扑飞，悬鱼老子肝似铁。四公皦皦何不墨，图中但见齐田稷。蠹吏亏纲勿足誇，特貌慈闱耀贞德。奉君本欲娱亲喜，阿母怒兮惊且愧。若使当年一纳间，那得芳名播青史。主圣亲贤臣涤衷，公金赐妪恩爱隆。非独舍之罪不诛，昭昭淳化扬仁风。我披此传重踟蹰，岂独田卿贪若斯。谓语今人知不知，偷安苟富诚何如。老万翁，志不渝，费千金，畜此图。此图传后世，后世重义轻金与①。
