送崇教大师南归（宋·陈尧叟）　　七言律诗　押微韵	能名净行达理闱，振锡携瓶出翠微。恩重冕旒曾召对，情高云鹤却同归。会思莲社寰中结，杯泛潮风海上飞。不是清时未陈力，便堪随去扫岩扉①。
披云亭（宋·陈尧叟）　　七言律诗　押东韵	秦关百二山河固，陕服城闉控此中。别构栋梁成爽垲，俯观竹树立青葱。虚檐豁敞迎朝日，曲槛萦回带晚风。登眺自欣襟带地，万方辙迹坦然同①。
题义门胡氏华林书院（宋·陈尧叟）　　七言律诗　押阳韵	旌阙书亭焕水乡，四时烟景似沧浪。玉浆寒①色连莎砌，金障秋②阴覆草堂。田里从来应逊畔，儿孙游戏亦成行。吾君孝理风天下，谁识讴歌④缀乐章③。
果实（宋·陈尧叟）　　七言绝句　押虞韵	甜于糖蜜软于酥，阆苑山头拥万株。叶底深藏红玳瑁，枝边低缀碧珊瑚①。
妙智洞（宋·陈尧叟）　　七言绝句　押先韵	追忆经行三十年，漫山桃李竞争妍。于今棠棣花成萼，我已童颜射酒船①。
诗一首（宋·陈尧叟）　　七言绝句　押删韵	一榻琴书双门寺，片心泉石两林山。江楼把酒云供望，秋院支筇鹤对閒①。
赓上赐病归韵（宋·陈尧叟）　　五言排律　押灰韵	寅会丁昌运，吁谟愧琐才。微功酬帝造，迈级处公台。辞位囊封上，逾涯宠数来。维藩分圣寄，涕泗远①丹台。旌仰宸章降，隆弥睿眷回。载赓诚寡和，望阙几徘徊②。
洞霄宫（宋·陈尧叟）　　七言排律	回合烟光叠翠屏，东南山水此为灵。莺花春学蓬瀛境，楼阁夜干牛斗星。古桧森罗烧药灶，彩云飘洒聚仙亭。辽天俯近归期鹤，澥谷旁连骇巨溟。紫陌红尘无一点，绿毛仙骨有千龄。当时听法谈玄者，环佩锵锵拱上清①。
送张无梦归天台（宋·陈尧叟）	山人之所隐，临海赤城閒。天台峰峨峨，剡水声潺潺。绝顶一室非尘寰，忘形终日同云閒。仙軿每戾止，人迹绝跻攀。沆瀣挹朝味，冰雪留童颜。手持百首还元诗，诗成自谓人不知。世人得之蹈，希夷自此游，朝市皆争识形仪。承祯以道遇明主，子训卖药归会稽。张君今能尽继之。冥冥孤鸿东南飞，邈然不负烟霞期①。
