赠关渊圣学士（宋·孔夷）　　七言律诗　押先韵	吴越声飞二十年，缁衣空复叹遗编。紫芝眉宇风尘外，太白文章锦绣前。可是石渠方载笔，未应水国要归田。他时雪里相逢处，能记骑驴孟浩然①。
寄高邮王定国（宋·孔夷）　　七言律诗　押尤韵	世路难行肯效尤，蒲萄斗酒换凉州。春风不到仲文树，野水犹沈梦得舟。珍重故家青玉案，徜徉乡社翠云裘。淮南十里莺花老，月照关山笛里愁①。
陪李端叔游颖昌西湖三首（宋·孔夷）　　七言绝句　押微韵	霜风吹老菊离离，水外秋云送雁飞。来伴谪仙闲杖屦，满林丹叶衬斜晖。
南浦 旅怀（宋·孔夷）	风悲画角，听单于、三弄落谯门。投宿骎骎征骑，飞雪满孤村。酒市渐闲灯火，正敲窗、乱叶舞纷纷。送数声惊雁，下离烟水，嘹唳度寒云。好在半胧溪月，到如今、无处不销魂。故国梅花归梦，愁损绿罗裙。为问暗香闲艳，也相思、万点付啼痕。算翠屏应是，两眉馀恨倚黄昏。
惜馀春慢/选冠子（宋·孔夷）	弄月馀花，团风轻絮，露湿池塘春草。莺莺恋友，燕燕将雏，惆怅睡残清晓。还似初相见时，携手旗亭，酒香梅小。向登临长是，伤春滋味，泪弹多少。因甚却、轻许风流，终非长久，又说分飞烦恼。罗衣瘦损，绣被香消，那更乱红如扫。门外无穷路岐，天若有情，和天须老。念高唐归梦，凄凉何处，水流云绕。
水龙吟 其三（宋·孔夷）	岁穷风雪飘零，望迷万里云垂冻。红绡碎剪，凝酥繁缀，烟深霜重。疏影沈波，暗香和月，横斜浮动。怅别来，欲把芳菲寄远，还羌管、吹三弄。寂寞玉人睡起，污残妆、不胜姣凤。盈盈山馆，纷纷客路，相思谁共。才与风流，赋称清艳，多情唯宋。算襄王，枉被梨花瘦损，又成春梦。
句（宋·孔夷）　　押尤韵	微雨鹭翘艇，夕阳人倚楼（秋）。
