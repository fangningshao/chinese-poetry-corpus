题韩左军马图（宋·吴觌）	韩公画马称神笔，矫首昂藏山鬼泣。眼明见此饮马图，乃知矩度不可轶。定嫌昔日徐庾体，渴骥奔泉超法律。骐骥骅骝志千里，屹立天闲甘伏枥。气势相宜适操纵，肉骨兼匀称肥瘠。世人但以骊黄求，翠驳玉花烦剪剔。苦论右军爱鹅趣，知公爱马应成癖。山阴道士不换经，已悟黄庭养生术。持将此卷参马祖，待须一口西江吸①。
