濯缨石（宋·吴元美）　　七言律诗　押庚韵	杖履叨从五马行，山翁醉舞乐升平。昨朝台上观垂钓，今夕江边伴濯缨。瘴水东流头半白，仙山南望眼双明。他时诵得使君句，绝似寒潭彻底清。
都峤山（宋·吴元美）　　七言律诗	群峦环翠绣江隈，八叠中峰洞府开。剑戟香炉空际列，马鞍兜子上方排。烟笼丹灶鳌擎稳，云盖仙人鹤驾来。观此宝玄真胜境，何须航海觅蓬莱①。
