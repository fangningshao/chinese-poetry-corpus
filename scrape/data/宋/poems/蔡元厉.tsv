赠逍遥子（宋·蔡元厉）　　五言律诗　押真韵	身在逍遥境，开庵寓此身。红尘不到处，白日独閒人。月满云山夜，花留玉洞春。坐中无俗客，猿鹤故相亲①。
孤青峰（宋·蔡元厉）　　七言律诗　押青韵	琳馆松扉白昼扃，骖鸾人去已冥冥。天开远画楼台古，地得遗丹草木灵。万壑野云晴酿雨，一池秋水夜涵星。麻姑仙驭今何在，槛外孤峰晚更青。
中阁（宋·蔡元厉）　　七言律诗　押东韵	万仞仙山插太空，山腰依约见蓬宫。人寰隔绝无烟到，洞府深沉有路通。石罅生云埋柱础，海光浮日照帘栊。野僧斋罢凭栏久，千里秋毫一望中①。
彩云轩（宋·蔡元厉）　　七言绝句　押麻韵	洞府神仙此是家，麻姑曾驻五云车。峰前三尺寒泉水，犹有白莲开旧花。
遗履轩（宋·蔡元厉）　　七言绝句　押虞韵	仙客相从往玉都，轩前惟见老松枯。春来试问梁间燕，还是当时旧履无①。
