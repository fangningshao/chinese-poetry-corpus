九锁山十咏 大涤洞（宋·邓牧）　　押屑韵	阴阴大涤洞，古色閟积铁。谁横一石碍，坐与三岛绝。元同我先去，不见肝肺热。
大德辛丑六月六日游洞霄和杜南谷（宋·邓牧）	南谷仙翁游八极，千山万山远相揖。翩然一笑玄盖天，草木尘埃总湔涤。晋人伏虎老空岩，秦代隐仙遗有声。幸喜仙翁能好客，羽衣谈笑晚风清①。
寄友（宋·邓牧）	我在越，君在吴，驰书邀我游西湖。我还吴，君适越，遥隔三江共明月。明月可望，佳人参差。笑言何时，写我相思。知君去扫严陵墓，祇把清尊酹黄土。浮云茫茫江水深，感慨空劳吊今古。孤山山下约陈实，联骑须来踏春色。西湖千树花正繁，莫待东风吹雪积。有酒如渑，有肉如陵。鼓赵瑟，弹秦筝，与君沈醉不用醒。人生行乐耳，何必千秋万岁名①。
