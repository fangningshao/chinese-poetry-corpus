怀古堂和陈梦斗诗（淳祐六年）（宋·陈垲）　　五言律诗　押歌韵	蛾眉亭下路，舟楫几经过。晚识黄山面，新添白发多。学仙徒化鹤，病偻喜名驼。四上江湖请，金章许换蓑①。
极目亭（宋·陈垲）　　七言律诗　押齐韵	谁知极目名亭意，不在登临与品题。天地两间同汗漫，江淮一水自东西。惊栖何日能归雁，灵异当年任照犀。万境尽从心上化，静参飞跃悟端倪①。
出郊观稼（宋·陈垲）　　押祃韵	数月两出郊，劝农复观稼。始言麦垄春，今已稻畦夏。女红綵纴馀，丁黄耘耔暇。暄凉虽不齐，晴雨倏忽乍。百丰未为多，一歉诚所怕。蠲逋广上恩，平粜裁米价。毫发可及民，岂不念夙夜。昔有王长官，筑堰它山下。惠利久益博，神灵此其舍。泓深或龙蛰，坚屹无蚁罅。定为三七分，酾为数十汊。石梁贯云涛，谁敢著足跨。流沙从何来，疑有物驱驾。人力几淘浚，壅淤仍障坝。旦功终此惠，去沙而变化。视古谁比方，郑白其流亚①。
满江红 循视江兴水备舟中赋（宋·陈垲）	万里长江，天与限、东南吴楚。何人者，提英□□，指鞭欲渡。孟德舳舻烟赤壁，佛狸心胆寒瓜步。问波涛、说尽几英雄，今犹古。中原地，纷（下缺）。
