莺啼序（宋·叶润）	离骚困吟梦醒，访台城旧路。问流水、东入沧溟，还解流转西否。乌衣梦、浪传故国，晴烟冉冉宫墙树。念吟魂凄断，待随燕子来去。回首十年，阑锦花场，趁吟云赋雨。可曾对、宝瑟知音，高轩为谁轻驻。倚东风、愁长笑短，水云深、春江日暮。伴羁怀，唯有征衫，贮寒半缕。高情谩赋，蕙带兰襟，蛾眉古来相妒。英雄到、江南易老。后来谁更，风景伤心，泪沾樽俎。登山宴水，横江酹酒，倾将慷慨酬形势，付兴亡、一笑翻歌舞。独醒难继山公，上马旌旗动，又还惊起鸥鹭。危亭恨极，落尽寒香，怕道断肠句。有多少、行星翠点，春浅寒深，孕粉藏香，蝶清蜂瘦。因孤彩笔芳笺，拟待倩取游丝，系却离绪。旋□□、写入鸣弦柱。曲高调古。更人何在，谁比和、此幽素。
