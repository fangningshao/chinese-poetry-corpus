次吴说避地白岩山中书怀韵（宋·邓仁宪）　　五言律诗　押先韵	避地南来极，吾乡北斗边。风尘今阻隔，途路旧迍邅。闾里千门盛，湖山百卉鲜。故乡归未得，飞梦入青天。
次廉布书事三首呈郎中机宜韵（宋·邓仁宪）　　五言律诗　押先韵	狎鸥东海上，结友竹林贤。国难知谁救，途穷祇自怜。空花迷眼界，秋月契心禅。未起归欤兴，重寻载酒船。
瀑布泉（宋·邓仁宪）	鲛人对泣号且呼，洒落瀛洲万斛珠。海神知贵不敢受，天池泻下扶焦枯。初疑素霓随银汉，尽似明月投冰壶。庐山瀑布几千丈，较此不可分锱铢。胶西先生春睡足，喜见晴光漱寒玉。武陵迷路初不知，错认松风响岩谷。金波满泛琉璃钟，长揖云峰谢拘束。更约青莲社里人，同向苍崖结茆屋①。
