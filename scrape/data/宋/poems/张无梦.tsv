桐柏崇道观（宋·张无梦）　　五言律诗　押歌韵	桐柏观周匝，千峰累翠螺。地高阴气少，天近日光多。三井云雷起，一坛鸾鹤过。谁言紫微后，无客继仙科。
凝真宫（宋·张无梦）　　七言律诗　押侵韵	五云深锁洞门深，蹑屐攀萝特地寻。烟霭不藏尘外路，神仙遗下水中金。喜游汗漫华胥宅，重忆崆峒至道心。不得方平同一醉，红霞零落我樽琴。
福圣观（宋·张无梦）　　七言律诗　押尤韵	台山卜隐十馀秋，曾伴仙翁处处游。瀑布长流天上雪，翠屏高倚洞前楼。云堆华顶寻飙驭，月满灵溪狎海鸥。此地重归别得路，赤城玉府透瀛洲①。
天台福圣观（宋·张无梦）　　七言律诗　押先韵	天台瀑布落青天，观在天台瀑布边。道士祇今烧药处，仙翁曾是种芝田。龙居古洞遗残雨，鹤出高巢点破烟。暂别灵溪游五岳，不知重到又何年①。
句（宋·张无梦）	壶中一粒长生药，待与苏州太守分（上梅昌言）。
