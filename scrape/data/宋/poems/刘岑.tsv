贞女祠（宋·刘岑）　　五言律诗　押侵韵	贞女已云远，芳名闻至今。烟波濑江上，松柏古祠深。暮色留残照，悲风动远林。谪仙文不死，读罢为沾襟①。
忠节庙（宋·刘岑）	皇天祐宋生虎臣，奋身櫜鞬起西秦。勇义智略卫霍伦，西平云亡愬复兴。疾首匈奴敢凭陵，恨不一举空朔廷。鸣剑抵掌志幽并，提兵北趋指神京。遇虏大点符离城，绛衣铁冠目怒瞑。虏众辟易屡窜奔，飞矢洞胁陨其身。帝心震悼诏廷绅，一旦失此飞将军。作宫庙食妥其灵，生为人雄死明神。虽殁不愧远与巡，气冲斗牛叩穹旻。臣魄尚能厉女真。镇山之南勒坚珉，百世祀兮慰忠魂①。
