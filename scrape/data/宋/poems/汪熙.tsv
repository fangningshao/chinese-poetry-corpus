谋创领要亭（宋·汪熙）　　押愿韵	生平酷爱山，好山宁相远。知吾入山意，幽致竞牵挽。信步杖藜轻，升高腰脚健。小雨著黄落，索索声相溷。僧窗事事幽，蕉肥野菊曼。尘市仅隔水，心安即为遁。有岩瞰清溪，古木郁萝蔓。前冈连远嶂，万象纷自献。人生有物缘，参合甚符券。缘外倘强求，十一失千万。此地乃天与，一亭吾欲建。寄言岩下石，为偿把钓愿①。
