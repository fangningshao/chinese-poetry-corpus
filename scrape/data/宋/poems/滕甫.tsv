蝶恋花 其一 次长汀壁间韵（宋·滕甫）	叶底无风池面静。掬水佳人，拍破青铜镜。残月朦胧花弄影。新梳斜插乌云鬓。拍索闷怀添酒兴。旋撷园蔬，随分成盘饤。说与翠微休急性。功名富贵皆前定。
蝶恋花 其二 再和（宋·滕甫）	昼永无人深院静。一枕春醒，犹未忺临镜。帘卷新蟾光射影。速忙掠起蓬松鬓。对景沈吟嗟没兴。薄倖不来，空把杯盘饤。休道妇人多水性。今宵独自言无定。
