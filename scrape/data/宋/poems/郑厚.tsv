登东山（宋·郑厚）　　五言律诗　押寒韵	小雨上东山，层层着意看。寻泉行处僻，就石坐来寒。赤舄归周旦，苍生起谢安。功能成底事，一抹暮云残①。
寒食登韩亭（宋·郑厚）　　七言律诗　押阳韵	燔身介子意何忙，理迹昌黎道更光。慷慨一封论佛骨，流离万里入蛮乡。孤芳亭角留韩木，遗爱人心比召棠。勿谓笔端无造化，如何祛鳄似祛羊①。
林和靖墓（宋·郑厚）　　七言律诗　押灰韵	山前山后冢累累，处士孤坟没草莱。古宅更遭新烧火，荒林难觅旧栽梅。月香水影诗空好，鹤怨猿惊客共哀。回首西泠桥外寺，晚来金碧拥楼台①。
登䂬溪仙人岩（宋·郑厚）　　七言绝句　押东韵	短帽依然九日风，岩头的的问仙翁。神仙料不私将橘，乞与陈黄方薛公①。
