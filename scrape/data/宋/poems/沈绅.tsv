和孔司封题蓬莱阁（宋·沈绅）　　七言律诗　押阳韵	三山对峙海中央①，高阁新题紫翠房。玉铉相君颁瑞地，金貂仙子挂冠乡。云随步武鳌头稳，风满中裾鹤背凉。吸尽流霞不知醉，直须乘月据胡床。
送程给事知越州 其二（宋·沈绅）　　七言律诗　押鱼韵	千兵督府占楼居，刻锁君门一夕虚。为厌承明新递直，却探禹穴旧藏书。家头鼓角闻初近，座上湖山画不如。一道政清貔虎肃，四星密拱紫微车①。
送程给事知越州 其一（宋·沈绅）　　押麻韵	天街雨歇槐飞花，镇东新府腰青緺。晓排阊阖辞玉皇，肃斋先过文德衙。赤墀再拜升东涂，赭袍前对明朱霞。公行早为上所器，恩言褒宠何光华。翰林紫微文章公，欢然惜去宴头加。东堂西府争落笔，诗艳万丈灵星槎。行周四方心尚壮，劲气晚节开胡沙。东南便乡久思归，翠岩白水得地嘉。秋风鲈鱼正鲜肥，旗鼓满城看过家。吾乡禹功有馀烈，旧俗质厚民不哗。比年天时苦荒札，大资公已勤栉爬。行当下车镇清和，仁贤相继自足夸。蓬莱到日望三山，海波浸眼穷天涯。酒浓诗豪真乐都，莫为画船留若耶。公才甚高宜大用，归来禁鼓听新挝。
题寒亭山壁（宋·沈绅）	元子此始来，大暑生冻骨。名亭阳崖角，高文犹仿佛。我行冰雪天，噤语揖风物。银江走碧涨，九疑抱云窟。它年名不磨，至者戒无忽。
