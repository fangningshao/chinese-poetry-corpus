咏石菖蒲（宋·释蕴常）　　五言律诗　押支韵	细水围棋石，纤纤手自移。几年离雁荡，万里到天池。浮玉春风后，小姑烟雨时。它年怀胜绝，魂梦亦清奇。
别苏养直（宋·释蕴常）　　五言律诗　押尤韵	老去难为别，愁边更著秋。碧芦围野水，落日满行舟。雁断西风急，天寒古寺幽。两乡无百里，能寄短书否。
知止亭晚望寄清大师（宋·释蕴常）　　七言律诗　押支韵	柳绕平湖绿映堤，栏干人静夕阳迟。归鸦欲尽千林暝，白鸟飞来一段奇。短发缘愁分壮志，断云含雨入新诗。不堪更作怀人恨，歌罢竹枝成别离。
游天台赤城山（宋·释蕴常）　　七言律诗　押东韵	拄藜扶我过桥东，便觉晴岚翠扫空。紫府百年藏玉简，丹崖千丈挹仙风。释签书到新罗国①，卧佛岩连旧梵宫②。稽首导师悲愿在，我宁辛苦守诗穷③。
咏兰（宋·释蕴常）　　七言绝句　押灰韵	目断山河恨莫裁，折芳犹记小徘徊。细看叶底春风面，疑自幽篁影下来①。
送空上人（宋·释蕴常）　　七言绝句　押支韵	过了梨花春亦归，小窗新绿正相宜。白头更作西州梦，细雨青灯话别离。
登虎丘即事（宋·释蕴常）　　七言绝句　押东韵	九月凭栏已怯风，鬓霜留我客愁中。夕阳看尽烟生树，野水无情天四空。
江村（宋·释蕴常）　　七言绝句　押微韵	江村风急苇花飞，漠漠吹烟树影稀。亦有人家沙际住，夕阳鸡犬傍人归①。
