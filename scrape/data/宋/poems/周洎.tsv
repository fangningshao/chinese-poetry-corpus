忠孝亭（宋·周洎）	晋鼎臲卼奸人窥，孰谋国者如儿嬉。陷阱弗设延虎貔，虓阚搏噬婴者摧。群公奔溃不敢谁，卞公力疾起督师。谓事迫矣奚生为，以肉喂虎吁可悲。公则死矣二子随，伟哉忠孝萃一时。维公忠义天所资，向来谋国如蓍龟。不用吾言至于斯，为社稷死则死之。冶城之麓江之湄，荒冢突兀馀丰碑。半生读史长歔欷，拜公之坟涕沾颐。死者可作吾谁归，嗟哉江左固多士。往往所欠惟一死，元规儿辈何足罪。王公偪仄石头里，气息奄奄有如泉下鬼。苏武之节不如是，视公胡不颡有泚。男子之死一言耳，死而不亡公父子①。
