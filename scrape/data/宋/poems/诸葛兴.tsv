会稽颂（宋·诸葛兴）	瞻越山兮镜之东，郁乔木兮岑丛。倚青霞兮窆石，枕碧流兮宝宫。端黻冕兮穆穆，列俎豆兮雍雍。梅为梁兮挟风雨，倏而来兮忽而去。芝产殿兮间见，橘垂庭兮犹古。壁腾辉兮桂荐瑞，书金简兮缄石匮。朝万玉兮可想，探灵文兮何秘。嗟洚水兮横流，民昏垫兮隐忧。运大智兮无事，锡洪范兮攸畴。身劳兮五岳，迹书兮九州。亶王心兮不矜，迄四海兮歌讴。猗圣宋兮中兴，驻翠跸兮稽城。独怀勤兮旷代，粲奎文兮日星。扬舲兮拊鼓，吴歈兮郑舞。奠桂酒兮兰肴，庶几髣髴兮菲食卑宫之遗矩。（右大禹陵）
