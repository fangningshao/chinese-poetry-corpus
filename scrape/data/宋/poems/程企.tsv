泗源（宋·程企）　　五言排律　押灰韵	泗源奇且怪，声势各喧豗。虎豹岩边去，蛟龙窟里来。稍流烟作阵，初激雪成堆。派必人疏导，源应鬼凿开。乍深涛不起，渐远浪相催。可把江心比，尝将海眼猜。始微才迸玉，终盛忽奔雷。涧为寒无卉，丘因涧有苔。已观离窦侧，俄见过城隈。石劲崖难漱，沙虚岸易颓。迩虽逾济漯，遐亦到蓬莱。洗钵僧常至，乘槎客未回。我从原际瞰，谁自谷中推。汹涌曾浮磬，潺湲好泛杯。狭宁容蚁穴，湍可暴鱼鳃。劈华非天意，排淮乃力哉。傍如巫女峡，上类楚王台。漏泽空神异，襄陵但水灾。林幽多鸟雀，地僻少尘埃。重爱兹佳趣，题诗愧不才①。
