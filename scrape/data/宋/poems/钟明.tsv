书义倡传后（宋·钟明）	洞庭之南潇湘浦，佳人娟娟隔秋渚。门前冠盖但如云，玉貌当年谁为主。风流学士淮海英，解作多情断肠句。流传往往过湖岭，未见谁知心已赴。举首却在天一方，直北中原数千里。自怜容华能几时，相见河清不可俟。北来迁客古藤州，度湘独吊长沙傅。天涯流落行路难，暂解征鞍聊一顾。横波不作常人看，邂逅乃慰平生慕。兰堂置酒罗馐珍，明烛烧膏为延伫。清歌宛转绕梁尘，博山空濛散烟雾。雕床斗帐芙蓉褥，上有鸳鸯合欢被。红颜深夜承燕娱，玉笋清晨奉巾屦。匆匆不尽新知乐，惟有此身为君许。但说恩情有重来，何期一别岁将暮。午枕孤眠魂梦惊，梦君来别如平生。与君已别复何别，此别无乃非吉徵。万里海风掀雪浪，魂招不归竟长往。效死君前君不知，向来宿约无期爽。君不见二妃追舜号苍梧，恨染湘竹终不枯。无情湘水自东注，至今斑笋盈江隅。屈原九歌岂不好，煎胶续弦千古无。我今试作义倡传，尚使风期后来见①。
