三萧行贺萧丞定夫子登科（宋·傅西斋）	吾乡前辈多风谊，教子读书全盛事。刘斯立在庆历间①，二子同升俱上第②。后来嘉祐孔长源③，三子联登相后先④。元丰四谢更同榜⑤，一家科第光烨然。直到淳熙徐思叔，亦与二子连芳躅。又报年来萧定夫，绍定两科庭下玉。二百年间能几家，刘家孔家无以加。才名学行总名世，不但官爵称高华。谢家独有民师著，徐家大无鸣诗句。人道萧室父子三，前辈流风无让处。萧公要是真醇儒，家无他物惟有书。自家读了教儿读，夜半书声喧里闾。造物负公还不贫，嘉定庚辰汉庭右。此时二子已崭然，公曰吾心汝其懋。果然相继取高科，二哥饶著与三哥。乃翁笑向月中问，吾家桂树何其多。月娥报道萧家桂，生满月中香满世。移过东山能几年，今日方教翁满意。祝公此意令深长，香名当使百世芳。前贤事业远且大，三刘三孔尤辉光。世科膴仕公家有，实声莫落谢徐后。要知渝上一萧家，突过四家名宇宙。我曾与公同荐名，服公文行识公真。更与贤郎共文社，情谊凛凛如霜筠。翻笑传家三父子，草亭老人空厉志。曾不得名于荐书，仅有大儿前擢第。小儿四度试春官，尚期他日修征鞍。如今饥卧空山里，慨想前事悲汍澜。喜闻令子归锦里，夜不能眠推枕起。瓣香寓作三萧行，寄贺萧公当双鲤⑥。
