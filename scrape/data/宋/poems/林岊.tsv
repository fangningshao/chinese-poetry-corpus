波斯岩（宋·林岊）　　七言律诗　押覃韵	何物波斯有此岩，岩前岩后著深潭。双猊顾母鱼鳞脊，峙阙迎宾玉笋簪。立塑崩崖天入牖，垂缨宝盖佛留龛。使君劝课亲来此，谩与邦人父老谈。
青田岩（宋·林岊）　　七言律诗　押先韵	老鹤回翔去几年，至今岩壑此名传。跻攀分寸疑无路，飞入方壶却有天。白象绿狮呈怪石，神泉深洞隐真仙。细看滴乳流脂处，不是青田是玉田。
盘石（宋·林岊）　　七言律诗　押阳韵	捲烟阁西官道长，一水东注襟沧浪。山连踞虎岩如屋，栈接飞鸾石作梁。田野四时歌乐土，关河千里隔蛮乡。我来九载叨民牧，亿万斯年说太康①。
砻岩（宋·林岊）	尝闻仙人渡海术，授以尺杖如飞龙。凭虚闭目不敢瞬，波涛汹涌喧天风。兹岩山窟飞海岸，直扫一涧声何雄。瞑行千步水入耳，明探万壑云生胸。嵚崖滴乳芝玉脆，剜穴喷水莲腮红。神仙缥缈在何许，心平意定天为通。此行况复匪游戏，出门借问春耕农。
句（宋·林岊）　　押灰韵	山中有寺寺有阁，阁外之山横翠来（横翠亭）。
