昆山夜泊舟中遣怀（宋·胡峄）　　七言律诗　押庚韵	念昔扶衰别故城，敢期身见稍休兵。连年防患秋更急，此节浮家夜亦行。梦里不应追昨梦，生前聊复且偷生。空中鸟迹谁能记，万古由来一妄情。
泊昆山（宋·胡峄）　　七言绝句　押先韵	疾风欺雨透蓬船，拥被和衣昼亦眠。儿女登临馀脚力，更随明月绕山前。
同仲南弟游慧聚寺（宋·胡峄）　　七言绝句　押删韵	政欲相携紫翠间，不堪风雨径催还。何时更上月华阁，细认真山与假山。
过百家瀼（宋·胡峄）　　七言绝句　押庚韵	风雨留人阻去程，扶衰上冢过清明。百家瀼里犹掀簸，那得江神不世情①。
