胥山庙（宋·曹既明）　　七言律诗　押真韵	贯弓执矢一亡臣，未洗昭关客路尘。道上乞飧逢漂女，江边款渡得渔人。致君岂谓初无术，卖国由来别有因。文种墓空山胁冷，怒潮朝夕怨江滨。
冷泉亭（宋·曹既明）　　七言绝句　押阳韵	朱檐日转轩窗冷，碧嶂云低草树香。山影倒沈波底月，夜阑相对写寒光①。
过林和靖旧址（宋·曹既明）　　七言绝句　押侵韵	短棹不归双鹤去，一邱烟草寄山阴。水边疏影黄昏月，无限风骚在客心①。
夜宿浙江亭（宋·曹既明）　　七言绝句　押江韵	夜半潮声撼客床，卧听柔橹闹空①江。惊回倦枕乡关梦，海日烘山上晓窗②。
有怀湖山留题惠因院（宋·曹既明）　　押曷韵	湖山平生亲，松竹亦瓜葛。深期说情话，跬步成契阔。岂无朝夕思，或以尘累夺。何当淡相从，长年席不割①。
与同舍待浴灵芝寺（宋·曹既明）　　押庚韵	一雨洗秋色，湖山增眼明。番番水中荷，作此凄凉声。我辈等憔悴，客饭千里程。愿言涤尘土，冠盖临华京①。
