送友人赴天台幕（宋·贾收）　　五言律诗　押真韵	天台仙籍上，又见姓刘人。入幕红莲晓，趋庭彩服春。鱼多知海熟，药少觉山贫。太守乡儒丈，何妨婉画频①。
具区阁（宋·贾收）　　五言律诗　押先韵	轩窗尘不点，更在水云边。夜月鸣榔地，秋风斫鲙天。达人多傲世，清景易忘年。往往凭栏者，空高张翰贤①。
题有美堂（宋·贾收）　　七言律诗　押寒韵	自刊宸画入云端，神物应须护翠峦。吴越不藏千里色，斗牛常占一天寒。四檐望尽回头懒，万象搜来下笔难。谁信静中疏拙意，略无踪迹到波澜①。
和沈君与送蟹（宋·贾收）　　七言律诗　押东韵	彭越孙多伏下风，蝤蛑奴视敢称雄。江湖纵养膏腴紫，鼎镬终烹爪眼红。嗍称吴儿牙似镀，劈惭湖女手如葱。独怜盘内秋脐实，不比溪边夏壳空①。
句（宋·贾收）　　押阳韵	洄洄流水抱横塘，兰芷无风也自香①。
