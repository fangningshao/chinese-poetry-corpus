惜奴娇（宋·巫山神女）	瑶阙琼宫，高枕巫山十二。睹瞿塘、千载滟滟云涛沸。异景无穷好，闲吟满酌金卮。忆前时。楚襄王，曾来梦中相会。吾正鬓乱钗横，敛霞衣云缕。向前低揖。问我仙职。桃杏遍开，绿草萋萋铺地。燕子来时，向巫山、朝朝行雨暮行云，有闲时，只恁画堂高枕。
惜奴娇（宋·巫山神女）	绕绕云梯，上彻青霄霞外。与诸仙同饮，镇长春醉。虎啸猿吟，碧桃香异风飘细。希奇。想人间难识，这般滋味。姮娥奏乐箫韶，有仙音异品，自然清脆。遏住行云不敢飞。空凝滞。好是波澜澄湛，一溪香水。
惜奴娇 蓬莱景（宋·巫山神女）	山染青螺缥渺，人间难陟。有珍珠光照，昼夜无休息。仙景无极。欲言时。汝等何知。且修心，要观游，亦非。大段难易。下俯浮生，尚自争名逐利。岂不省，来岁扰扰兵戈起。天惨云愁，念时衰如何是。使我辈、终日蓬宫下泪。
惜奴娇 劝人（宋·巫山神女）	再启诸公，百岁还如电急。高名显位瞬息尔。泛水轻沤，霎那间、难久立。画烛当风里。安能久之。速往茅峰割爱，休名避世。等功成、须有上真相引指。放死求生，施良药、功无比。千万记。此个奇方第一。
惜奴娇 王母宫食蟠桃（宋·巫山神女）	方结实累累。翠枝交映，蟠桃颗颗，仙味真香美。遂命双成，持灵刀割来，耳服一粒，令我延年万岁。堪笑东方，便启私心盗饵。使宫中仙伴，递互相尤殢。无奈双成，向王母高陈之。遂指方，偷了蟠桃是你。
惜奴娇 玉清宫（宋·巫山神女）	紫云绛霭，高拥瑶砌。晓光中、无限剖列。肃整天仙队。又有殊音欲举。声还止，朝罢时，亦有清香飘世。玉驾才兴，高上真仙尽退。有琼花如雪，散漫飞空里。玉女金童，捧丹文、传仙诲。抚诸仙，早起劳卿过耳。
惜奴娇（宋·巫山神女）	光阴奇。扶桑宫里。日月常昼，风物鲜明可爱。无阴晦。大帝频銮于瑶池。朱阑外，乘凤飞。教主开颜命醉。宝乐齐吹。尽是琼姿天妓。每三杯，须用圣母亲来揖。异果名花几千般，香盈袂。意欲归。却乘鸾车凤翼。
惜奴娇（宋·巫山神女）	显焕明霞，万丈祥云高布，望仙官衣带，曳曳临香砌。玉兽齐焚，满高穹、盘龙势。大帝起。玉女金童遍侍。奉敕宣言，甚荷诸仙厚意。复回奏，感恩顿首皆躬袂。奏毕还宫，尚依然云霞密，奇更异。非我君，何闻耳。
惜奴娇 归（宋·巫山神女）	吾归矣。仙宫久离。洞户无人管之。专俟吾归。欲要开金燧。千万频修己。言讫无忘之。哩啰哩。此去无由再至。事冗难言，尔辈须能自会。汝之言，还便是如吾意。大抵方寸平平，无忧耳。虽改易之。愁何畏。
