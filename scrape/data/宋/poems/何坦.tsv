次张友使吴令君游石洞韵（宋·何坦）　　七言律诗　押尤韵	二隽行阡得胜游，清诗传播气横秋。定知馀子漫千首，竟使老夫低一头。山是玉壶天里到，水从银汉罅中流。被渠吟作惊人句，压倒乾坤日夜浮①。
乞酿于郭伯瞻（宋·何坦）　　七言律诗　押虞韵	洗盏试邀从事醵，卧罍忽报步兵厨。良辰不与清樽共，今夜傥羞明日无。未论一缸分雪乳，已拚千日醉云腴。宜黄漫尉今狂甚，听我酣歌入五湖①。
非雪（宋·何坦）　　七言绝句　押真韵	邹子当年吹玉律，解令寒谷暖生春。岂知此有冯夷宅，六月飞花冷扑人。
蜂儿榧（宋·何坦）　　七言绝句　押虞韵	味甘宣郡蜂雏蜜，韵胜雍城骆乳酥。一点生春流齿颊，十年飞梦绕江湖。
