契友夜酌联句（宋·赵汝域）　　五言律诗　押真韵	银烛清谈久，乡情异路真。醉能忘世故，狂欲静风尘。细踏梅花月，长讴栗里春。不知时节换，诗句得来新（以上民国十七年《蒙城赵氏宗谱》卷一）。
诗二首 其二（宋·赵汝域）　　七言律诗　押阳韵	数叶梧桐落短廊，一泓秋水湛银塘。调琴独奏猗兰操，啜茗清飘茉莉香。涕泣两年同贾傅，痴梦千载笑君房。于今不作武宁客，蓑笠渔竿日月长①。
诗二首 其一（宋·赵汝域）　　七言绝句　押麻韵	醉梦腾腾听打衙，三年踪迹类瓠瓜。如今不似穿云子，一钵随身到处家。
题栽梅桃（宋·赵汝域）　　七言绝句　押灰韵	梅花开尽桃花开，两朵春移小院栽。索笑索吟殊未已，浑浑疑是故人来。
