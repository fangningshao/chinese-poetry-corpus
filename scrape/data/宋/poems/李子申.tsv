多丽（宋·李子申）	好人人。去来欲见无因。记当时、藕香倚暖，岂期蝶散鹣分。到而今、漫劳梦想，嗟后会、惨啼痕。绣阁银屏，知他何处，一重山尽一重云。暮天杳、梗踪萍迹，还是寄孤村。寂寥月，今宵为谁，虚照黄昏。细追思深诚密意，黯然一饷消魂。仗游鱼、漫传尺素，望塞雁、空噎回纹。帐衾寒、香消尘满，博山沈水更谁薰。断肠也、无聊情味，惟有殢芳尊。沈吟久，移灯向壁，掩上重门。
