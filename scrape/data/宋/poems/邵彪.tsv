丹阳怀古（宋·邵彪）　　五言律诗　押萧韵	故里诗人去，湖山最寂寥。草深张祜宅，花暗许浑桥。凤髓何时续，蓬萍触处飘。鸿冥杳难及，霜鬓两萧萧①。
古上方（宋·邵彪）　　七言律诗　押真韵	凌云细路险可遵，稍从飞锡攀嶙峋。乌巢崔嵬寄林莽，蚁穴细碎严君臣。震开楼阁一弹指，俯览世界千微尘。人间劫火变灭尽，此地独与湖山新①。
赋丹阳县治沧浪台（宋·邵彪）	秦凿断巘崿，晋圃亡町畦。事古迹茫昧，天高水渺瀰。缅怀褚季野，清坐行四时。仓黄挤兴公，无乃醉魂迷。不如颜中书，藻舟赋新诗。芜废今几年，黄鹄怨坏陂。令尹古循良，见利勇有为。如云拥万锸，矢矫出大堤。蛟龙鼓洪涛，鸥鹭舞寒漪。危台俯回渚，长怀旷遐睎。乃知高世心，宜与湖山期。下注万顷田，水田数斗泥。民乐我亦乐，举觞淡忘归①。
