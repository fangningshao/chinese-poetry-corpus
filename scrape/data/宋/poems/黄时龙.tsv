浣溪沙（宋·黄时龙）	雨歇花梢月正明。映帘人静绣灯昏。鸳鸯成字便停针。笑启玉奁明酒晕，缓寻金叶熨香心。一春情绪此时深。
雨中花令（宋·黄时龙）	十四弦声犹未断。星月上、西墙一半。却手休弹，含情微妒，报道春宵短。银烛纱笼须早办。不住地、金蕉催劝。别院人归，小窗灯静，自把花枝看。
虞美人（宋·黄时龙）	卷帘人出身如燕。烛底粉妆明艳。羯鼓初催按六么。无限春娇都上、舞裙腰。画堂深窈亲曾见。宛转楚波如怨。小立花心曲未终。一把柳丝无力、倚东风。
