寿开府（宋·严敦常）	季冬两十鸡鸣初，僚吏府造如云趋。绣轴捧星香拥炉，共庆此日生真儒。玉堂金印守此都，今日为城镇匈奴。坐安天下犹覆盂，祝公之寿宜何如。欲祝公如九皋鹤，鹤颈虽长畏缯缴。欲祝公如千岁龟，清江作使身亦危。又祝公如松与柏，樵斧焉知岁寒色。刚莫刚兮赤山铁，铁作干将有时缺。坚莫坚兮泰山石，溜滴波穿有时泐。不若祝公如太虚，包含千古无时无。任驰玉兔飞金乌，暑往寒来速又徐。发常如漆齿常固，太虚不老君与俱①。
