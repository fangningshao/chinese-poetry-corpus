赠吴德夫（宋·郭忠孝）　　五言律诗　押虞韵	云霄拂衣早，幽意满江湖。天地英声在，风流何代无。属辞还两汉，垂钓合三吴。倚棹伤今古，长歌击唾壶。
与吕微仲范彝叟登福山寺（宋·郭忠孝）　　七言律诗　押先韵	夹路东风花欲燃，群仙携傍翠微巅。空阶遍撒金莲火，虚殿高烧宝篆烟。禅寂静谈支遁后，道源真悟伏羲前。寻僧未及鸠莲社，且共清樽石榻连。
寄张元德秘书（宋·郭忠孝）　　七言律诗　押鱼韵	良觌暌违数载馀，故人踪迹近何如。春秋藉子发精义，周易惭余无特书。山阁停云愁绝处，屋梁落月梦回初。何时共剪西堂烛，尊酒论文剪野蔬①。
