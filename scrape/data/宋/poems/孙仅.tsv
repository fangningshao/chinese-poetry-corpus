步虚台（宋·孙仅）　　七言律诗　押东韵	抱怀宁独固难穷，自与山林逸兴同。白马岂能分辨客，青牛还会识仙翁。凝神宅古河声里，望气台荒野色中。试上高原长一啸，断蓬衰草掩秋风①。
诗一首（宋·孙仅）　　七言律诗　押先韵	閒如云鹤散如仙，逸士声名处处传。诗自会来轻物象，道从高后小林泉。谋身只置煎茶鼎，积货惟收卖药钱。见说新居更幽僻，为忧徵诏到门前①。
蒙泉（宋·孙仅）　　七言绝句　押删韵	孤城深锁乱云间，城上云开面面山。负郭惠泉谁共访，卫公诗碣绿苔班①。
新秋（宋·孙仅）　　七言绝句　押东韵	火云犹未敛奇峰，攲枕初惊一叶风。几处园林萧瑟里，谁家砧杵寂寥中①。
勘书（宋·孙仅）　　五言排律　押先韵	儒家无外事，招客勘青编。笔墨东西置，朱黄次第研。频忧伤点窜，细恐误流传。改易文辞正，增加字数全。目因繁处倦，心向注中专。端坐穷今古，披襟见圣贤。疲劳时举白，游息或谈玄。得兴忘昏旭，题名记岁年。栖毫思确论，废卷恨忘篇。鱼鲁皆刊定，谁人敢间然①。
题潜山（宋·孙仅）　　五言排律	势参吴楚分，作镇向同安。地胜尘寰隔，天深洞府宽。位将衡岳敌，根与霍山盘。尘见千年白，霞生万仞丹。崖秋争峭拔，峰霁间巑岏。日转香炉煖，风生玉照寒。石栖平郡堞，天柱倚云端。绝顶人游少，高空鸟度难。风雷生别壑，星斗绕层峦。寒暑岩间异，方隅岭际观。为霖同海内，倒影压平阡。砂印猿踪迹，池飘鹤羽翰。烟萝交密荫，瀑布落飞湍。磴道莓苔滑，松根霹雳乾。石奇疑虎伏，湫险认龙蟠。胜好当春赏，幽宜带雪看。气蒸茶蕊嫩，香老菊花残。青擢凌霄干，红垂受露兰。禅邻祖师塔，仙接左慈坛。几客歌维岳，何人咏考槃。元宗曾立庙，武帝亦鸣鸾。圣代从何极，灵祠辑未阑。青词驰长吏，法服降中官。千古图经里，高名定不刊①。
赠种徵君放（宋·孙仅）　　七言排律　押删韵	雄文英概比君难，二十高名满世间。飞诏几回来北阙，草玄终不出南山。诗篇落处风雷动，笔力停时造化闲。仙术每将丹诀解，史才曾把逸书删。家僮只有猿随从，坐客唯闻鹤往还。两制词臣求识面，九重天子望祇颜。处士星孤轻世俗，大夫松好贱官班。棋残夜石秦云断，琴彻秋岩蜀月弯。朝议蒲轮看再降，肯教从此老柴关①。
句（宋·孙仅）　　押侵韵	刑人一旦起幽深，功业煌煌照古今（傅岩）。
