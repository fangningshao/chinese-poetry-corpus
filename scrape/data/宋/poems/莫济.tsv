挽薛常州艮斋先生（宋·莫济）　　五言律诗　押尤韵	今代论儒学，如君德最优。是非千古事，出入九家流。身殁言犹在，官卑志未酬。傥令兴礼乐，端不后程仇①。
次韵梁尉秦碑（宋·莫济）　　押支韵	六王失国四海归，秦皇东刻南巡碑。法因史籀有增减，名与苍颉争飞驰。自言功德可歌颂，黔首个个愚无知。海神何故独拒命，风涛塞路蟠蛟螭。群臣谄佞仙药远，死生治乱分两歧。山灵不可守碑记，片段应作龟床支。陵谷虽存世代异，耳目双被诞者欺。只馀纸本落人世，千古遗臭东南崖。我闻秦望最高峻，城域所见非昔时。何山距县四十里，符合传记壮且奇。众峰乃是子孙行，古木几换蛟龙枝。指东作西未足怪，父老流传从小儿。政如涂山玉帛会，漫不可考岁久之。梁君吏隐年甚少，郁郁寸角初解麋。裹粮挈榼访古迹，气味萧散如分司。忽闻片石在绝顶，小篆无乃斯翁为。手披荆棘诃虎兕，拄杖直叩山头皮。模糊岂复有字画，此物及见秦乱离。当时威势振天下，不言惨毒民嗟咨。乘舆所至为刀锯，方岳何暇安礼仪。关中屡弃百二险，历数浪指亿万期。君臣乃尔自贤圣，鲠论不复相瑕疵。陈迹安知百世后，樵夫牧子笑脱颐。兴亡俄顷三叹息，抚掌重阅太史辞。假使玉箸馀笔画，文过其实世所嗤。早知金石不可恃，相君应悔燔书诗①。
