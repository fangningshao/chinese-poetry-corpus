淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得节字（宋·陈协）	贾生陈治安，难与绛灌列。汲黯触公卿，不得补遗阙。直道非身谋，古今同一辙。吾观蔡子贤，木讷有志节。道山得良友，同舍颜色悦。家学传考亭，议论接贤哲。尘污具瞻地，两疏愤激切。当宁垂宽容，在庭竞称说。屡章丐投闲，一节往司臬。狱情贵平反，人物宜区别。要令大江东，精彩与昔别。君诚给谏姿，上恩讵轻绝。即当宣室对，忠言合稷契①。
