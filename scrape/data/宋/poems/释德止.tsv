叠石庵（宋·释德止）　　五言绝句	叠石峰之颠，下瞰杨梅涧。平地数亩馀，水石光灿烂①。
浯溪图（宋·释德止）	夷途勿抛控，抛控马多失。挹水勿极量，极量器多溢。安史起天宝，转战竟奔北。辞臣献颂诗，要垂万世则。一字堪白首，大书仍深刻。谁作浯溪图，千里在咫尺。飞湍如有声，旁汇浸层碧。巉绝半岩间，髣髴见鸟迹①。不觉加手磨，真恐苔藓没。国姓前后异，天运古今一。向来文武才，坐筹或操笔。种种皆可称，俯仰重叹息。愿君宝此图，置之丹粉壁。昔人如可作，想像壮胸臆②。
偈（宋·释德止）　　押庚韵	不因言句不因人，不因物色不因声。夜半吹灯方就枕，忽然这里已天明①。
