溪轩即事（宋·何筹斋）　　五言律诗　押东韵	小立溪窗下，山光晚不同。清秋霜未降，乌桕叶先红。桥影涵深水，钟声挟远风。闲情谁领会，吟处倚梧桐①。
书乡僧庵（宋·何筹斋）　　七言律诗　押麻韵	静答光阴转法华，生涯更藉菊为家。山园隔树翻秋雨，石径萦池浴晚霞。学凤尾翘无限草，似鸡冠样不胜花。萧椮安得诸王谢，竹下清谭煮露芽①。
题柯山道中（宋·何筹斋）　　七言绝句　押侵韵	扁舟空载断纹琴，横膝谁知太古音。趁取暮潮归旧隐，豆花篱落正秋深①。
