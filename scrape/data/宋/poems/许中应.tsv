涵碧亭（宋·许中应）　　七言律诗　押侵韵	清泚何妨一整巾，苍崖先自怯登临。汎现人物几荣悴，祗有林泉无古今。万个倘容参直节，一泓端欲印无心。苍颜还许交同老，罗隐书堂尚可寻①。
陪邑大夫登西岘峰（宋·许中应）　　押侵韵	晴暾发轻暑，惠风荡繁林。驱车青郊路，举跐西山岑。随流玩回转，就阴便清深。子规续哀响，仓庚流好音。侧径既窈窕，层崖亦岖嵚。石泉漱琼瑶，松风戛璆琳。云间渺虚旷，恍若韶濩临。水乐名其亭，上有坡仙吟。泉甘瀹新茗，芹香侑清斟。攀跻岂不劳，景胜忘所任。夕阳忽在山，清兴浩难禁。山灵应有约，何时重来寻①。
