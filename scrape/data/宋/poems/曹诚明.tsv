游大涤（宋·曹诚明）	天风吹我来洞天，青山九折溪回环。金堂玉室在何处，天坛石洞馀千年。凤鸣朝阳凡鸟息，猿啼夜月空林寒。万仞云开涌翠壁，六月秋生飞玉泉。振衣长歌登绝顶，俯视浮世纤尘閒。吟成一笑欲飞去，千岩万壑生云烟①。
大涤洞天留题（宋·曹诚明）	好风吹我来洞天，云山九折相回旋。苍虬绾结锁清润，翠蛟飞舞鸣潺湲。一从大涤豁心目，披蒙蹑径登来贤。栖真亭结翠微顶，临风一啸卑尘寰。凤鸣晓霭群籁息，龙眠夜月山云连。双台叠翠锁空洞，危峰屹柱崭苍烟。金堂玉室亘万古，兰林蕙帐馀千年。三更雨滴傍檐石，六月秋生飞玉泉。瀹泉烹玉隽馀味，但觉两腋如飞仙①。
