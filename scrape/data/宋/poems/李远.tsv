赠写御真李长史（宋·李远）　　七言律诗　押庚韵	玉座烟销砚水清，龙髯不动彩毫轻。乍分隆准山河秀，初点重瞳日月明。宫女卷帘皆暗认，侍臣开殿尽遥惊。六朝天下应无敌，始觉僧繇浪得名①。
失鹤（宋·李远）　　七言律诗　押侵韵	秋风吹却九皋禽，一片閒云万里心。碧落有情应怅望，青天无路可追寻。来时白雪翎犹短，去日丹砂顶渐深。华表柱头留语后，不知消息到如今①。
仆久客钱塘有吹笛月下者同旅闻之凄然皆有归思属令赋之（宋·李远）	柯亭之椽不复得，蕲州黄竹今尚存。苍崖翠壁产脩干，千顷萧索烟云昏。羌人眼力发天巧，长笛裁成凤膺饱。老龙馀响出空星，欲喷炎天作秋晓。西湖夜寂凉风生，山头一钩新月明。商声悽悲羽声壮，行子忽忽难为情。时无绿珠清音激皓齿，野王临风三弄亦已矣。唯有愁端无古今，举刀不断东流水。深闺兰灯照空床，笛声不如离恨长。曲终人散一惆怅，回首江山非故乡。万事浮云过寥廓，且醉杯中琥珀薄。君不见玉管横吹黄鹤楼，江城五月梅花落①。
句 其三（宋·李远）　　押东韵	钗斜穿綵燕，罗薄剪春虫（立春）。
