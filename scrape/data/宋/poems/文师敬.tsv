龙多山（宋·文师敬）　　押屋韵	我家龙多西，出门山在目。杖履三十里，兄弟穿云宿。山上有顷田，岩洞多重复。石囤如内空，可容万亿斛。奇古一仙台，清绝三梵屋。千岁大夫松，万竿君子竹。四时风飕飕，多寒而少燠。天低星日近，举首心自肃。不敢高声呼，恐帝谓予黩。转盼四方宽，万山皆俯伏。幽人来避世，松柏可充腹。何劳苦煎炮，自有云蒸熟。朝易暮楞严，随意伴幽独。天下真乐在，安用名利逐。我亦知此乐，倚门望良速。入山未要深，且归问寝餗。男儿天下志，未忍同草木。他时素志遂，人进我则缩。来此寄馀生，分此山林福。吾心与道俱，出处应可卜①。
