宽民堂（宋·颜耆仲）　　七言律诗　押真韵	圣训昭垂本至仁，此堂取义立名新。通商有道能徕远，计利无心盖为民。宽赐一分皆德意，奉行两字属微臣。年年宝货千般集，好是熙台到处春①。
喜雨轩（宋·颜耆仲）　　七言律诗　押灰韵	六月炎炎苦旱灾，斯民何罪守非材。炉烟未断浓云合，神物潜驱好雨来。苗槁复苏青易见，鬓愁虽喜白难回。也知慰我三农望，膏泽应须遍九垓①。
