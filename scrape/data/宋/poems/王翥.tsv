浮世（宋·王翥）　　五言律诗　押尤韵	浮世惟高枕，平生有敝裘。江花中酒日，巴雨落帆秋。老矣英雄事，愚哉盗贼谋。啼猿长自在，一笑下沧洲。
灌口秋涨（宋·王翥）　　五言律诗　押先韵	所向愁无地，穷源欲上天。蛟龙胡尔怒，鸥鹭更谁怜。万里朝宗意，群凶跋扈年。生涯秋色里，独立问渔船。
忆舍弟（宋·王翥）　　五言律诗　押微韵	药物吾仍病，花时汝未归。不眠愁月落，独立看云飞。诗礼自持律，饥寒谁解围。遥知理舟楫，西望涕沾衣①。
送张判官归巴州（宋·王翥）　　五言绝句　押萧韵	回首三巴曲，平生万里桥。衣冠无赖客，花月可怜宵。
吴宣抚故宅（宋·王翥）　　五言排律　押庚韵	社稷疲奔命，乾坤服至诚。扶持三蜀在，出入两朝荣。豕犬有遗恨，麒麟空复情。家声隤已尽，国法用犹轻。成季翻无后，花卿浪得名。门庭黄鸟语，几杖绿苔生。威福何偏重，精神恐不平。庶几蒙世立，凡百慎持盈。
