玉华山（宋·张峋）	玉华山谁穷远近，百里回旋势方尽。削成苍玉倚青天，气象轩轩独奇俊。黄河哮顑摧昆崙，一峰飘落如龙蹲。白云低垂半岩腹，茫茫日轮平地奔。惊湍瀑流飞辟历，松根巉岩裂石壁。洞门昼闭不知深，仙人琼浆满杯碧。饥鼯啼烟猿啸风，子规声哀愁满容。山鸟嘤咛绕乔木，唯有黄鹤鸣噰噰。翠华迢迢来避暑，飘然陵云欲轻举。当时此地最清凉，九成翠微不足数。玉鞘声断宫殿闲，大龙飞去髯难攀。川峦如旧人事变，但见明月留空山①。
