游圣水寺偶成（宋·蔡逸）　　五言律诗　押佳韵	尽日苦征赋，公馀散霁怀。塞云生古石，宿雨溜悬崖。鸟倦晨犹伏，僧眠午未斋。高人莫相笑，仙尉亦吾侪。
游圣水兴慈寺（宋·蔡逸）	二月春事半，县花无数开。江头连骑行，江雾绍红埃。下马坐清荫，观鱼大江隈。行行历山寺，金碧森楼台。拂石有唐碑，字老生莓苔。缅想古今事，悠然一伤怀。解榼醉泉石，徬徨不忍回。辞径下扁舟，重开剩樽罍。江烟暝川谷，冰轮出崔嵬。水面映金波，流光浮玉杯。荡漾舟渚间，往来恣徘徊。一棹转圆沙，灯火来相催。高歌赋厌厌，会须期再来①。
