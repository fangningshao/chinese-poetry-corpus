题东老庵（宋·史功举）	弁山凝翠碧横天，霅水开鉴流清泉。隐君东老志高洁，一庵结在青山边。平生倒屣爱佳客，买书不惜倾囊钱。秋风八月酒初熟，邂逅有客来翩跹。丰姿洒落眼秋碧，太白邀饮清风前。欣然二翁话相得，醉来促席相留连。不觉达旦欲辞去，笑语拍手洪崖肩。逡巡洒翰落珠玉，蔼蔼态度含云烟。更将祸福论天命，衣冠后世终荣传。嗟乎东老今已矣，长有声名伴山水。祇应骖鸾跨鹤蓬莱去，犹使乡人指点庵前路①。
