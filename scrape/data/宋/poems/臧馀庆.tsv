南歌子（宋·臧馀庆）	橘里风烟好，壶中日月长。松身鹤发自安强。应有老人呈瑞、动光芒。酒饮无边酒，香烧不断香。从今乞与醉为乡。更醉百年三万、六千场。
鹧鸪天（宋·臧馀庆）	天与君王管晏才。尚书两曳履声来。今朝望着楼头看，已有台星照斗魁。金蹀躞，玉崔嵬。天香满袖早朝回。中书尚享无穷考，长揖南风醉寿杯。
感皇恩（宋·臧馀庆）	消息近春来，东风还又。先借椒盘劝金斗。坐间和气，压尽一番梅柳。掖庭频寓直，君恩厚。天祐两宫，南山齐寿。况有仙丹在公手。论功医国，合在药王之右。不妨千岁饮，长生酒。
