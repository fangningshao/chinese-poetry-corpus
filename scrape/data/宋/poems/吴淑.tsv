送僧归天宁万年禅院（宋·吴淑）　　七言律诗　押微韵	偶携筇杖辞青嶂，便赐兰牙染紫衣。城阙暂随明月至，江湖还共白云归。楼中夕照山川秀，盘里春蔬笋蕨肥。我为浮名閒未得，他时莲社愿相依①。
题义门胡氏华林书院（宋·吴淑）　　五言排律　押阳韵	高隐仙山下，依山携草堂。穷年乐石水，切意玩缣缃。竹径来嵇阮，鱼梁集惠庄。论文探致极，寻古袭遗芳。沉意诗书苑，游心翰墨场。海鹏潜羽翼，露豹郁文章。侠洽千门庆，联翩却桂香。活和资胜景，变化得神方。虚槛临寒水，平皋占夕阳。溪云蒸柱础，岚气润衣裳。露叶飘书幌，风花落酒觞。往还乘月喜，酬唱为春忙。宗族传雍睦，门闾被宠光。高情谁可及，积善不能量。顾我何为者，多年别故乡。他时归计遂，依附葺云房①。
句（宋·吴淑）	浴殿夜凉初阁笔，渚宫秋晚得悬车（送朱侍郎昂还荆南）。
