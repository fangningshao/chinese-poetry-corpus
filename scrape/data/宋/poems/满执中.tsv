次逢原秋夜见寄（宋·满执中）　　七言律诗　押东韵	病对园林万事空，肯将寂寞感涂穷。消磨壮愤诗书外，破碎闲愁笑傲中。霜苦乱虫清叫夜，梦寒孤竹冷敲风。思君别有悲秋意，不为南湖一钓篷①。
石屏路（宋·满执中）　　五言绝句　押送韵	石屏月如水，石壁云不动。闲中攲枕卧，天地同一梦。
明月溪（宋·满执中）　　五言绝句	月出溪水清，月落溪水黑。茫茫溪上人，笑与月为客。
了了堂（宋·满执中）　　五言绝句　押筱韵	虚堂跨云巅，白云在林杪。绝顶不可穷，了了非了了。
琅琊溪（宋·满执中）　　五言绝句　押沃韵	岩下桃花红，溪流碧如玉。逋翁隔云歌，不是人间曲①。
