括溪停舟（宋·赵汝迕）　　五言律诗　押麻韵	树古半成槎，溪边历历斜。寒林欲无路，小坞不多家。去客背流叶，停舟见暮鸦。朝朝省秋水，频减一痕沙。
四圣观纳凉（宋·赵汝迕）　　五言律诗　押先韵	林宫暑自薄，短簟逸人眠。树系来时马，风移听处蝉。药童清入画，道士默如禅。忽忆山中雪，瘦梅逋老阡。
哭赵蹈中（宋·赵汝迕）　　七言律诗　押先韵	族老今为海内怜，清名多是布衣传。一封表乞从师郡，千里神寒觅句年。水镜照人前日政，雨丝吹旐别时船。离家忆值梅初白，梅未成阴失此贤①。
清平乐（宋·赵汝迕）	初莺细雨。杨柳低愁缕。烟浦花桥如梦里。犹记倚楼别语。小屏依旧围香。恨抛薄醉残妆。判却寸心双泪，为他花月凄凉。
句（宋·赵汝迕）　　押真韵	何用长堤柳，将眉与世颦（杨柳）。
