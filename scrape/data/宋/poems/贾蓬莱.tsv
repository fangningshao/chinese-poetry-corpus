闺怨（宋·贾蓬莱）　　五言律诗　押寒韵	露颗珠团团，冰肌玉钏寒。杏梁栖只燕，菱镜掩孤鸾。残树枯黄遍，圆荷湿翠乾。绣帘生色画，窗下带羞看。
春晓（宋·贾蓬莱）　　五言律诗　押萧韵	方池水影薄，曲槛鸟声娇。鸾镜红绵冷，蛾眉翠黛消。冶容舒嫩萼，幽思结柔条。纤指收花露，轻将雪粉调。
闺情（宋·贾蓬莱）　　七言律诗	燕子南来雁北飞，远人何事竟忘归。一腔心病难形口，万斛愁情尽属眉。试掠金钗临晓镜，潜垂玉箸渍春衣。邻姬莫问容憔悴，只有西窗夜月知①。
咏蝶（宋·贾蓬莱）　　五言绝句　押阳韵	薄翅凝香粉，新衣染媚黄。风流谁得似，两两宿花房①。
谢姊惠鞋（宋·贾蓬莱）　　七言绝句　押阳韵	莲瓣娟娟远寄将，绣罗犹带指尖香。弓弯著上无行处，独立花阴看雁行。
画绯桃题诗（宋·贾蓬莱）　　七言绝句　押灰韵	朱砂颜色瓣重台，曾是刘郎旧看来。只好天台云里种，莫教移近俗人栽①。
秋夜（宋·贾蓬莱）	幽兰露华重，罗幌凉风动。木匣掩香纨，绣衾谁与共。萤影度疏帘，兽炉寥寥烟。银缸芳焰灭，自脱翠花钿。
