西江月（宋·申纯）	试问兰煤灯烬，佳人积久方成。殷勤一半付多情。油污不堪自整。妾手分来的的，郎衣拭处轻轻。为言留取表深诚。此约又还未定。
玉楼春（宋·申纯）	晓窗寂寂惊相遇。欲把芳心深意诉。低眉剑翠不胜春，娇转樱唇红半吐。匆匆已约欢娱处。可恨无情连夜雨。枕孤衾冷不成眠，挑尽残灯天未曙。
菩萨蛮（宋·申纯）	绿窗深贮倾城色。灯花送喜秋波溢。一笑入罗帏。春心不自持。雨云情已乱。弱体羞还颤。从此问云英。何须上玉京。
鹧鸪天（宋·申纯）	甥馆睽违已隔年。重来窗儿尚依然。仙房长拥云烟瑞，浮世空惊日月迁。浓淡笔，短长篇。旧吟新诵万愁牵。春风与我浑相识，时遣流莺奏管弦。
清平乐（宋·申纯）	尖尖曲曲。紧把红绡蹙。朵朵金莲光夺目。衬出双钩红玉。华堂春睡深沉。拈来绾动春心。早破六丁收拾，芦花明月难寻。
渔家傲（宋·申纯）	情若连环终不解。无端招引傍人怪，好事多磨成又败。应难挨。相看冷眼谁瞅睬。镇日愁眉如敛黛。阑干倚遍无聊赖。但愿五湖明月在。权宁耐。终须还了鸳鸯债。
好事近（宋·申纯）	一自识伊来，便许绾同心结。天意竟辜人愿，成几番虚设。佳期近也想新欢，遣我空悬绝。莫忘花阴深处，与西窗明月。
