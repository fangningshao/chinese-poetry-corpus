虎头岩（宋·程元凤）　　五言律诗　押虞韵	共趁云龙会，尔何独负嵎。猝逢惊履尾，孰视稍摩须。野老与相狎，行人畏不趋。敢烦猿臂手，射此老于菟。
宝祐五年史院修高孝光宁四朝国史成上进九月明堂升侑高宗礼成进诗三章称贺（宋·程元凤）　　七言律诗　押真韵	圣主严恭德意真，两仪合飨鉴精纯。九筵五室仪章旧，一祖三宗侑典新。风日盎温銮辂驾，月星明穊玉卮陈。元良式献邦家庆，共祝吾皇寿万春。
淳祐己酉岁谒祖梁将军忠壮公庙（宋·程元凤）　　七言律诗　押阳韵	有美英姿七尺长，桓桓威武孰能当。保州萧史来依德，拒逆侯生竟败亡。爵受重安持督节，谥书忠壮配高皇。堂堂庙宇黄牢下，暮鼓晨钟不暂忘。
和竹坞过曹柘岭（宋·程元凤）　　七言律诗　押文韵	午鸡喔喔岭头闻，下岭相将日已曛。跨涧小桥斜贴水，悬崖峭壁冷生云。青帘渐唤新从事，白壁犹存旧墨君。桑柘渐浓麻麦秀，田夫村妇总欣欣。
居然庵（宋·程元凤）　　七言律诗　押庚韵	山人坐题山水清，一空霁色无阴晴。虚堂夜看星斗落，老鼎昼汲风泉烹。杯间聊学蔬笋气，云外远飘弦诵声。晦翁溪斋二三友，神游于此留其名。
同山窗游黄山（宋·程元凤）　　七言律诗　押阳韵	解鞍小憩索胡床，五载重来两鬓霜。庭下幽花迷蛱蝶，屋头乔木弄笙簧。棣华喜遂团栾乐，柳絮从教上下狂。明月浮丘访仙伯，径迷芳草马蹄香①。
明堂大礼庆成诗（宋·程元凤）　　七言律诗　押冬韵	圣心翼翼对苍穹，蒇事明禋协肃雍。玉辂晓升香雾滃，紫坛夜款瑞烟浓。风声应律谐箫管，月色澄空映璧琮。丹凤楼前恩施溥，欢呼三祝效尧封。
游清泉寺（宋·程元凤）　　押阳韵	为爱山房峭绝，十年两借禅床。松声夜半清枕，洗尽世间笙簧①。
句（宋·程元凤）　　押鱼韵	渔翁收网处，衰柳自穿鱼（穿鱼）。
