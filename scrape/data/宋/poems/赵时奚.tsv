多丽 西湖（宋·赵时奚）	敛吴云，翠奁推上红晴。渺澄流、鳞光寒碎，远峰螺绀低凝。杏香引、画船影湿，柳阴趁、骄马蹄轻。桥限宽平，堤横南北，去来人入绣围行。渐际晚，梅妆游困，十里曳歌声。苍烟润，飞鸦妒春，一梦催醒。认名园、当时宴幸，缆痕犹在危亭。露花浓、静迎直砌，雾藓冷、淡护飞甍。几对东风，留连丽景，年□□老越山青。夜深月、照人依旧，何处最关情。欢娱地，星移世换，客恨还盈。
汉宫春（宋·赵时奚）	霜皎千林，正石桥人静，春满横塘。寒花自开自落，晓色昏黄。明沙暗草，对东风、深锁闲堂。金漏短，江南路远，梦回云冷潇湘。重到旧时花下，按玉笙歌彻，月正西廊。亭亭爱伊素影，粉薄新妆。经年瘦损，漫谁知、心事凄凉。休更听，城头画角，一声声断人肠。
恋绣衾（宋·赵时奚）	迢迢江路日又曛。为春迟、长是怨春。小立马、千林下，寄寒香、归赠故人。相逢细说经年恨，早匆匆、吹散霁云。算惆怅、芳菲事，粉蝶知、应自断魂。
