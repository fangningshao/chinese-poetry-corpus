唐氏林亭（宋·孙邦）　　七言律诗　押鱼韵	华屋沈沈野外居，茂林清荫绕门闾。移花植果心无事，抱子弄孙欢有馀。闲过西畴观刈穫，懒寻南郭命巾车。问君为圃嗟予晚，便拟归休学二疏①。
吕城谒祖庙（宋·孙邦）　　七言律诗　押虞韵	吾祖持兵镇此都，投身九死定全吴。一朝流矢中眸子，千载忠魂列霸图。墓木但遗枫合抱，庙庭还有像完躯。英雄未必输张许，青史功名定有无①。
绿筠轩（宋·孙邦）　　七言绝句　押删韵	年来宦拙喜跻攀，门枕溪流四面山。时过邻僧话浮世，一轩长对此君闲①。
白莲堂（宋·孙邦）　　七言绝句　押灰韵	大智西归不肯回①，只今莲社喜重开。会中独有遗民在，十五②年间两度来。
和史经（宋·孙邦）	渊明遇佳趣①，欲辩每忘言。道安对胜士②，高论矜弥天。斯人已往不可得，悠悠俗驾徒争先。梦尸梦秽了不悟③，宁论掷足与裸颠。虽知香臭在得丧，一朝十获岁九迁。谁能休沐过僧语，聊问我林仍我泉。贤哉令尹得此趣，颇厌世味如荤（同上书作腥）膻。学人荐取妙香句，莫学大珠空饭眠。
