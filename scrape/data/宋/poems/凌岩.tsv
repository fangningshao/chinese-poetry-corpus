昆山（宋·凌岩）　　七言绝句　押元韵	九峰西峙比昆崙，晋代将军墓尚存。今日扪萝登绝顶，桑丘麦垄自村村。
横云山（宋·凌岩）　　七言绝句　押寒韵	七峰𡷾崒拥层峦，偃盖孤松石上蟠。行云白龙何处去，暮云深锁洞门寒。
机山（宋·凌岩）　　七言绝句　押元韵	六峰乔木锁云根，青接平原数里村。此处无人来听鹤，海灵山鬼哭黄昏。
干山（宋·凌岩）　　七言绝句　押尤韵	八峰葱茜石林幽，给事题诗记胜游。昨夜僧归钟鼓静，一声鹤唳海天秋。
细林山（宋·凌岩）　　七言绝句　押阳韵	四峰孤耸郁苍苍，新构僧庐傍野塘。林下雨晴春昼暖，松花薰得白云香。
佘山（宋·凌岩）　　七言绝句　押东韵	三峰高远翠光浓，右列仙宫左梵宫。月落轩空人不见，野花山鸟自春风。
薛山（宋·凌岩）　　七言绝句　押微韵	五峰遥隔水村西，薛老曾来隐翠微。牧子唱歌樵子笛，贪看明月夜忘归。
凤凰山（宋·凌岩）　　七言绝句　押灰韵	一峰云气接蓬莱，白石磷磷护碧苔。几向凤凰池上望，不知何日凤凰来。
陆宝山（宋·凌岩）　　七言绝句　押真韵	三峰藏宝树精神，金碧楼台处处春。溪上落花流水远，老翁疑是避秦人①。
