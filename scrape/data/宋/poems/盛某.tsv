题淡山岩（宋·盛某）	黄公丘壑人，阅遍山水奇。晚观淡岩作，独许天下稀。我初颇未信，及到乃愧之。伟兹过奇特，骤睹心惊疑。神灵蕴幽秘，无乃弗许窥。扪苔渐深入，欢愕不自持。穹窿但一石，轇轕周四维。广容千人驺，高建五丈旂。巨势裂地轴，虚窗豁天扉。森然万幕张，郁若曾云垂。危磴过别洞，绝壁浮烟霏。幽房瞰窈窕，屏榻如砻治。云霞起坐隅，翠岚著人衣。顿觉从来山，榛莽翳土埠。化石事茫昧，驱蛇知是非。井臼俨遗处，芝田留旧畦。云昔隐仙宅，此理固亦宜。元柳迹不到，隐显当有时。忆我半纪前，已与兹山期。了然兰台梦，宛渡潇江湄。今来恍如昨，始悟非人为。宁嗟摈幽邈，持尔足自怡。无穷轩冕客，有几能游斯。天应出此境，以慰遐荒悲①。
