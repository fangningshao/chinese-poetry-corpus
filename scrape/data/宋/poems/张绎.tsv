寄友人（宋·张绎）　　押尤韵	有客厌事事，洁身山之幽。寒暑不相贷，乃有卒岁忧。有生此有事，简之成赘疣。澄江本无浪，不如信虚舟。六经力道要，无以利心求。一朝与理会，万境真天游。伊水正清泠，子行无滞留。西风昨夜至，送子至中流。落月洒残梦，已看古岸头。我病强送君，是行良难俦。异时清门下，谁识东陵侯①。
书座右（宋·张绎）	凡语必忠信，凡行必笃敬。饮食必慎节，字画必楷正。容貌必端庄，衣冠必肃整。步履必安详，居处必正静。作事必谋始，出言必顾行。常德必固持，然诺必重应。见善如己出，见恶如己病。凡此十四者，我皆未深省。书此当座隅，朝夕视为警①。
