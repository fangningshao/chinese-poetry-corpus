查公山（宋·查元方）	大道贵知止，昔贤称二疏。今来我季方，退身兹有馀。潇洒去桎梏，放荡狎樵渔。疏泉离远窦，凿石构层庐。溪禽拂窗牖，山花满庭除。寒藤系舴艋，碧潭澄素舒。睹兹尘𡏖外，始见仁智居。痛哉方散适，溘然归丘墟。恨不同老彭，其乐永只且。自古千禄辈，知进不知退。立事名虽扬，全身理何昧。茂先赋鹪鹩，体物知显晦。一旦祸自速，临刑无以对。李斯恋富贵，下包周身智。及忆东门犬，已弃咸阳市。平子著归田，渊明舍彭泽。后来区区人，谁复挂书册。我喜从今云，吾宗有逋客。山号查公山，嵽嵲云汉间。山下查公冢，溪声长潺潺。高台好怅望，绝磴堪跻攀。他年谢簪绂，永此继闲闲①。
