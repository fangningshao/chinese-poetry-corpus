清平乐（宋·赵汝茪）	锦屏香褪。寒隐轻衫嫩。燕子护泥飞不稳。庭掩百花难认。双双绣带微风。海棠此夜帘栊。愁损一番寒食，小窗淡月残红。
恋绣衾（宋·赵汝茪）	柳丝空有千万条。系不住、溪头画桡。想今宵、也对新月，过轻寒、何处小桥。玉箫台榭春多少，溜啼红、脸霞未消。怪别来、胭脂慵傅，被东风、偷在杏梢。
浣溪沙（宋·赵汝茪）	笑摘青梅傍绮疏。数枝花影漾前除。太湖石畔看金鱼。笋指晓寒慵出袖，翠鬟春懒不成梳。为君缝狭绣罗襦。
梅花引（宋·赵汝茪）	对花时节不曾忺。见花残。任花残。小约帘栊，一面受春寒。题破玉笺双喜鹊，香烬冷，绕银屏，浑是山。待眠。未眠。事万千。也问天。也恨天。髻儿半偏。绣裙儿、宽了还宽。自取红毡，重坐暖金船。惟有月知君去处，今夜月，照秦楼，第几间。
摘红英（宋·赵汝茪）	东风冽。红梅拆。画帘几片飞来雪。银屏悄。罗裙小。一点相思，满塘春草。空愁切。何年彻。不归也合分明说。长安道。箫声闹。去时骢马，谁家系了。
谒金门（宋·赵汝茪）	羞说起。嚼破白桃花蕊。人在夕阳深巷里。燕儿来也未。一样半红半紫。双凤同心结子。分在郎边郎不记。为郎今拆碎。
如梦令（宋·赵汝茪）	小砑红绫笺纸。一字一行春泪。封了更亲题，题了又还坼起。归未。归未。好个瘦人天气。
汉宫春（宋·赵汝茪）	著破荷衣，笑西风吹我，又落西湖。湖间旧时饮者，今与谁俱。山山映带，似携来、画卷重舒。三十里、芙蓉步障，依然红翠相扶。一目清无留处，任屋浮天上，身集空虚。残烧夕阳过雁，点点疏疏。故人老大，好襟怀、消减全无。慢赢得、秋声两耳，冷泉亭下骑驴。
