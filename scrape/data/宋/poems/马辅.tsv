过子美草堂（宋·马辅）	栖迟九月锦水行，独过草堂西出城。村树苒苒秋照白，水花漪漪江水明。溪边三重结茅屋，松萝翳疏晚雨清。往来沽酒且有客，胡为奔走不自停。四海纷然霾曀多，我忧岂但白马盟。藜藿未足饱我腹，况又一顷供耕耘。只今骑驴望八极，终日飘飘浪如许。可堪颜色太癯生，忧愁尽入篇章苦。信眉一笑古复作，却似韩宣适东鲁。此生荡漾胡能留，雨脚风尘奚所休。此道沧浪付一沤，唤之千古与尔谋。吾亦往矣作春秋。
水月亭（宋·马辅）	阳来中坤坎波翻，月本于地仍东还。谁为聚之古祗柏，涵碧湛湛琉璃盘。珊瑚晶瑛澈凝湍，西风晚来觉秋宽。海荡冰碎天飞旋，瞿昙指心以探禅。魄死泽困与尔言，夜游倚声霓裳欢。捉影或堕不可援，幻痴益多吾懔然。明河绕衣吹佩环，毛发飘萧乱空寒。颇欲乘槎此穷源，脱屣浊世抟林骞。采华食叶为玉仙①。
浣花溪（宋·马辅）　　押阳韵	浣花溪边濯锦裳，百花满潭溪水香。窦奁散尽有霜戟，草秣匹马不可当。当时濯衣只偶尔，岂似取履张子房。烈烈遽见蔽此蜀，丧乱怀尔徒悲伤。年年春风媚杨柳，彩缆㛪姌云霞张。溪边游冶红粉娘，了不识字空悠飏。采花荡桨不归去，暮隔烟水眠幽芳①。
