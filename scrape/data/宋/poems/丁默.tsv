齐天乐 重游番阳（宋·丁默）	两株烟柳荒城外，依依暮帆曾驻。小扇障尘，轻舆贴岸，谁料重行吟处。流光暗度。怅兰溆春移，苇汀秋聚。可奈清愁，快呼艇子载将去。中年怀抱易感，甚风花水叶，犹似孤旅。伴鹤幽期，随莺乐事，还是情乖意负。衣尘帽土。但杜镜堪羞，贺囊偏□。待报山灵，莫教云壑妒。
华胥引（宋·丁默）	论交眉语，惜别心啼，费情不少。蕙渺溱期，苹深汜约轻误了。几度金铸相思，又燕归鸿杳。谁料如今，被莺闲占春草。频把愁勾，惜鸦云、娇红犹绕。浑拚如梦，争奈枕酲屏晓。欲寄芙蓉香半握，怕不禁秋恼。重是亲逢，片帆双度天杪。
齐天乐 庚戈元夕都下遇赵立之（宋·丁默）	倦云休雨风还作，交相醒花苏柳。字满吟灰，痕添坐席，赢得新愁痴守。归期未有。负小院移兰，故园尝韭。谩道春来，沉腰惟觉似秋瘦。烧灯时候是也，楚津留野艇，曾趁芳友。问月赊晴，凭春买夜，明月添香解酒。□知别久。怅帝陌论心，客尘侵首。戏鼓声中，旧情犹在否。
