赠写神者（宋·李軏）　　七言绝句　押真韵	弄墨调朱妙如神，底能瞥见写吾真。丁宁骨骼从渠湾，自有书生一样人。
画杨妃扇（宋·李軏）　　七言绝句　押先韵	颇忆前身是谪仙，砚烦亲捧玉堂前。如今再阅婵娟面，不觉人间五百年①。
赠尽梅竹刘信可（宋·李軏）	刘兄胸次参元化，不发为文发为画。心工入妙手通神，声名直与僧繇亚。月宫拔得玉兔毫，缚成篆笔铦如刀。纷然万有类形役，竹梅两品方清高。打一撇，籊为寒筠洒为叶。高低浓淡总相宜，不问风烟和雨雪。再一扫，清作疏花瘦作枝。向背斜阳俱造妙，任从篱落与垣池。君不见刘梦梁画梅不画竹，一枕清风长不足。又不见文与可画竹不画梅，千树江头空自开。争如作者多精艺，庾岭渭川俱著意。梦梁同姓表同文，却把信来更与字。
