乞休得旨谢恩（宋·诸葛赓）　　七言律诗　押微韵	三疏陈情始放归，萧萧白发解朝衣。未营别业王官谷，先驾扁舟严子矶。视草龙螭犹眷恋，还家鸥鹭自光辉。老臣恩遇知何极，梦到天门觐紫薇。
归休亭（宋·诸葛赓）　　七言律诗　押江韵	小筑危亭聚石淙，清溪环绕不通江。栽成傲骨梅千树，呼出栖云鹤一双。垂钓艇乘新涨水，摊书光借夕阳窗。勋名事事皆堪避，只有诗情未肯降。
秋日得王介甫书（宋·诸葛赓）　　七言律诗　押青韵	数亩池塘一小亭，从容书札户常扃。闲开松菊花三径，时贮蔘苓酒一瓶。望去春痕青到水，飞来凫羽白连汀。是谁日落吹长啸，犹有行人不忍听①。
偈（宋·诸葛赓）　　押侵韵	上天下地极高深，幻化无踪何处寻。山静白云归洞口，水清明月落波心①。
