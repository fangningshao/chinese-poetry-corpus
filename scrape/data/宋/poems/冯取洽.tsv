自题交游风月楼（宋·冯取洽）　　七言律诗　押东韵	平揖双峰俯霁虹，近窥乔木欲相雄。一溪流水一溪月，八面疏棂八面风。取用自然无尽藏，高寒如在太虚空。落成恰值三秋半，为我②吹开白兔宫①。
送刘篁㟳（宋·冯取洽）　　七言绝句　押删韵	来似孤云出岫闲，去如高月耿难攀。若为化作修修竹，长伴先生篁㟳山①。
贺新郎 其一 寿张宜轩（宋·冯取洽）	九日明朝是。问宜轩何事，今朝众宾交至。长记每年八月八，曾庆饮仙出世。直推到、于今何意。要待千崖秋气爽，向东篱、试探花开未。挝急鼓，舞长袂。主人臭味花相似。笑争春、红紫低昂，转头扫地。独占西风摇落候，旋屑黄金点缀。做得个、秋花元帅。旧说东阳流菊水，饮之者、寿过百馀岁。泛此酒，劝公醉。
贺新郎 其二 黄玉林为风月楼作，次韵以谢（宋·冯取洽）	自顾卑栖翼。似沧洲、白鸟悠悠，静依拳石。聊寄一梯云木表，俯视霁虹千尺。乐江上、山间声色。镜样清流环样绕，笑赐湖、一曲夸唐敕。尘外趣，有谁识。飞来妙墨痕犹湿。走盘珠流出，不火食人胸膈。三叹阳春知和寡，但觉光生虚室。何处觅，倚歌箫客。他日玉林来得否，待平分、风月供吟笔。添一友，共闲逸。
贺新郎 其三 次韵江定轩咏菊（宋·冯取洽）	句里思黄九。笑王郎、不奈寒芳，腰围如柳。得似江郎饶雅趣，时揽黄花诳口。吐妙语、与之争秀。闲绕珍丛吟不尽，尽风前、露下栾栾瘦。香自足，岂劳嗅。一尊问我能同否。叹双溪、冷落篱边，傲霜犹有。浩唱云笺金缕调，兴发小槽珠酒。待唤醒、早春梅友。独恨爱花人易老，漫一年，好景还依旧。东望处，立良久。
贺新郎 其四 送别定轩（宋·冯取洽）	梦折营门柳。送君归、暂戏斑衣，又拢征袖。到得皇州风景异，只有湖山似旧。把感慨、寓之杯酒。雨抹晴妆西子样，且平章、剩赋诗千首。富与贵，本来有。青油幕底筹攻守。拥貔貅、朝气凌云，夜锋冲斗。蜀祲淮氛犹在眼，一扫正须健帚。又何惜、驱驰奔走。快展韬钤资世用，看归来、金印悬双肘。倾玉斝，为亲寿。
贺新郎 其五 次玉林见寿韵（宋·冯取洽）	那得身无事。问双溪老子，而今万缘空否。正使尘劳偿未了，毕竟难昏灵府。已笑唾、功名如土。五十九年风雨过，算非非、是是何须数。垂老也，信缘度。绿阴朱夏回清暑。叹病来、觞怯流霞，扇闲白羽。方念生初增感慨，谁寄乐章新语。知是我、花庵庵主。一别三年惟梦见，定何时、相对倾琼醑。惊世路，有豺虎。
贺新郎 其六 次玉林感时韵（宋·冯取洽）	知彼须知此。问筹边、攻守规模，云何则是。景色愔愔犹日暮，壮士无由吐气。又安得、将如廉李。燕坐江沱甘自蹙，笑腐儒、枉楦朝家紫。用与舍，徒为耳。黄芦白苇迷千里。叹长淮、篱落空疏，仅馀残垒。读父兵书宁足恃，击楫谁盟江水。有识者、知其庸矣。多少英雄沈草野，岂堂堂、吾国无君子。起诸葛，总戎事。
贺新郎 其七（宋·冯取洽）	问讯花庵主。这一宗、拍板门槌，是谁亲付。逢翰墨场聊作戏，那个是真实语。算惟有、青山堪住。玉立林幽真脱洒，又何妨、白石和泉煮。底用判，云游据。朝三暮四从渠赋。且随缘、家养园收，自然成趣。此外盘蜗馀一室，人我两俱无负。要参到、道心微处。尽做逃禅逃得密，也难遮、拨草来寻路。应为拨，懒残芋。
贺新郎 其八 追次玉林所赋溪楼燕集韵（宋·冯取洽）	二老交相访。正不妨、勃窣媻姗，舍车而杖。忆在蓉村新雨过，门外春流浩荡。中有个、列仙臞相。把酒论诗饶胜韵，更柳边、花底同心赏。临别句，几回唱。忽传风驭来溪上。遣儿曹、策马郊迎，老怀欣畅。争讶金华佳父子，飞下蓬莱昆阆。有四士、追随仙仗。我爱君如何次道，便令人、直欲倾家酿。歌妙曲，郑声放。
贺新郎 其九 用前韵自寿（宋·冯取洽）	往事休寻访。幸老来、筋力差强，未须扶杖。收脚八风波外立，一片虚空荡荡。悟寿者、本来无相。今日不知何日也，便戊申、重见何须赏。大梦曲，此时唱。团栾儿女溪堂上。且一觞、一咏陶然，此情堪畅。漫说神仙华屋好，缥缈峤壶蓬阆。这浮幻、也难凭仗。何似熏风来岁岁，蔼一家、和气如春酿。婚嫁了，尽闲放。
沁园春 其一 次韵四友吴会卿次子西上（宋·冯取洽）	我爱□君，结屋并山，友松竹梅。有倦游孤剑，暂悬素壁，醉吟行履，时印苍苔。得失不惊，知恬交养，浩浩胸中何壮哉。须知道，似骅骝万里，道路方开。相期湖上舒怀。莫放过花枝与酒杯。况上天已办，河东新赋，圜桥乐得，海内英才。矍铄溪翁，据鞍一笑，画饼功名赋倘来。长堤上，正柳花荷气，尽可追陪。
沁园春 其二（宋·冯取洽）	人事好乖，云散风流，暗思去年。记竹舆伊轧，报临村里，筇枝颠倒，忙返溪边。剪韭新炊，寻桃小酌，取次欢谣俱可编。难忘处，是阳春一曲，群唱尊前。新晴又放花天。况家酿堪携不用钱。想有人如玉，已过南市，无人伴我，重醉西阡。旧约难凭，新词堪赋，乐事赏心那得全。归来也，命儿将此意，写以朱弦。
沁园春 其三 用定轩雨馀有感韵写山中之趣（宋·冯取洽）	一雨霈然，六合全清，空无点埃。喜秋容新沐，为谁媚妩，凉蟾留照，正尔徘徊。蜡屐清游，渔蓑淡话，富贵于予何有哉。双溪上，总旧盟鸥鹭，来往无猜。烟霞竹石松梅。更无数幽花陆续开。渐黄鸡啄黍，肥堪一箸，浮蛆拍瓮，美可三杯。儿解应门，翁方索句，俗客来时莫放来。青山好，尽从今日日，闼不妨排。
沁园春 其四 用前韵谢魏菊庄（宋·冯取洽）	举世纷纷，风靡波流，名氛利埃。有幽人嘉遁，长年修洁，寒花作伴，竟日徘徊。餐荐夕英，杯迎朝露，世味何如此味哉。扬扬蝶，尽弄芳来往，我又奚猜。双溪约玉林梅。拟真到庄门一扣开。奈衢山风急，勒教回驾，横塘水弱，未许浮杯。恨结停云，神驰落月，白雪风前忽堕来。教儿唱，侑蓑翁一醉，无闷堪排。
沁园春 其五 和答吕柳希（宋·冯取洽）	问讯柳溪，溪上柳容，胡为带埃。叹阳春陡变，孰为披拂，赏音难遇，谁与徘徊。好在湖山，吾容不辱，寄径垂条岂偶哉。休摇荡，且深根宁极，免俗人猜。何妨傍竹依梅。待青眼春回一笑开。尽攀丝弄叶，效颦施黛，笼鞯拂帽，藉荫传杯。未碍飞绵，一高千丈，风力微时稳下来。天难问，便陶门汉苑，一任安排。
沁园春 其六 二月二日寿玉林（宋·冯取洽）	禀气之中，具圣之和，生逢令辰。逄三春仲月，方才破二，百年大齐，恰则平分。立玉林深，散花庵小，中有翛然自在身。诗何似，似苏州闲远，庾府清新。青鞋布袜乌巾。试勇往蓉溪一问津。有心香一瓣，心声一阕，更携阿艾，同寿灵椿。劫劫长存，生生不息，宁极深根秋又春。聊添我，作风流二老，岁岁寻盟。
沁园春 其七 赠锦江歌者何琮（宋·冯取洽）	有孤竹君，音节拂云，谥曰洞箫。纵柳郎填就，周郎顾罢，欠伊品藻，律也难调。惭愧何郎。呜呜袅袅，翻入腭唇齿舌喉。谁知道，是郭郎亲授，共贯同条。后来一辈枵枵。甚声响都如鹦鹉娇。叹秦青已往，嘉荣何在，念奴骨朽，李八魂消。试向尊前，听君一曲。前辈风流未觉凋。冯郎老，但点头咽唾，拼解金貂。
念奴娇 次韵玉林寄示（宋·冯取洽）	高堂素壁，漫生绡十幅，图张消暑。不奈火云烧六合，逃也略无逃处。小派秋声，巨筛凉点，吸欻来何许。故人词翰，此时飞落蓬户。何幸一笑掀髯，停杯浩唱，三叹遗音古。雪碗冰瓯无表里，更贮三危鲜露。咀咽生香，清寒入梦，展转忘宵曙。对床误喜，与君同听风雨。
水调歌头 其一 四月四日自寿，用玉林韵，兼效其体（宋·冯取洽）　　押萧韵	林叶润而密，莺语老犹娇。懒翁哪记生日，兀兀度昏朝。勘破富贫贵贱，参透死生寿夭，至竟本同条。胸次绝疑碍，物外自超遥。又何尝，贪七贵，慕三乔。溪山吾所自有，宜钓更堪樵。窃笑傍门小法，休觅驻颜大药，揠长只伤苗。造化大炉耳，愚智一齐销。
