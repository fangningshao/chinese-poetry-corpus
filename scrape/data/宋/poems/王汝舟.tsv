碧岩亭和许门下韵（宋·王汝舟）　　七言律诗　押先韵	亭开幽谷草堂边，朝暮清音落槛前。人去日升蓬岛路，客来空爱玉溪泉。仙翁世界藏沈①洞，佛子楼台出半天。谁为琢磨岩下石，拟将遗事记当年②。
藏春秋（宋·王汝舟）　　七言律诗　押灰韵	短楼矮阁小亭台，中有高人避世埃。寒翠自怜霜后竹，清香谁辨雪中梅。喧嚣祇为莺声巧，漏泄多应柳眼开。只恐藏春藏不得，东君勾勒下山来①。
芦花（宋·王汝舟）　　七言绝句　押尤韵	琵琶亭前夜泊舟，荻花瑟瑟风飕飕。浔阳夜静月如昼，琵琶寂寞江空流①。
咏归堂隐鳞洞（宋·王汝舟）　　七言绝句　押灰韵	先生名利比尘灰，绿竹青松手自栽。拟把一竿盘石上，幅巾闲过峡山来。
翠微峰（宋·王汝舟）	尘嚣十里清，秀岭半空插。萦纡疑无路，两石开一峡。豁然见天宇，四顾皆峭拔。入门上石级，伛偻如登塔。悬岩置楼殿，飞栋相匼匝。徐行云影动，低语谷声答。仰视绝壁间，势恐千仞压。侧身过幽谷，洞口若呀呷。仙英去何许，遗像寄山胁。浴池弄清泚，不敢着脚踏。顾余倦游者，一宿借云榻。天风吹夜籁，客兴亦萧飒。幽寻约重来，吾屐当再蜡①。
