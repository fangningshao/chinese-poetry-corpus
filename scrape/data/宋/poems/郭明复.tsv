大人按部过云安下岩留小诗命同赋（宋·郭明复）　　七言律诗　押删韵	道人昔日来开山，山鬼悔泣门不关。一时梵宇借岩麓，千载绝景归人间。松萝郁勃树旌纛，水泉丁东鸣佩环。两苏寂寞涪翁死，杖屦谁与同跻攀①。
题三峡堂（宋·郭明复）　　七言律诗　押东韵	三峡堂前五月风，吴樯蜀柁古来通。山如肺附重相掩，水似环连去不穷。跃马孤城怜倔强，卧龙八阵想英雄。凭阑千载兴亡事，何异邯郸一枕中①。
题琵琶亭（宋·郭明复）	香山居士头欲白，秋风吹作湓城客。眼看世事等虚空，云梦胸中无一物。举觞独醉天为家，诗成万象遭梳爬。不管时人皆欲杀，夜深江上听琵琶。贾胡老妇儿女语，泪湿青衫如著雨。此公岂作少狂梦，与世浮沈聊尔汝。我来后公三百年，浔阳至今无管弦①。长安不见遗音寂，依旧康庐翠扫天②。
