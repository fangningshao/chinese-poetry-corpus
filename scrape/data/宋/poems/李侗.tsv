静庵山居（宋·李侗）　　五言律诗　押先韵	胜如城外宅，花木拥檐前。一雨晚①时过，群峰翠色鲜。采荆烹白石，接竹引清泉。车马长无到，逍遥乐葛天②。
舍上辞归罗豫章先生（宋·李侗）　　七言律诗　押覃韵	学道求师久剑潭，岂缘枯朽预儒涵。致知事业同归理，克己工夫判立谈。未借老商颜笑一，已偕韩氏俗重三。过庭若问论诗礼，应问从谁学指南。
藏春峡（宋·李侗）　　七言律诗　押真韵	咏归堂里静怡神，更步芳亭识趣新。爱竹心虚初长笋，观梅香散渐含仁。云将膏雨过桐岭，水泛桃花出剑津。生意峡中藏得否，自家收拾满腔春①。
柘轩（宋·李侗）　　七言绝句　押微韵	耕桑本是吾儒事，不免饥寒智者非。出处自然皆有据，不应感念泣牛衣。
梅林春信（宋·李侗）　　七言绝句　押灰韵	积雪千林冻欲摧，倚栏日日望春回。天公为我传消息，故遣梅花特地开。
