夜叹（宋·蔡权）　　七言律诗　押歌韵	不寐中宵发叹歌，无闻见恶竟如何。堪嗟岁月蹉跎久，却悔尘寰错误多。事业分明卑管晏，源流直上接丘轲。衰颜皓发雄心在，蓄艾从今起宿疴。
和鹅湖三先生韵（宋·蔡权）　　七言律诗　押侵韵	朱陆豪雄夙所钦，本仁祖义浑同心。高明顿足先登岸，邃密为山渐到岑。易简支离争诮切，禅关俗学互浮沉。撑眉拿眼来葱岭，公论昭明在古今。
游西山（宋·蔡权）　　七言律诗　押齐韵	洞天杳杳白云低，古木丛阴路欲迷。昼永并无人迹混，夜深惟有鸟声啼。雨昏草色寒侵院，风入松声响乱溪。隔宿寻幽心未惬，马回山下日将西。
夜坐（宋·蔡权）　　七言律诗　押庚韵	露冷风高天气清，中秋月色更分明。扪怀永夜心同照，抱膝孤灯兴自倾。漏尽欣无尘客坐，钟鸣恍有老仙迎。归来最爱天机静，莫遣纷纷混世情。
掩扉（宋·蔡权）　　七言律诗　押微韵	院静秋深昼掩扉，倦游园圃坐忘归。休惊白发催颜瘦，且看黄鹂绕树飞。翠竹受风生远韵，碧梧竟夕含清晖。此间标格谁能会，唯有孤星入少微①。
自咏（宋·蔡权）	故居廌山东，十载去不还。故人庐峰北，一念长周旋。风波既渺藐，岁月空推延。园地益新好，亭馆故依然。忆昔紫阳翁，沉醉春风前。登览意有会，携提笔如椽。银钩并铁画，灿烂疑蛇蜒。至今雕梁上，日夕生云烟。触事多思远，抚景良独妍。秀色可览结，岚光渺无边。斯文与斯亭，千古垂不刊。
