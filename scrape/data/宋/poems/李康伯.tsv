襄州太守王侯（洙）复岘山羊公祠（宋·李康伯）	贤哉西晋钜平侯，刻碑立祠在荆州。州民万家见之者，掩面汍澜双泪下。逮今绵历几百祀，岘首巍然临汉水。碑鈋祠废榛莽中，萧萧只有悲风起。内阁深沈侍从臣，赤帷皂盖来行春。殷勤拂碑复祠貌，一朝旧迹重如新。山光葱茜水清冽，天长地久无时别。古人今人空茫茫，惟是功名不能灭①。
