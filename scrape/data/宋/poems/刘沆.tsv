小孤山（宋·刘沆）　　五言律诗　押元韵	擎天有八柱，一柱此焉存。石耸千寻势，波留四面痕。江湖中作镇，风浪里盘根。平地安然者，饶他五岳尊①。
述怀（宋·刘沆）　　七言律诗　押尤韵	虎生三日便窥牛，猎犬宁能掉尾求。若不去登黄阁贵，便须来伴赤松游。奴颜婢舌诚堪耻，羊狠狼贪自合羞。三尺太阿星斗焕，何时去取魏齐头。
送乡人尹鉴登第归（宋·刘沆）　　七言律诗　押东韵	少年相款老相逢，乡举虽同遇不同。我已位尘三事后，君方名列五科中。荣登莫计名高下，宦达须由善始终。若到乡关人见问，为言归思满秋风①。
聪明泉（宋·刘沆）　　七言绝句　押先韵	义山山下有灵泉，泉号聪明自古传。四百年中三出相，不才何幸继前贤①。
甘州/八声甘州 余客燕山，心传曾君携日观葡萄见示，辄倚玉田甘州韵，形容墨妙之万一云（宋·刘沆）	爱累累、万颗贯骊珠，特地写幽芳。想黄昏云淡，夜深人静，清影横窗。冷澹一枝两叶，笔下老秋光。参透圆明相，日观开荒。最是柔髭修梗，映风姿雾质，雅趣悠长。更淋漓草圣，把玩墨犹香。珍重好、卷藏归去，枕屏间、偏称道人床。江南路，后回重见、同话凄凉。
句（宋·刘沆）　　押虞韵	三月内方有，百花中更无（咏牡丹）。
