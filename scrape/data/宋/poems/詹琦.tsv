游仙（宋·詹琦）　　押庚韵	弱龄秉永向①，撰念游蓬瀛。腾盖玄圃台，投辔赤霞城。紫府五香馥，丹丘四照萦。班龙何夭矫，青凤来相迎。道逢王子乔，手曳芙蓉旌。灵风袭霓裳，邀我谒瑶京。天帝坐丛霄，群仙列两楹。羽节自飘扬，众乐锵然鸣。授我金龟秘，锡我玉室名。渴漱沆瀣浆，饥饵橘树英。忘形思入玄，道在岂求赢。流觉神驱尽，逍遥云翮轻。枣花千岁结，桃核万年成。海水扬尘竭，天衣拂石平。祈年本无分，望仙徒自营。寄谢樊笼士，那知遗世情②。
