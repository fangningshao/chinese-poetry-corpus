望云（宋·谢绪）　　七言律诗　押齐韵	东山渺渺白云低，丹凤何时下紫泥。翘首夕阳连旧眺，谩看黄菊满新溪。鹤闲庭砌人稀迹，苔护松荫山径迷。野老更疑天路近，苍生犹自望云霓①。
绝笔（宋·谢绪）　　七言律诗　押尤韵	立志平夷尚未酬，莫言心事付东流。沦胥天下谁能救，一死千年恨不休。湖①水不沉忠义气，淮淝自愧破秦谋。苕溪北去通胡塞，流此丹心灭虏酋②。
又一首（宋·谢绪）　　七言律诗　押阳韵	莫笑狂夫老更狂，推轮怒臂勇螳螂。三军未复图中土，万姓空悲塞外乡。动地声名悬宇宙，擎天气概荡边疆。忠心自古人人有，莫笑狂夫老更狂①。
