沁园春 庆宁乡令（宋·萧仲炳）	笑问鸥盟，所不同心，有如大江。念渊明漫仕，虽轻斗粟，弦歌有得，难慕柴桑。相业流芳，元枢新躅，拈作先生一瓣香。长生酒，仗西风桂子，吹到河阳。湘江。笑绾铜章。便好筑绵州六一堂。看千年辽鹤，重归故里，一般明月，又上潇湘。橐紫翻荷，官黄书诏，不待阴成蔽芾棠。中书考，更侯封酂国，汤沐宁乡。
