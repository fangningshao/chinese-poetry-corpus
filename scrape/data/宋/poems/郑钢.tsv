题资州东岩（宋·郑钢）	径转得幽谷，云岩屹相向。谽谺偃重檐，弯环依叠嶂。缅想融结初，镌镵自天匠。了无斧凿迹，但觉盘根壮。深可数千尺，广逾八九丈。洞穴既窈窕，松门亦昭旷。廓舍三千界，中列五百像。巨楠布幢盖，翠蔓垂帷帐。木灵不知名，境幽或难状。我时驰征轺，奔走倦尘鞅。获此一段奇，欣然惬微尚。欲去兴未阑，行行重回望①。
