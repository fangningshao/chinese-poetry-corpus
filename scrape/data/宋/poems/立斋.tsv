沁园春 寿白侍从八十（宋·立斋）	表表耆英，松柏贞刚，冰霜洁清。正持囊紫禁，急流勇退，步角巾绿野，闲处安身。里社鸡豚，家山猿鹤，物我相忘法从荣。东溪畔，似非熊尚父，在渭之滨。闲来袖手梅亭。似桃李纷纷谷自春。算高风难进，缙绅楷式，颓波屹立，乡曲仪刑。厚德清名，疏星碧落，屈指如公今几人。无他祝，但似山难老，镇压嚣尘。
