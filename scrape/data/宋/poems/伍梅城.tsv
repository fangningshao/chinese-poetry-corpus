最高楼（宋·伍梅城）	知君久，勘破利名关。未老得先闲。今年最喜吟身健，生朝更觉酒肠宽。且随宜，将秫种，买花看。门外吏、催科无一迹。窗下客、谈诗常经日。儿玉树，弟金兰。华堂举案齐眉乐，锦天歌客笑声欢。问何如，福东海，寿南山。
贺新郎 其一 贺李簿生孙（宋·伍梅城）	甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕、六丁呵护。须信斯人为世瑞，非人龙、定是文中虎。关世道，系天数。此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，四亲具。
醉蓬莱 寿郁梅野（宋·伍梅城）	倚东风笑问。落红啼鴂，清明来未。小雨弄晴，做轻寒天气。南极光中，五云深处，人庆千秋岁。翡翠屏间，琉璃帘下，彩衣明媚。九老风流，五侯家数，如此乾坤，有人如此。天正烦君，作江南一瑞。世上今秦，山中古晋，尽不经吾意。但要牡丹，年年今日，伴人沈醉。
贺新郎 其二 贺李廉泉螟兄月岩子为子（宋·伍梅城）	梦到天宫里。见长庚星颗，忽自月边飞至。直奏玉皇金阙道，臣已五年于此。今亦欲、过宫一次。福禄寿星齐赞叹，过宫时、须过廉泉位。帝首肯，从他意。朝来鹊送帘前喜。闻廉泉、似是紫岩，螟蛉兄子。是子南轩人物祥，功业行看相似。岂同祖、同闻而已。细把所闻详所梦，想天文、实应人间事。况真是，长庚李。
摸鱼儿 送陈太史东归（宋·伍梅城）	极知君、腰骑鹤，此心与水相似。梧桐叶上黄昏雨，恨杀无情流水。滔滔地。今日大江头，明日人千里。君思往事。两袖淮云，一轮明月，要亦寻常耳。君去也，我亦扁舟东矣。尊前何惜同醉。五年未老君犹健，五十行当富贵。书频寄。报王粲、何时可决荆州计。俱胝一纸。更细算何时，五星同会，天下太平未。
贺新郎 刘快轩新居（宋·伍梅城）	上界神仙府。谁移来、登瀛堂畔，五云深处。江水一弓山万朵，竹外梅花千树。看都入、高人庭户。南北两厅相对起，要门前、便是浮岚路。依暖翠，开吟圃。莺迁喜奉高堂母。向销金帐下，坐看秦歌赵舞。唐宋几年名阀阅，到此步高一步。君听取，邦人庆语。多少朱门随世化，独眼前、突兀新如许。真个是，擎天柱。
