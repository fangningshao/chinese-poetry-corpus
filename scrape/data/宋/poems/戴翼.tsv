棋（宋·戴翼）　　七言律诗	休将斤斧向般挥，杀处谁知有活机。我且双关聊自固，君无一眼漫相围。只能暗里龟头缩，怎识伊边虎口危。莫向人前誇己会，降旗几度送君归。
茶（宋·戴翼）　　七言绝句　押寒韵	骚客辞眠肠正苦，睡魔退听骨先寒。未堪入饼供龙焙，且遣一旗登虎坛①。
赠星术黄太史（宋·戴翼）	粤从太极生两仪，大明生东月生西。煌煌两日照今古，一昼一夜分主之。人具阴阳中造化，亦系日月之所舍。在日为命月为身，所主各随其昼夜。此数定不差毫毛，惜哉庸术其传讹。谈命以日不及月，日本昱昼如夜何。甘石不作今已矣，星学之精其能几。掌中日月分旦昏，独有黄生精算尔。黄生算到毫杪处，吉凶定如鼓应桴。奇哉此术真神秘，世人不知反为异。俗流何可轻与谈，吾有颍滨月轩记①。
水调歌头 寿陈仓使（宋·戴翼）	嵩岳周王佐，昴宿汉宗臣。从来间世英杰，出则致升平。况我皇华直指，元是福星出现，来此活生灵。五百岁初度，十一郡欢忻。挽西江，苏涸辙，洗尘埃。笑谈顷刻间宜，宇宙变为春。泽满赣川无限，福与崆峒齐耸，颂咏几多人。潋滟一卮寿，愿早秉洪钧。
水调歌头 寿彭守（宋·戴翼）	渤海卖刀剑，河汉洗戎兵。千金六月一雨，万陇稼云横。时节可人如许，天意开祥有在，申月岳生申。五百岁初度，千万户欢声。栋梁材，霖雨手，庙堂身。日边褒玺已到，岂久试鱼城。快上承明步武，展尽玉堂事业，再使旧毡青。公寿更天远，鼻祖等长生。
