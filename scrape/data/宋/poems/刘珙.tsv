帅潭日劝驾诗（宋·刘珙）　　五言律诗　押支韵	十载湘江守，重来白发垂。初无下车教，再赋食苹诗。天阔抟鹏翼，春融长桂枝。功名傥来事，大节要坚持①。
送元晦（宋·刘珙）	翩翩双黄鹤，结巢相因依。一为天风便，矫翮西北飞。岁华及晼晚，霜露侵征衣。此行亦良苦，千里以为期。堂上玄发亲，荣禄当及兹。人生会有役，不复情凄洏。徘徊都门道，欲语行且迟。念子抱孤桐，窈窕弦古词。清商奋逸响，激烈有馀悲。不辞弹者劳，正恐知音稀。知音何足贵，我顾不可追①。
满江红 遥寿仲固叔谊（宋·刘珙）	南郭新居，忆乡社、久成疏隔。乘暇日、风吹衣袂，花迎村陌。果核鸡豚张燕豆，儿童父老联宾席。想笋舆、到处水增光，山添色。应情念，天涯侄。随官牒，飘萍迹。叹离多聚少，感今思昔。鬓影羞临湘水绿，梦魂常对屏山碧。凭画栏、搔首望归云，情无极。
