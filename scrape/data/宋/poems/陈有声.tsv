重修圣济院（宋·陈有声）	蒙泉距宜春，相去百馀里。有僧来问余，借问何姓氏。乃余昔所敬，见之蹙然喜。叙余语未既，省记到山始。屋庐今何如，旧者存有几。一别十八年，再见复在此。僧云今胜前，百蠹费更理。昔茅塞蹊径，今道平如砥。昔门不容盖，今可驷结轨。昔堂地一坳，今去天尺咫。翚飞两庑列，翼从万瓦起。古殿布丹雘，云龛照青紫。临流地宽旷，一带碧清泚。竹院密回环，松关秀两峙。峰峦对青眼，泉石洗幽耳。最上两龙湫，层崖状奇诡。水旱凡祷祈，响答应甚迩。载念此招提，明禅祖基址。传灯焰不续，老子心所耻。庄严七宝界，因果非偶尔。问余求篇题，以为岁月纪。余老书最拙，况在尘箠里。欲到身未能，欲辍请未已。忽然若天会，拈笔书满纸。大空一浮沤，无成亦无毁。广阔包八荒，敛藏归一指。道足满须弥，意合在稊米。幻成如是观，佛亦不在是。虚空白且光，澄波静无滓。四山时出云，一月照彻底。天开道门庭，不断佛种子。心地日杲杲，光照千万祀。
流化亭（宋·陈有声）　　押尤韵	惟圣观化，自源而流。惟吏观化，自邑而州。圣念于民，吏职其忧。民壅于化，则吏之尤。我相此邦，此邦之休。昔民睽睽，胥戕以刘。今民熙熙，式歌且讴。昔民啼饥，谷粒不收。今民夷怿，无佩犊与牛。是曰化国，莫知其由。我仪图之，惟孝友张侯。侯有令德，不竞不絿。泽濡而春，令肃而秋。靡夙夜不勤，惟民之诹。孰冤而伸，孰贫而赒。孰梗而顽，去其贼蟊。孰巧而奸，锻其戈矛。惟教化不行，如疾弗瘳。既观厥成，泮涣以赒。经之营之，爰始爰谋。乃筑斯亭，于江之陬。如跂斯翼，如方斯辀。如虹维桥，如鹢维舟，如蓬莱瀛洲。匪曰予观，临深极幽。尔化于成，其政优优。如彼时雨，云之油油。如彼源泉，集于浍沟，惟百世以留。溯彼源矣，其流悠悠。登彼亭矣，其乐浮浮。尔嚚尔顽，化而善柔。尔利尔铦，化而锄耰。尔文而化，为苏为欧。尔俗而化，为虞为周。大德小德，厥义可求。无不尔承，厥德莫酬①。
