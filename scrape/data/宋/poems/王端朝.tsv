金濑吊贞女（宋·王端朝）　　押支韵	嗟彼战国秋，风俗日以漓。卓哉史氏女，粲粲兰蕙姿。守贞奉慈母，克尽乌鸟私。业贫不辞苦，击漂临清漪。适尔遇丈夫，失路良可悲。恻然为发筥，振彼穷途饥。振穷乃所愿，越礼非所宜。灭口葬鱼腹，此心天地知。丈夫既得志，雪耻鞭平尸。念此一日恩，仗节远来兹。百金报无地，立马空嗟咨。俛仰易陈迹，屈指万古期。谁招地下魂，惟遗道旁碑。雄辞吐激烈，粲若星贝垂。吾生后谪仙，况乃驽钝资。捧心学西子，取笑将奚为。留题表贞义，庶几薄俗移①。
