洞庭（宋·胡松年）　　七言律诗　押侵韵	白蘋风静碧波沉，画舸来游着意深。愿觅灵文窥秘钥，更追遗范写良金。姓名便合联真隐，出处何妨拟醉吟。畴昔光阴费行乐，中原鼙鼓正伤心①。
观音院德云堂（宋·胡松年）	小舟乘风飞鸟过，万顷云涛纵掀簸。此行要是快平生，无数青山笑迎我。山根隐约见人家，槿篱茅屋埋烟霞。宛似秦人种桃处，川原远近纷香葩。杖藜径踏华山去，试问莲开今何许。路迷绝壑荫松筠，身到半山听鱼鼓。道人为我开云堂，是中境界浑清凉。幽磬时和野鸟语，飞泉暗泻岩花香。文书照眼本吾事，雁鹜著行败人意。造物似怜厌世嚣，挈置湖山烦一洗。何人夜呼隐去来，向来得丧真山崖。金庭玉柱永不改，人间劫火空飞灰①。
顾亭林（宋·胡松年）　　押鱼韵	海山荡佳气，千载传古居。平生读书地，竹柏静以疏。忠义贯白日，名不埋幽墟。苗裔今几何，谁能补其馀①。
石州词/石州慢（宋·胡松年）	月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。役役。马头尘暗斜阳，陇首路回飞翼。梦里姑苏城外，钱塘江北。故人应念我，负吹帽佳时，同把金英摘。归路且加鞭，看梅花消息。
