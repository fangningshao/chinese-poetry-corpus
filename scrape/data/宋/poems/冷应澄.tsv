述怀（宋·冷应澄）　　五言律诗　押侵韵	位列三台贵，旌旄障雨深。仁廉两个字，忠孝一生心。出省轻侯印，归宁问俸金。携家半窗月，撑转古榕阴。
谢御赐紫金鱼袋乌纱象简（宋·冷应澄）　　七言律诗	日映罦罳晓殿深，君恩稠叠驾亲临。褒衣红濯天机锦，束带黄分内帑金。何幸清班容宦辙，自惭白发点朝簪。拨乱致治平生学，消得君王念苦辛。
听月楼（宋·冷应澄）　　七言律诗　押庚韵	听月楼高接泰清，楼高听月最分明。转空轧軏冰轮响，捣药叮当玉杵鸣。乐奏广寒音细细，斧侵丹桂韵丁丁。更须一派天风起，吹下嫦娥笑语声①。
