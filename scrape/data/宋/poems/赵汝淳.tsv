寿放翁（宋·赵汝淳）　　七言律诗　押东韵	问讯山阴老放翁，年来心事与谁同。疏疏翠竹攲明月，落落黄花立晚风。鬓雪只缘诗送白，脸霞不是酒留红。君王莫下蒲轮召，万壑千岩正要公。
读夷坚志（宋·赵汝淳）　　七言绝句　押虞韵	千古丘明法度书，豕啼蛇斗未为诬。后来更有无穷事，付与兰台鬼董狐①。
灵岩（宋·赵汝淳）　　七言绝句　押先韵	古寺疏钟隔断烟，馆娃宫殿草芊芊。多情却有松萝月，只与当时一样圆①。
舟行（宋·赵汝淳）　　七言绝句　押真韵	归帆东泊胥门下，夜半菱歌起白蘋。今日平湖皆小艇，不知谁是唱歌人①。
燕（宋·赵汝淳）　　七言绝句　押先韵	衔得芹泥入画帘，江南门巷柳花天。分明社燕催春老，错向东风恨杜鹃①。
桃源行（宋·赵汝淳）	武陵溪上栽桃花，儿童笑语成生涯。当初避地不知远，渔郎惊问疑仙家。年深忘却来时路，流水春风等闲度。龙翔鹿走自兴亡，不到花开花落处。江边雨暗蛮蓑湿，父老欲留留不得。隔林鸡犬渐萧然，啼鸟一声溪水碧①。
玉树谣（宋·赵汝淳）	临春阁下花蒙茸，雕阑玉树沉香风。君王酣醉眠未起，满床明月鲛绡红。罗襦学士文章女，碧叶黄鹂呈好语。可怜日暮秋雨来，惊散一庭金翠羽。朱门流水自徘徊，井桐花落无人知。江南梦断雁不飞，空城夜夜乌鸦啼①。
浩歌行（宋·赵汝淳）	堂堂楚汉多蛮触，天下今经几秦鹿。向非孔壁断遗编，安得西湖芳草绿。子规自失来时路，却唤青春早归去。山中刬地乱红来，不是东风扶杖处。浩歌起舞君莫猜，一樽幸遇桃花开。貂蝉珠履黄金钗，后五百年俱尘埃。宫袍仙人独不死，日日长江钓江水。飞乌走兔且莫忙，看我烟云生碧纸①。
