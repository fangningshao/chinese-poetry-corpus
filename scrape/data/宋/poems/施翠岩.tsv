桂枝香（宋·施翠岩）	西风满目。渐院落悄清，愁近银烛。多少虫书堕翠，又随波縠。姮娥半露扶疏影，向虚檐、似知幽独。浦鸿声断，枝乌漏永，芳梦难续。记旧日、离亭细嘱。早归趁香边，频泛醽醁。谁遣而今，对景黛娥双蹙。玉鞭但共秋光远，漫空怜、如许金粟。露零襟冷，萧萧更兼，数竿修竹。
沁园春 夜登白鹭亭（宋·施翠岩）	披紫菟裘，上白鹭亭，看吹洞箫。望长庚鲸过，江横素练，回仙鹤度，月在青霄。依约淮山，清冷风露，如到瀛洲听海涛。浮图近，更玉铃金铎，初奏琅璈。人间梦境寥寥。问故国繁华能几朝。有千年枯井，龙沉凤怨，数丘黄壤，兔走猿嗥。莫问荣华，不如归去。短棹孤篷乘夜潮。翠岩下，耕白云二顷，胜种仙苗。
