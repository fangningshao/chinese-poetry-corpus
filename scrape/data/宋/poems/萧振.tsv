仙官峰（宋·萧振）　　五言律诗　押寒韵	横北势岩岩，光摇斗极寒。当年为道士，何日转仙官。结得云霞伴，从他龙虎蟠。凭君长镇压，魑魅敢相干①。
示邦人诗（宋·萧振）	我本江海人，来守仙佛国。年丰讼牒稀，公事不留积。岂无一樽酒，约客飞大白。重念此邦人，朝饱不谋夕。顷遭两年荒，十九皆菜色。城中多饿殍，倒死臭熏陌。幸兹连岁丰，粒米弃狼籍。嬉嬉不营生，便尔轻牟麦。三日天不雨，沙田已龟坼。十家九无储，何以度饥厄。我为此邦忧，夜眠不安席。愿天岁岁丰，愿尔痛俭啬。一年三年储，三年九年食。尧汤虽在上，丰歉岂可测①。
