夏日下闻溪渡（宋·程垣）　　七言律诗　押庚韵	溪桥架木度人行，人影溪中步步生。真水真山皆旧识，时来时去几关情。鱼惊鸥立无闲意，鸟逐蝉飞有遁声。暂止笋舆生仆力，可人时至午风清①。
探赜（宋·程垣）	一气自盘礴，万物自倏忽。盘礴运高厚，倏忽祝生没。高厚固冥冥，生没亦汩汩。愿言握金镜，以祛我之惑。
杂兴（宋·程垣）	抛抛机中梭，婉婉机中淑。兰膏媚鬓蝉，笋纤润红玉。织成锦绣段，光耀绮霞幅。世无黄钟尺，何以制华服。
樵家（宋·程垣）　　押有韵	深溪藏毒蛟，樵家冰灶口。结侣腰弯刀，破衲补更厚。持担俯清流，勇往不回首。褰裳望青采，岂暇寻枯朽。
樵叟（宋·程垣）	苍苍双鬓银，矍铄不惮勤。背曲行步迟，徐徐溪水滨。群儿喧南山，踏起南山尘。翁跣负薪回，换得一壶春。
樵子（宋·程垣）	头蓬面萎黄，身轻步忽逮。方斫柴薪回，又带刀斧去。戏笑茅根掘，时暂松根踞。间道后山归，人寻不知处。
樵径（宋·程垣）　　押号韵	扪萝登峻坂，不避岚霾冒。拔茅过山䧆，壮者为前导。阴湿留步迹，叶滑无人扫。谁言此地幽，亦有春风到。
樵风（宋·程垣）　　押微韵	樵夫识雨候，风起装樵归。只顾担重轻，无心问是非。才观六鹢退，随知少女机。同行采樵人，先后不相违。
古乐府（宋·程垣）　　押微韵	长安花如锦，不堪制郎衣。拾得并州剪，剪花花忽飞。
