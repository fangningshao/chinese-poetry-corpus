次杨咸亨江郊亭新成二十三韵（宋·单夔）　　押庚韵	瞿塘一门江水倾，群趋激射随奔鲸。舟车冠盖凑蜀道，孰问张丈联殷兄。相逢来往问地主，太守讵敢忘将迎。白崖候馆久茅蕝，近即野处披榛荆。屏修启剔作庐舍，夙戒里旅迟留行。有如绶馆及郊劳，举国定制谁先鸣。钱塘鄙人何所似，抵掌自视鸿毛轻。食焉抑畏堕偷懦，汎观彼己同虚盈。山溪水浒肆登赏，靡识杰阁誇峥嵘。朋从簪盍得众隽，麈谭冰释欣初晴。鼎新赞我筑斯馆，栋宇不贵朱连甍。入门便足庇风雨，揭榜却借江郊名。时哉莲幕有嘉客，落笔能令风雨惊。联篇累牍溢我目，粲花丽藻舒我情。人生悟合良快意，胡为四美嗟难并。日光天际发丰蔀，此去可并依离明。直排阊阖出滟滪，肃肃东首歌宵征。循崖履坦竟无阻，为君留取能诗声。此榜与诗傥不朽，此馆想同江水清。我来岁月愧销缩，整缨辑屦图归程。遗名肯复计身后，谨愿第虞槃水擎。始终感慨遇僚友，遂事且喜相须成。勉旃功业早期就，发轫自是天衢亨①。
