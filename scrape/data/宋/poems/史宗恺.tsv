游洞霄和坡仙韵（宋·史宗恺）　　七言律诗	水非凡浊石非顽，水石萦回九锁间。游客步随清浪起，道人身似白云闲。仙岩泉滴琼音碎，古木风轻宝盖翻。共酌翠蛟亭上酒，翠光相与映红颜。
和周丞丈游洞霄韵（宋·史宗恺）　　押先韵	苕溪之源流洞天，中有福地寿可延。山盘九锁到空谷，石间隐迹知其仙。悬崖险阻不易到，来者悚观须有缘。道边兽石卧狮虎，庭下镜沼流潺湲。东游大涤阻天柱，西至石室飞寒泉。云房石磴络苔藓，疑是霞玉留花钿。嵌空上下不可数，晓猿夜鹤惊人眠。西林诗伯□仙裔，落笔妙句今青钱。历穷巘崄事幽讨，不畏蔓草矜蛇蜒。皈来诗篇壮青谷，好句屹崛参天全。何当□约素秋晚，与公共醉洪崖巅①。
