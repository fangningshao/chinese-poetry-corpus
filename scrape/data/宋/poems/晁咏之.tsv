寿星寺（宋·晁咏之）　　五言律诗	石磴插青云，禅宫入渺冥。归云侵客座，流水乱松声。天近月逾白，竹多山更青。从来丘壑志，不独付孙登①。
杭州思归（宋·晁咏之）　　五言律诗	丘壑情无尽，田园兴有馀。何当厌泽国，不奈忆君庐。庭户草应长，江山木已疏。何时整归棹，八月洞庭湖①。
木香花（宋·晁咏之）　　七言律诗　押阳韵	朱帘高槛俯幽芳，露浥烟霏玉褪妆。月冷素娥偏有态，夜寒青女不禁香。从教春事年年晚，要使诗人日日狂。替取秋兰纫佩好，忍随风雨受凄凉①。
见降羌感事（宋·晁咏之）　　七言绝句　押元韵	沙场尺箠致羌浑，玉陛朝趋①雨露恩。自笑百年家凤阙，一生肠断国西门②。
戏葛试官（宋·晁咏之）　　七言绝句	没兴主司逢葛八，贤弟被黜兄荐发。细思堪惜又堪嫌，一壁有眼半壁瞎①。
初行山（宋·晁咏之）	霭霭初蒸云，落落欲坠石。山深多晚花，照水自红碧。渔艇入烟小，松竹凌烟直。西风漾碧波，扁舟恣崎侧。客从北方来，苦遭世俗迫。登临虽夙愿，山川多未识。浩荡涉寒流，跻攀并苍壁。扪萝窥鸟道，踏径穷人迹。清泉洗尘心，山鸟惯幽客。逸兴良未已，日下千崖赤。十载孙承公，好具登山屐①。
句（宋·晁咏之）　　押先韵	当时鸡犬皆霄汉，自是刘郎不得仙（送高怀恩赴阙）。
