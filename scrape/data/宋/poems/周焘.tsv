和吴拭暑雪轩（宋·周焘）　　五言律诗　押删韵	崇台穷石照，气味乐偷闲。南陆朱明驭，西阑白雪山。茶瓯回舌本，麈尾落谈间。欲缀风烟句，弥高不可攀。
合江亭（宋·周焘）　　七言律诗　押庚韵	共思赤脚踏层冰，聊适江皋兴自清。昨夜雨云驱浊暑，晓来烟水快新晴。山疑九叠张云势，滩激千岩落布声。巾履从来在丘壑，愿陪闲日此间行。
游天竺观激水（宋·周焘）　　七言绝句　押庚韵	拳石耆婆色两青，竹龙驱水转山鸣。夜深不见跳珠碎，疑是檐间滴雨声①。
诗一首（宋·周焘）　　七言绝句　押真韵	东山蜡屐坏车轮，小草青知山外春。园柳鸣禽唤幽梦，惠连诗句更何人①。
题罗汉院小阁（宋·周焘）　　七言绝句　押寒韵	匹马招提晚憩鞍，前村箫鼓饯馀寒。谁知小阁栏干曲，却得梅花正面看。
再宿次前韵（宋·周焘）　　七言绝句　押寒韵	重来端复解征鞍，清夜溪风六月寒。欲写经行二年事，平林须入画图看①。
