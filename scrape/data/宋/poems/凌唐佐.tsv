黄山汤泉（宋·凌唐佐）　　五言律诗　押侵韵	一道出遥岑，潺湲古到今。雪天声泻玉，月夜影摇金。岁旱施功大，民情被泽深。容成与轩帝，仙迹可追寻①。
鍊丹灶（宋·凌唐佐）　　七言律诗　押阳韵	鍊丹峰畔隐轩皇，石臼空存岁月长。林下宛然含净色，风前依旧发馀香。虽留此地千般药，难问当时九转方。独向溪头重拂拭，五云何处日茫茫。
洗药溪（宋·凌唐佐）　　七言绝句　押灰韵	红泉声里独徘徊，帝子当年洗药来。怪底馀香至今在，四时芝朮有花开①。
