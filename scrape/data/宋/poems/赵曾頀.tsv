游延福寺（宋·赵曾頀）	行行出西郊，稍觉嚣尘远。风景既已殊，硗确颇忘倦。南安古雄州，今亦壮哉县。九日一佳景，居然在郊甸。地高瞰川原，林杪露堂殿。晋朝松百章，存者才一见。岁月不我留，寒暑几更变。当年秦隐君，轩冕非所羡。间关剡溪来，至此获胜践。结庐巢其巅，穴石为之砚。城市不到足，公卿罕窥面。邂逅有至交，相从情缱绻。缅怀兴元年，致位在台铉。扶持公道开，不绝几如线。一言才见疏，斥逐遽遭谴。天教流落馀，乃遂山林愿。当年筑室处，遗址了难辨。独有高士峰，千载猿鹤怨①。
