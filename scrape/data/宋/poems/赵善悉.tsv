题灵岩寺（宋·赵善悉）	江南多名山，雁荡最崒嵂。山中多古寺，灵岩渺无匹。天柱高摩云，展旗巧障日。风榻卧石屏，雾窗涵卓笔。上有小龙湫，龙鼻清泉出。异哉诺讵罗，来此坐叠膝。我亦荡中人，景象颇能悉。独秀玩苍翠，重台听萧瑟。却穿水帘谷，衣襟寒慄慄。还入新月洞，意气何飘逸。安期指瓜枣，羡门献梨栗。飘瓦孰是非，临歧置得失。平生方外游，兹游为第一。谩登岭三三，休跨盘七七。岂意山尽头，时复有禅室。门并双峰尖，路爽千榕密。触石浅溪鸣，投林飞鸟入。傍人应笑我，观山何时毕。笑话傍人道，恨我少登陟。作诗寄行役，吾非贪著述①。
