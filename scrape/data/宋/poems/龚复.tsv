题韩干马（宋·龚复）　　押支韵	奚官小臣职奚为，马饥则秣渴饮之。龙媒八尺千里姿，雪花被身云陆离。洼之异种来天池，乘舆重惜閒驱驰。河清海晏无盘嬉，壮士老死不得骑。御柳春深白日迟，寒甃净汲冰花漪。目光注电吻沫脂，振迅欲掣青络丝。奚官小臣谨厥司，犹恐若后呵谴施。不必前身作马通马语，人心物性在善推。呜呼奚官小臣身贱卑，马不如人愚亦知。奈何为人牧，重爵厚禄不恤民渴饥。■（夋刂）刮膏血剔肉肌，坐令沟壑转老羸。今之龚黄卓鲁谁，云林丛社时所师，为出马图陈诗为①。
