拟陶（宋·冯坦）　　五言绝句	茅檐入幽径，风雨聊可栖。喜无车马喧，而有耒耜随。
咏云（宋·冯坦）　　五言绝句	石何有于云，云乃生于石。拂石讯云踪，苔深无处觅。
桐庐暑夜（宋·冯坦）　　五言绝句　押寘韵	中流有行舟，似亦得清致。只恐乘舟人，未识月中意。
咏云（宋·冯坦）　　五言绝句　押语韵	山腰一抹云，云起知何处。争渡小桥寻，天风又吹去。
绝句（宋·冯坦）　　七言绝句　押微韵	夜静山寒渐透衣，旋煨松火拥炉围。忽听竹外篱门响，知是小童买酒归。
小池（宋·冯坦）　　七言绝句　押灰韵	岩上层层叠翠苔，小池巧凿近岩隈。就岩引得清泉满，便有前山月入来。
鸬鹚源樵歌（宋·冯坦）　　七言绝句　押真韵	绮罗巷陌总成尘，那识担柴老买臣。自笑卖柴元似旧，买柴却换旧时人。
谢虞司户钟乳粉（宋·冯坦）	仙家仙药不易得，颇为鬼神所爱惜。道人入山因采出，轻如鹅管如蝉翼。多君用心穷药谱，能辨始兴最良处。合入梁公药笼贮，嗟乎，嗟乎，世上伏苓多老芋。
句（宋·冯坦）　　押齐韵	终日无人到，隔林惟鸟啼。
句（宋·冯坦）	终日无人到，隔林惟鸟啼。雀舌收先雨，猫头掘带泥。因听敲竹雨，四壁半生苔。飘风惊日月，落叶满乾坤。井在丹谁练，碑残墨欲枯。多应河畔骨，便是屋中人。无钱难得酒，有菊自开花。鸥趁湍流下，鱼藏石罅间。郡乘纪春申，山因号曰君。非关前哲真难及，自是今人不肯高。道人已是九分清，双鹤飞来凑十分。万里远来寻屋住，四边先问有梅无。古庙荧荧多鬼火，荒村寂寂少人烟。可邻门外新归燕，不见堂前旧主人。店荒任客来争席，郊迥无人可问程。每向宋清求善药，闲从詹尹卜新年。灯影照残孤枕梦，雨声滴碎两年心。兴亡有数从千古，寒暑无情又一年。问天底是资身策，度日应收卖卜钱。
