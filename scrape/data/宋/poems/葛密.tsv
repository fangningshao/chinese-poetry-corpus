冬夜宿演教院（宋·葛密）　　五言律诗　押庚韵	槭槭严风夕，烟含蕙炷清。灯生花里艳，雨作雪时声。旅梦回残角，吟怀绕废城。寂然群动息，吾亦世纷平。
寿凝院呈山主志师（宋·葛密）　　五言律诗　押灰韵	一径直岩隈，亭轩四面开。涛头转山急，雨脚满江来。怪石生云气，修篁待凤材。他年白莲社，应许继宗雷①。
和李都官春日见寄（宋·葛密）　　七言律诗　押庚韵	闻说年来绝世荣，更将高节傲时明。诗腴偏得味中味，琴的静弹①声外声。宴榭日长花影驻，春池风细水纹生。相望空欲閒②相见，彼此闲居懒送迎③。
赠蔡君谟赴漳南幕（宋·葛密）　　七言绝句　押灰韵	藻思旧传青管梦，哲科新试碧鸡才。乍依仲宝莲花幕，更下温郎玉镜台①。
四并堂（宋·葛密）　　七言绝句　押鱼韵	华圃控弦秋习射，寒窗留烛夜钞书。良辰美景饶心事，观日相并乐起予①。
读道藏（宋·葛密）　　七言绝句　押麻韵	仙茎屡陨三危露，真馆常开四照花。鹊渚晓烟飞玉洞，琅池秋水接星槎。
喜子书思登第（宋·葛密）　　七言绝句　押青韵	传家何用富金籯，教子何如只一经。庆历科名今已继，更教来叶嗣前馨①。
近造浮屠之悟空者睹君谟省主给事留题诗板列楣栋间粲然可诵因摭方袍之意成拙句以寄（宋·葛密）　　七言绝句　押东韵	昔年诗板著莲宫，笔力雄豪墨彩丰。不日三阶平国政，山僧应待碧纱笼①。
句（宋·葛密）　　押微韵	色空了了空还执，体相如如相即非（与智能上人）。
