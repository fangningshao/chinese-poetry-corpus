访涌泉吴文叟隐居（宋·苏简）　　七言律诗　押寒韵	水绕庭除屋近山，居人六月自清寒。平时不起轩裳念，此去真输岩穴安。书富五车成活计，樽开千日慰艰难。径谋百亩从君隐，凭藉林泉寄一箪①。
同诸孙赋冰箸（宋·苏简）　　七言律诗　押灰韵	雪堆屋背已崔巍，沟瓦垂冰冻不摧。乳石骈罗疑在谷，遗簪璀璨俨成堆。冱寒侵被怜衰老，咀嚼鸣牙忆尚孩。自是中原验时令，江南春候亦难裁。
次韵徐惇济久不食肉（宋·苏简）　　七言律诗　押真韵	举家食肉迹虽陈，端有寒儒继后尘。杜老长镵聊卒岁，颜生陋巷不逢辰。啖毡窃喜全高节，食肉从来鄙要津。扪腹祇应多愧负，天教吾党合清贫。
咏金橘（宋·苏简）　　七言律诗　押先韵	小小根栽出近□，□□繁实傲秋天。恍如列宿挂庭树，几误饥儿逐弹圆。荔子甘香欲争席，赤心粗俗敢差肩。饮仙嚼□□□赏，赋客寡闻犹未编①。
次韵张正民游智者寺（宋·苏简）　　押删韵	养拙何所诣，白昼门常关。剥啄有好怀，绕郭横秋山。佛庐占山麓，清净非人间。曳杖得晤语，幽寻为怡颜。三峰耸而秀，群巘抱以环。寺同乔木古，僧与白云閒。一鸟不复鸣，流泉自潺湲。山林足胜践，世路羊肠艰。
至后书事（宋·苏简）　　押阳韵	岁尽意不尽，日长愁更长。将士介生虮，黔黎疻复疮。拊膺念江夏，掩面向山阳。大隐未高枕，巨鳌仍望洋。旧闻死可祷，或以酒自戕。废卷三太息，抚时徒感伤。
赋雪梨寄二孙（宋·苏简）	梨乃北方来，东阳有遗种。开花如雪洁，结实论斤重。似闻风霜来，采摘不旋踵。肤瑩玉在手，剖之醴泉涌。甘凉宜解酲，席上贾馀勇。甚美非耐久，糜溃失前宠。长安疑父祖，压沙岂伯仲。时方禁苞苴，林下喜得共。老人齿颊寒，食指难为动。邻墙有酒仙，双苞可持送。
