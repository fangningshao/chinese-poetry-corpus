别惠山赠璋山主（宋·萧渊）	三年爱山来几回，携筇蹑履真悠哉。片石可枕云可偎，愆期不到萦吾怀。中藉高僧还有才，能与佳胜为良媒。汲泉煮茗何欢咍，松边竹下容琴杯。我嗟官满今还台，欲去不忍须重来。慇勤慇勤孰与偕，寒猿老鹤声相哀。山有情兮韫琼瑰，愿泉无穷兮滋九垓。它时再赏登崔嵬，约师把手忘形骸①。
