拜程刚悯公墓（宋·程瑀）　　七言律诗　押微韵	早从宾客傅青扉，晚举丝纶对紫微。忠愤欲先同列死，尘沙惊绕属车飞。墓间挂剑心犹在，帐下谈经事已非。太学诸生皆白发，汪汪老泪湿征衣。
留隐轩（宋·程瑀）　　七言律诗　押冬韵	先生肮脏与谁同，直道何妨竟不容。欲约故人酬素志，苦求晚节隐青松。图开胜地诗篇重，客倦僧房野兴浓。问舍求田端有日，从他百尺卧元龙。
得仙亭（宋·程瑀）　　七言绝句　押萧韵	危亭谁结据山椒，名第仙人不可招。绕郭溪山敞图画，万家楼阁插云霄①。
青峰山壮图轩（宋·程瑀）　　七言绝句　押真韵	溪流汹涌激溪垠，土木颓移岁月新。为问寺前圆也未，不应久负壮图人①。
句（宋·程瑀）	七年三破桃花浪①。
