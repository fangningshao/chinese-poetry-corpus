题会江驿（宋·徐清叟）　　五言律诗　押齐韵	高阁盈千尺，征人借一栖。水连天上下，山会浙东西。炊甑荣枯幻，浮云出处齐。感时心欲醉，风雨更凄迷①。
癸丑十月二日上天竺寺祈晴（宋·徐清叟）　　七言律诗　押寒韵	金泥滑滑溅雕鞍，虔走禋祠谒宰官。积雨水添湖面阔，久阴云护岭头寒。妨收是处田家苦，开霁何时后土乾。现出日光须佛力，少令忧国寸心宽①。
寄贾平章（宋·徐清叟）　　七言律诗　押麻韵	扑面京尘鬓影华，杜鹃声底客思家。久陪宰相堂中食，五拜夫人庙里花。和气薰蒸由地主，孤根容易发天葩。双壶走迸悭琼报，聊寄头纲六饼茶①。
和高庙净明院梅岩御制韵二首（宋·徐清叟）　　七言绝句　押麻韵	千年奎画照苍霞，酬唱官梅竹外斜。恭想皇灵天阙上，归疆犹惜洛阳花。
赠建宁妓唐玉（宋·徐清叟）　　七言绝句　押麻韵	上国新行巧样花，一枝聊插鬓云斜。娇羞未肯从郎意，故把芳容半面遮①。
赠常庵江羽士（宋·徐清叟）　　押元韵	九曲溪头活计，三生石上精魂。沓沓閒云何处，空山明月啼猿①。
