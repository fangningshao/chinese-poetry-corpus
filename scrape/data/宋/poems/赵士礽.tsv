和张叔夏梅岭（宋·赵士礽）　　七言律诗　押灰韵	闻道西山尽是梅，暂陪高兴酌金罍。衰颜白发旋老矣，脱帽簪花亦放哉。籍草为茵方醉睡，落英扑面又衔杯。须臾月照千堆雪，故使朱轮倒载回。
游报恩寺（宋·赵士礽）　　七言律诗　押阳韵	绿暗红稀日渐长，追游不觉到云房。庭前密菊花铺锦，竹外娇莺语转簧。把盏自能忘得失，围棋何必较低昂。篮舆款曲归来晚，满路清风拂面凉。
赠申孝子（宋·赵士礽）	铅山乃灵山，号为七宝库。有时地爱宝，人杰时一付。礼闱较文章，发为性仁赋。盛美固不绝，且作忠孝路。时凶盗贼多，炽焰不容捕。长驱斩关来，提挥远相诉。申生本医家，首冲众贼怒。有子趋而前，悲泣湿衣袧。愿代父之死，三刀色不怖。贼曰汝子孝，解衣衬血污。以此两全生，父子欢如故。何不上明君，表旌当金铸①。
