分水岭（宋·李柘）　　七言律诗　押真韵	东西水去吼雷霆，左右山排剑戟陈。天固无心开宇宙，地如有意限江闽。榆关北辨夷兼夏，剑阁西分蜀与秦。到底乾坤同一视，舟车何处不通津①。
题敬荣堂（宋·李柘）	周君筑室东南隅，训友仲季勤诗书。求名于我我不语，为君邈取棠棣图。棠棣诗成喻恩义，郑氏笺诗寓深意。上华下萼两相扶，枝干光华能覆庇。兄弟本是同枝生，譬诸华萼齐敷荣。蔓草难图段不弟，尺布可缝嗟尔兄。君家昆仲俱秀敏，愿笃萱堂眉寿庆。勉旃覆弟有馀荣，戒尔事兄须尽敬。数椽雅谈标新题，为君更作敬荣诗。敬荣之善不可独，馀波亦诏吾痴儿①。
