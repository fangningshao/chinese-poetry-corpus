登帢帻峰（宋·陈棠）　　五言律诗　押尤韵	云碍虚檐日，风号老木秋。山城围晚翠，江槛俯寒流。世事悲苍狗，生涯付白鸥。烟尘犹在眼，浑欲不胜愁①。
晚步（宋·陈棠）　　七言律诗　押庚韵	晚步沙头倚小晴，南山正与暮云横。栖鸦啼处野烟合，飞鸟去边孤月生。树暗风微花气度，溪深雨涨水痕平。夜阑衣湿迷归路，彷佛前村灯火明①。
建炎丞相成国吕忠穆公退老堂（宋·陈棠）　　七言律诗　押真韵	黄閤雍容静塞尘，淩烟功就便抽身。三年暂别长安日，五亩来追独乐春。槐鼎政须还国老，溪山聊且慰骚人。似闻天语传中使，行告廷臣设九宾。
