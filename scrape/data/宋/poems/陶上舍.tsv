金缕曲（宋·陶上舍）	梦觉黄粱熟。怪人间、曲吹别调，棋翻新局。一片残山并剩水，几度英雄争鹿。算到了、谁荣谁辱。白发书生差耐久，向林间、啸傲山间宿。耕绿野、饭黄犊。市朝迁变成陵谷。问东风、旧家燕子，飞归谁屋。前度刘郎今尚在，不带看花之福。但燕麦兔葵盈目。羊胛光阴容易过，叹浮生、待足何时足。樽有酒，且相属。
