沁园春 寿竹林亭长（宋·程和仲）	呼伯雅来，满进松精，致寿于公。况富矣锦囊，吟边得句，森然武库，书里称雄。亭长新封，亩宫雅趣，一笑侯王名位穹。闲官守，任平章批抹，明月清风。年年申庆桑蓬。幸至节今晨恰又逢。想霭霭其祥，瑞云闿兆，绵绵之算，线日增红。一段文章，三千功行，名在长生宝箓中。人间窄，待骖鸾驾鹤，上祝融峰。
