奉陪原甫泛汝水作（宋·江休复）　　五言律诗　押豪韵	汝颍日滔滔，巢由绝世高。风流虽缅邈，舟楫共游遨。雉堞萦回远，山川应接劳。幸陪觞咏末，旌旆驻兰皋①。
谨次韵和呈垂览拙诗之作（宋·江休复）　　押筱韵	朝跻天门路，暮宿白云杪。超然六合外，如翼鸾风矫。运眸极遐旷，收念息奔扰。盘盘上绝顶，独立颢气表。天壁涌神泉，玉龟泳灵沼。凌奥无螫虫，集灌尽百鸟。胜景穷赏践，陈迹嗟缅眇。接遁终焉托，真仙事殊窅。云露相飘飖，尘途忘湫湫。蹑屐游已屡，操觚才患少。思轧几沉伏，神驰空缥缈。谢客兴不浅，尚子计未了。何时出尘笼，重看众山小①。
送祖龙学赴陕府酌饮赠别次欧阳永叔韵（宋·江休复）　　押有韵	西掖门外驻征轩，修书院中倾别酒。诸公磊落方具来，顾我衰迟亦何有。祖侯衔使才北归，亟请甘棠复西走。函关候吏齐引领，翰林主人惜分手。高谈抵掌华屋头，赋咏题诗乐难朽。飞觞举白至无算，击楫誓清不殓九。著鞭壮士空后时，隐几先生仍丧偶①。定国能饮动论石，山公雅望潜增斗。纷纷醉袂影就判，怊怅高阳一狂叟②。
秋怀（宋·江休复）　　押尤韵	西风万里至，旷然天地秋。暮雨生夕凉，百虫鸣啾啾。楚山晓苍苍，楚水亦悠悠。骚人试登临，感物增离忧。所思在遐方，欲往路阻修。香草有蕙茝，嘉树有梧楸。白露委芳馨，彫零使我愁。穷年倦羁窘，江湖思旧游。纫兰制芰荷，飘泛一叶舟。肆情云水间，意适何所求。
同持国宿太学官舍（宋·江休复）　　押庚韵	翳翳云月薄，泠泠雪风清。学省夜岑寂，天街断人行。广庭层阁阴，寻廊步馀明。松筱递遥响，如闻弦诵声。悠悠子佩诗，讲座尘埃生。回就直舍休，亹亹谈道精。心会境物融，泯然遗世营。寒眠屡展转，寤言写素诚。
牟驼冈阅马（宋·江休复）　　押尤韵	牧马散近坰，阅视乘高秋。驼冈似沙苑，堆阜带川洲。坡陁故梁城，萦薄西南陬。连棚映林樾，星罗倚层丘。回风吹阵云，奔腾欻来游。野性脱羁马，饮龁遂所求。腹干颇肥张，郁怒何彪休。群驱骤麋鹿，逸势凌蛟虬。军戎选轻捷，和銮御调柔。毛物有千名，众美归骅骝。梁王愁思台，佛刹居上头。朅来一凭眺，遗墟莽悠悠。信陵骨已朽，岩穴谁见收。当时英豪辈，事逐东波流。置酒临风轩，聊以纾烦忧①。
君实不饮酒栽菊诗以问之（宋·江休复）	君实不饮酒，庭下多栽菊。不知黄花开，奈此杯中绿。凌晨烟露滋，后日风霜促。欲表君苦心，宜种子猷竹①。
王官谷司空侍郎故居（宋·江休复）　　押麻韵	首阳采薇士，商代缅以遐。唐季有夫子，遁世肥且嘉。拔迹离污险，抗志凌青霞。剥运扇颓风，奸雄比回邪。不然随波流，横噬猰㺄牙。吁哉土德衰，暌乖鬼盈车。英英夫子贤，显晦吾所嗟。相见栖隐情，遗文搴菁华。山藏白驹谷，水绕骚人家。踌躇碧峰前，寒日忽以斜①。
句（宋·江休复）　　押支韵	郡邸狱冤谁与辩，皋桥客死世同悲（吊苏子美）。
