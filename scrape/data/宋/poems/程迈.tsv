过东湖（宋·程迈）　　五言律诗　押侵韵	枢密中朝杰，常怀物外心。碧山高杖履，黄发乐泉林。菊酿上尊酒，风传太古琴。乌衣佳子弟，玉树正森森。
止戈堂和诸公韵（宋·程迈）　　七言律诗　押真韵	天河谁挽洗兵尘，远播皇威到海滨。畏垒草封悲战月，乐郊农满际耕春。七闽草木无腥气，诸将恩勤有赐珍。穆穆清风堪作颂，犹沾湛露及微臣。
送友福建转运判官（宋·程迈）　　七言律诗　押庚韵	谈经草檄鬓华生，初拥闽山传节行。江入桐庐青欲断，溪从剑浦碧来迎。茶虽户种租宜薄，盐不家煎价欲平。要使祈招歌德意，君恩不为远人轻。
霭山院（宋·程迈）　　七言绝句　押灰韵	丙午峰前翠作堆，白云深处现楼台。老僧法地有神力，能使凶徒念佛回①。
