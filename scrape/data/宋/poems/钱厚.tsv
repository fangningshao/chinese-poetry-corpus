山亭（宋·钱厚）　　五言律诗　押真韵	又踏君山路，来驱陌上尘。江仍旧时面，我是去年人。爱听松声古，休催柳色新。片云衔落日，梅与月争春①。
寄钟子充（宋·钱厚）　　七言律诗　押萧韵	倦倚吴门思泬寥，怀人清致诗满瓢。池塘芳草梦初断①，风雨落花②魂正销。一百五日寒食节，二十四浦春江潮。遥知药圃晓经斸，舍后蘼芜添绿苗③。
登玲珑山赋呈章冠叟俞安伸陈安世（宋·钱厚）　　七言律诗　押灰韵	林扉日日为谁开，底用潜驱俗驾回。路有险夷休跌荡，山无今古只崔嵬。千章佳木凌云上，万壑清流涌月来。寄语游人莫遄迈，世间何处不尘埃①。
漱石轩（宋·钱厚）　　七言绝句　押庚韵	危石参差上霄汉，中涵万壑冰玉清。与谁流出洗尘滓，遗我一林风雨声。
梅亭（宋·钱厚）	东风吹雨雨吹花，洗却阴沉放月华。俗眼总嫌梅太白，嫦娥勾引莫云遮。云浓更欲催诗句，风急花飞留不住。使君唤客早评章，趁渠未点苍苔路。夜阑留月迟春酌，生怕楼头吹画角。更推银蜡上寒梢，冷艳烧春春未觉。烛光炯炯花冥冥，花前醉倒唤不醒。南枝自与北枝语，今夜诗工眼倍清①。
句（宋·钱厚）　　押侵韵	暮霭不知天远近，閒云休碍月升沉①。
