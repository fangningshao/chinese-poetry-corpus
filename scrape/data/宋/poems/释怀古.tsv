送田锡下第归宁（宋·释怀古）　　五言律诗　押微韵	念别孤亲久，无成万里归。算程芳草尽，去国故人稀。栈阁浮空险，刀州入望微。前期有公荐，莫愧老莱衣。
原居早秋（宋·释怀古）　　五言律诗　押灰韵	秋生深径里，老病眼慵开。户外行人绝，林间朔吹回。乱蛩鸣古堑，残日照荒台。唯有他山约，相亲入望来。
闻蛩（宋·释怀古）　　五言律诗　押真韵	幽虫侵暮急，断续苦相亲。夜魄沈荒垒，寒声出壤邻。霜清空思切，秋永几愁新。徒感流年鬓，茎茎暗结银。
寺居寄简长（宋·释怀古）　　五言律诗　押删韵	雪苑东山寺，山深少往还。红尘无梦想，白日自安闲。杖履苔花上，香灯树影间。何须更飞锡，归隐沃洲山。
灞陵秋居酬友人见寄（宋·释怀古）　　五言律诗　押支韵	灞陵秋负期，独客自怀悲。远水去无极，离人来几时。暝烟沈古道，寒日堕乔枝。寄信遥天外，殷勤说白髭。
草（宋·释怀古）　　五言律诗　押支韵	漠漠更离离，闲吟笑复悲。六朝争战处，千载寂寥时。阵阔围空垒，丛疏露断碑。不堪残照外，牧笛隔烟吹。
赠万胡主簿（宋·释怀古）　　五言律诗　押鱼韵	廉可继悬鱼，官清术有馀。民田侵废苑，公署似闲居。草长通囹圄，花飞落簿书。见君松操直，经考只如初。
烂柯山二首（宋·释怀古）　　五言律诗　押侵韵	仙家轻岁月，浮世重光阴。白发有先后，青山无古今。局终柯已烂，尘散海尤深。若觅长生路，烟霞无处寻。
句（宋·释怀古）　　押支韵	雾开离草迥，风逆到花迟（咏蝶）。
