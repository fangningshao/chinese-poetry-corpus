和答刘习之见赠（宋·王文孙）	先天奥学果何传，造化机缄存阖辟。精微惝恍入神范，天地谓可俄而测。粤从二画抉秘蕴，乾元庶物因首出。阳推阴荡六子成，致用坎离为月日①。天人相与妙难诘，斯道岂容秦火息。九家分派流愈远，纬谶纷纷非所及。韦编三绝系圣经，微言尚切明作述。我生苦晚心好古，谩索图书考龟策。浩如烟海无津涯，自哂蓬心窥至赜。众言淆乱折以理，是非安敢决诸臆。吉凶前定信可推，人事堪怜空役役。优游姑乐环中趣，默参经世用皇极。较量得失心自知，议论无用形于笔。观君气宇元静定，何虑不优入圣阈。不鄙谓予可相友，愿凿浑沌以报德②。
