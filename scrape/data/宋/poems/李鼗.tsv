宝林院岩香阁（宋·李鼗）　　五言律诗　押齐韵	花到清明际，随春渡虎溪。勾牵木芍药，流落古招提。独喜孤芳在，何妨众草齐。定知妃子意，不解谪仙题①。
送李去病郎中出使西蜀（宋·李鼗）　　七言律诗　押先韵	宗盟一派落三川，人物风流类谪仙。自小飞声灿星斗，至今挥翰起云烟。过家徙倚东山外，弭节雍容锦水边。信道儒冠真贵重，疾驱负弩令君先①。
三学院二首 其二（宋·李鼗）	江横水如带，枫落山为屏。高深自天险，豪迈由地灵。行个古道中，下马坐邮亭。鹤栖必仙家，凤仪岂尧庭。神仙事恍惚，谁实观超升。孙氏一时杰，父兄俱有声。将军垂紫髯，阿瞒眼亦青。周郎往视师，不数李与程。缅怀前哲人，耿耿在心扃。托宿就萧寺，梦还神更清①。
三学院二首 其一（宋·李鼗）　　押删韵	远岫朝来更爽，孤云徙倚长闲。飞出偶成霖雨，归来依旧青山。
