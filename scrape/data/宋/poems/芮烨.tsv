罗浮宝积寺（宋·芮烨）　　七言律诗　押侵韵	木落天寒山气沈，年华客意共萧森。偶于佳处发深省，其实宦游非本心。红日坐移钟阁影，白云闲度石楼阴。还家莫话神仙事，老不宽人雪满簪①。
东林寺（宋·芮烨）　　七言律诗　押东韵	脩竹长林罗水车，梵王家近葛仙宫。耳闻清磬是非静，心领菩提名利空。啖枣尚知前世事，拈花还遇上机翁。抽簪若得烧丹诀，莫负扶桑半夜红①。
题莺花亭（宋·芮烨）　　七言绝句　押东韵	人言①多技亦多穷，随意文章要底工②。淮海秦郎天下士，一生怀抱百忧中③。
赠陈少微（焕）（宋·芮烨）　　七言绝句　押麻韵	原思非病贫何患，回也虽贫乐有加。岁晚与谁同此味，梅花深处是君家①。
从沈文伯乞娑罗树碑（宋·芮烨）	楚州淮阴娑罗树，霜露荣悴今何如。能令草木死不朽，当时为有北海书。荒碑雨侵涩苔藓，尚想墨本传东吴①。
念奴娇（宋·芮烨）	化工着意，向柳稍梅萼，偷回春色。蓂叶双飞政天上，一点文星初谪。发藻儒林，当年荣耀，四海声名白。谪仙飞貌，澹然物外踪迹。且与笑傲瀛洲，风流词翰，自是西垣客。异日功成辞富贵，却与赤松游剧。一曲清歌，三千珠履，不愧非潘璧。满斟芳醑，仰称遐寿千百。
句（宋·芮烨）　　押真韵	今作尘埃奔走人①。
