游栖霞宫（宋·释长吉）　　七言律诗　押庚韵	龙虎丹砂炼已成，方瞳绿发仙骨轻。石床半醉海月冷，芝轩长啸天风清。时泛绿觥陪侠客，未骑赤鲤归蓬瀛。朝簪相访惜回驭，屡奏瑶琴太古声①。
桐柏崇道观（宋·释长吉）　　七言律诗　押先韵	太帝天坛渤澥连，金霞苍壁隔埃廛。蓬丘不断青禽位，仙仗时来白虎軿。星籥岂惟壶内景，桃花长媚洞中天。优游笑把洪崖袂，瞬息人间又几年①。
赠台倅徐太博（宋·释长吉）　　押遇韵	琼树耸芳蕤，灵根植仙圃。懿哲蕴英才，妙岁冲云路。曲台峻清秩，峨冠凛奇趣。霞城倅郡条，惠爱春荣布。心陂万顷澄，群物欣翔鹭。浮云摈繁虑，虚舟游太素。庾楼明月情，谢塘春草句。沙鸟下琴轩，江风起厅树。颙昂出俗操，益为时贤慕。异日柏梁游，渊云让孤步。
赠郡纠陈员外（宋·释长吉）　　押阳韵	耿介蕴国器，兹焉纠郡纲。清规禀诗礼，华阀联簪裳。才刃挺铦利，心鉴涵辉光。盘错无以壅，奸邪固难藏。民冤积已雪，吏局清如霜。弹雀费明月，补履烦干将。火烈金益坚，雪深松愈苍。英声人驰骛，壮气方激昂。凝旒嗣洪业，百辟升贤良。孰知隐鹄志，即起摩天翔。
题清辉堂（宋·释长吉）	结庐江上栖，江云日为侣。江山相掩映，清辉满庭户。沙暝见归禽，潮回闻去橹。落景一帘风，残雪半江雨。中餐啜露葵，午坐烹茶乳。少室传花旨，南华齐物语。隐几赜渊源，篆香随玉麈。爱此坐忘归，东峰月华吐。
