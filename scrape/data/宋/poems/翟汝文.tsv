焦山寺（宋·翟汝文）	水轮依风负坤舆，百川东流同灌输。掀巾之陂莽吞受，沃焦之山初不濡。云根终古插江湖，狂澜滔天随卷舒。空神回标避突兀，海门排霄岌相扶。僧居蚝山迷向背，佛宇蜃气成吹嘘。昔游玄冬崖壑枯，洪涛溅雨吹裳裾。风来惊潮愁海若，溟涨跋浪翻鲸鱼。羽渊咸池相荡潏，月阿日窟漂方隅。此身浮沤一缘聚，四大湿相弥空虚。针锋悬持妙喜住，蚊睫坐睨焦螟居。山中老禅眼于菟，香饭遗化分彫胡。重渊垂涎舞蛟首，方丈宴寝凝熏炉。夜寒月黑照浊水，乞取坏衲摩尼珠①。
赋米芾海岳庵（宋·翟汝文）	楚米仙人好楼居，植桐崇冈结精庐。下瞰赤县宾蟾乌，东西跳丸天驰驱。腹藏万卷胸垂胡，论古如河决九渠。掀髯送目转八区，欲叫虞舜起苍梧①。
北固山（宋·翟汝文）	山形郁长虬，掉尾趋平川。回峰耸赑屃，广殿凌云巅。登临望八极，天盖垂空元。鸿濛一气乱，鬼物半涂颠。天风河汉响，户牖斗柄悬。黄图昔散漫，赤伏竟沮迁。凄凉霸气歇，徙倚平台骞。山川宛如昔，独为骚人妍。江声战九地，幽愤为谁湔。晴雷殷列缺，电火搜蜿蜒。矞皇故代物，猛炽随飞烟。僧繇六花佛，生面行差肩。铢衣类帝网，肉髻浮青莲。巍峨开元帝，玉座犹高悬。奋迅陆子画，青■（犭兕）戏芝田。萧梁遗巨镬，仿佛像奸镌。赞皇艺两柏，郁屈蛟龙缠。空焚荡灰劫，涕视悲人天。铿铿斧斤初，千柱欻修椽。苍头封草树，佳气封云泉。孤标危塔涌，迥佛层阴坚。溟翻塔影倒，天转磨蚁旋。咨嗟一弹指，悲悟三生缘。有生甚脆弱，膏火消烦煎。喟彼昔夸夺，修罗搆戈鋋。吾将声洪钟，须弥叫金仙①。
句（宋·翟汝文）	青女霜如失，黄人日故迟①。
