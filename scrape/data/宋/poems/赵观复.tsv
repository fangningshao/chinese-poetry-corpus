大涤洞天留题（宋·赵观复）	不作翠蛟诗，独赋上池水。凿开自渊源，鉴观湛然止。岂惟白心事，且以明□底。松风生晚清，暑夜看晨起。二瓢饷内热，透彻□若髓。汇流接山腰，放溜达涧尾。当其保持盈，一丈若纵侈。□轮争道来，三板拥清泚。飞帘从天下，众吼乱石里。溅珠忽寻丈，洒面寸尺咫。恭惟坡仙翁，学道老不已。每言杭有缘，来往即乡里。自题九锁篇，景物相刃靡。亲闻众妙玄，金丹起人死。新名揭亭户，空翠冷栏几。易求水之形，难造水之理。与君论源流，或者未剧此①。
