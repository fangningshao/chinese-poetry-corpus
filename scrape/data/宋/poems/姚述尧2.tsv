太平欢 圣节赐宴（宋·姚述尧2）	蕤宾奏律，正太平无事，欢娱时节，翘首箫台南望处，两两寿星明彻。和满乾坤，春回草木，瑞霭凝金阙。钧天齐奏，嵩呼隐隐三发。遥想帝里繁华，庆父尧子舜，赓歌胥悦。黼座传觞仙仗里，拜舞两阶英杰。愠解薰风，恩覃湛露，玉陛笙镛咽。溥天同庆，年年沈醉花月。
满庭芳 赐坐再赋（宋·姚述尧2）　　押阳韵	酒泛恩波，香凝瑞彩，笙歌鼎沸华堂。簪缨济济，拜手祝君王。好是重华盛世，康衢里、争颂陶唐。古今少，圣明相继，交劝万年觞。升平，无外事，穷天极地，俱沐恩光。更宫花齐戴，锦绣成行。愿捧蟠桃为寿，对瑶宴、一曲山香。尧天近，葵倾心切，相约共梯航。
念奴娇 其一 次刘周翰韵（宋·姚述尧2）	山城秋早，听画角吟风，晓来声咽。梦断华胥人乍起，冷浸一天霜月。灏气参横，尘埃洗尽，玉管濡冰雪。兴来吟咏，灵均谁谓今绝。闻道潇洒王孙，对黄花清赏，喜延佳客。一坐簪缨谭笑处，全胜东篱山色。酒兴云浓，诗肠雷隐，饮罢须臾设。醉归凝伫，此怀还与谁说。
念奴娇 其二 冬日赏菊次前韵（宋·姚述尧2）	霜风初过，正仙吏微吟，诗喉清咽。静对南山真赏处，秋后一亭花月。翠簇香裀，光摇今胜，玉女肌凝雪①。寒城无伴，灿然还自奇绝。况有凫舄朋来，拼金钱都罄，晚酣留客。应笑陶潜孤负了，多少傲霜馀色。鲸饮方豪，龙吟未已，更著雕胡设。清欢无限，醉归犹记前说。
念奴娇 其三 九日作（宋·姚述尧2）　　押宥韵	山城秋好，正西风淅淅，登高时候。杖倚徘徊凝望处，翠叠万山如绣。云绕禾场，熢沈戎马，田野欢声凑。琴堂无事，何妨同泛香溜。况有庭下黄花，遍河阳、尽把金钱铺就。一座簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。
念奴娇 其四 重九前二日登西塔观县治，用前韵（宋·姚述尧2）　　押宥韵	江山清绝，正箫台花县，霜秋时候。寻胜登高环望处，碧瓦参差铺绣。五岫藏云，两溪吞月，古市渔盐凑。青帘斜扬，家家香泛丹溜。况是东鲁风流，看儒冠济济，垂天赋就。陶令从容官事了，把菊高吟闲昼。草鞠圜扉，香凝燕寝，豪饮挥金斗。公庭无事，珍祥休问驯兽。
念奴娇 其五 瑞香（宋·姚述尧2）	芸堂春早，正芳苞紫萼，笼烟调雨。隐隐朝阳歌宴罢，拥出三千宫女。醉面匀红，香囊暗惹，鹊尾烟频炷。庐山佳致，依然都在庭宇。因念一种天香，当年岩谷下，想难俦侣。一旦呈祥都占断，阆苑琼林歌舞。瑞彩扶疏，锦笼绰约，兰蕙应羞妒。明朝胜赏，有谁同唱金缕。
念奴娇 其六 梅词厉主簿为梅溪先生寿（宋·姚述尧2）	早春时候，占百花头上，天香芳馥。寥廓寒分和气到，知是花神全毓。独步前林，挽回春色，素节辉冰玉。翛然一笑，便应扫尽粗俗。最爱潇洒溪头，孤标凛凛，不与凡华逐。自是玉堂深处客，聊寄疏篱茅屋。已报君王，为调金鼎，直与人间足。更看难老，岁寒长友松竹。
水调歌头 其一 中秋（宋·姚述尧2）	碧落暮云卷，玉宇静无尘。宝阶露滴仙掌，秋气正平分。冷浸银河清澈，光射珠躔明灭，素女拥冰轮。今夕桂华满，疑是别乾坤。对清影，凌灏气，沃芳尊。凭高凝望，万里城阙尽铺银。偏照长门离恨，更揽西园诗思，何处不关情。此景年年好，莫惜醉归频。
水调歌头 其二 七夕（宋·姚述尧2）	三五半圆夜，二七素秋天。银河耿耿，中渡绛节会星軿。宝鹊喜传佳信，丹凤欢迎仙仗，瑞彩映珠躔。此意天长久，不比在人间。多情客，捧香饵，洁宾筵。殷勤拜舞，乞寿乞富乞团圆。宜与人人愿足，更看家家欢洽，喜气满江山。今夕莫辞醉，后会是来年。
水调歌头 其三 酴醾（宋·姚述尧2）	上苑暮春好，烟雨正溟濛。桃蹊冷落无语，嫩绿翳残红。好是翠屏乍展，喜见玉英初坼，裁剪费春工。绰约更娇软，轻扬万条风。散清馥，翻素艳，照晴空。佳人羞妒，竞把粉质斗芳容。无限恼人风味，别有留春情韵，都付酒杯中。极目凭阑久，月影在墙东。
水调歌头 其四 秩满告归，曾使君饯别，席间奉呈（宋·姚述尧2）	泽国正秋杪，微雨洒江滨。凭高一望，万里多稼总如云。芳野壤歌鼎沸，古市欢声辐凑，尽是泰平人。铃阁尽无事，桃李满公门。恨瓜戍，趣征驭，惜芳辰。高情耿耿，重别中夜沃清尊。不为兰亭感慨，莫作楚狂醉倒，谭笑自生春。明日送行处，忍顾翠眉颦。
南歌子 其一 九日会黄子升、何诚夫、宋仲远、丁景之、熙叔、刘方叔、何伯明、戴子强、二赵主管及诸同舍席间作（宋·姚述尧2）	素节秋强半，嘉名久最宜。霜风簌簌下天涯。幸有佳朋、何惜共登危。月窟诸仙子，天宫两白眉。相逢不醉定无归。笑问黄花重约、是何时。
南歌子 其二 呈府判删定黄子升（宋·姚述尧2）	天宇霜风净，雷封露气寒。群贤高宴胜龙山。中有仙翁绿鬓、更朱颜。北阙心犹壮，东篱兴未阑。年年身健足清欢。后会不妨重约、醉长安。
南歌子 其三 九日次赵季益韵（宋·姚述尧2）	人在烟云里，山横碧落旁。望中缥缈是仙乡。幸有佳朋、何惜醉斜阳。公子传杯速，骚人炼句忙。悠然此兴未能忘。似觉庭花、全胜去年黄。
南歌子 其四 赵德全会同舍小集，屏间置山丹花红黄二枝，即席索词（宋·姚述尧2）	瑞彩迎朝日，柔枝绕庆云。谁将仙种下天阍。却笑葵杯榴火、俗纷纷。色映蔷薇水，光浮琥珀尊。美人浴罢近黄昏。总把淡妆浓抹、斗芳芬。
南歌子 其五 赠赵顺道（宋·姚述尧2）	咳唾琼珠璀，精神冰玉寒。不求名利不谈玄。明月清风相对、自怡然。潇洒真仙隐，繁华小洞天。薰风飒飒度虞弦。更拥姬姜何惜、醉华年。
南歌子 其六 圣节前三日小集于尉厅（宋·姚述尧2）	宾宴亲尧日，薰弦动舜风。公馀无事乐年丰。多谢歌姬流盼、更情浓。气逼云天外，毫濡雪碗中。百篇斗酒兴何穷。却笑东山无语、醉花丛。
南歌子 其七 王清叔会同舍赏莲花，席间命官奴索词（宋·姚述尧2）	罗盖轻翻翠，冰姿巧弄红。晚来习习度香风。疑是华山仙子、下珠宫。柳外神仙侣，花间锦绣丛。竞将玉质比芳容。笑指壶天何惜、醉千钟。
南歌子 其八 户掾陈宋鼐、法曹郑颉约新隆兴倅木蕴之同游西山，小饮于净社僧舍，席间作（宋·姚述尧2）	金谷貂蝉侣，东山锦绣丛。管弦丝竹醉东风。漫逐流莺飞舞、乱红中。清赏吾人事，诗情我辈钟。藤萝欲上更支筇。笑指壶天烟绕、斗城东。
