游胜法寺兼简深公（宋·陆绾）　　押侵韵	道旁有古寺，岿然耸梅林。迩来衣褐徒，包祸岁月深。埋伏狡兔穴，啸聚恶木阴。安得智慧剑，力斩奸邪心。吾师曹溪流，所在人依钦。郡邑两交疏，来发云雷音。初如碎瓦砾，乃见真球琳。瞽者破其瞽，瘖者破其瘖。有若鸾凤巢，无复鸱鸮禽。嗟予困吏役，海岸宜投簪。扁舟扣禅户，清风满衣襟。高论松桂间，为师挥玉琴①。
