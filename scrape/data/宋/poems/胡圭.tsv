宿蒋庵（宋·胡圭）　　五言律诗　押青韵	松色耸寒青，云庵夜未扃。行吟满林叶，坐听一僧经。江獭鸣如鬼，山灯远似星。自能消冷漠，不用酒盈瓶①。
入山（宋·胡圭）　　押先韵	摆落世尘缚，愿结岩栖缘。一层复一层，古道多回旋。白云随我后，幽鸟鸣我前。云禽亦佳侣，一见即忻然。
春行南村（宋·胡圭）　　押陌韵	鸟语知春晨，晨起行阡陌。雨晴气已变，崖涧岚犹积。杂花林际明，新水田中白。时逢耦耕人，问我将何适。
山池（宋·胡圭）	凿山成小池，贮兹一泓绿。参差散石发，清浅浮碧玉。光风时动摇，涟漪细相续。我常绕池行，衣无尘可濯。
