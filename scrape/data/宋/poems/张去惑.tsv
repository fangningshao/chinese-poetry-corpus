重建羊侯祠和王原叔句（宋·张去惑）	汉江千里清溶溶，惟此南夏奠其中。因山为城峙险固，一国形胜何高雄。嶷然巨首名曰岘，回压面势尊且崇。东扼迅流疑引翼，西峙群阜如盘龙。嵚巇峻拔不可拟，绝岸万丈凌长空。下阚澄潭迥无际，旁睨比屋几可封。天意造物岂虚设，控蛮镇楚舒隆隆。自昔登憩且非一，此山振动惟羊公。有志平吴运秘略，竭心卫晋推元功。绥怀远迩人所服，开垦田畴时以丰。慨然置酒适清旷，中郎幕府贤而通。语公令望高四海，当与斯山永无穷。自是绵绵岁历久，阅碑堕泪存遗踪。亭祠浸坏讵可究，山归民籍木以童。前知兴衰故有日，览者叹息追无从。龙图王公守兹土，修举废坠诘初终。感物思人但长息，剡章疾置闻四聪。圣宸动色可其请，兹山复兴气象融。耽耽大厦揭亭宇，肃肃真像严祠宫。遂使灵光享血食，禁樵复祀资恪恭。大抵有功及民物，盛德期兴天地充。今之视古皆一致，休哉千载怀清风①。
