独坐（宋·任伯雨）　　五言律诗　押东韵	得丧荣枯事，悠悠过耳风。此身犹是幻，何物不为空。酒圣心常醉，诗穷语更工。小轩搔首坐，斜日满窗红①。
元日（宋·任伯雨）　　七言律诗　押真韵	忆昔东班贺紫宸，和风佳气净无尘。龙墀初下觚棱日，雉扇齐开玉座春。接武九霄曾近侍，投荒三载作流人。穷通忤合虽天理，俯仰寻思不为身①。
登狼山（宋·任伯雨）　　七言律诗　押文韵	狼山青青①迹已陈，惟馀楼阁向南薰。蓬瀛气象群②峰在，吴楚封疆一水分。野色西南平接日，潮声东北怒穿云。登临更有超然兴，回首尘埃不足云③。
自叹（宋·任伯雨）　　七言绝句　押真韵	当年言路亦逡巡，白简青蒲十一人。半斥炎荒半除籍，而今无一预朝绅。
感古二首（宋·任伯雨）　　七言绝句　押侵韵	一言借谕资钟会，意在张华亦已深。大抵知言由养气，可怜晋武有蓬心。
宿西轩（宋·任伯雨）　　七言绝句　押支韵	茅檐不动晚风微，独对炉烟枕半攲。惟有多情沙上月，依然青琐照人时。
焚香有感（宋·任伯雨）　　七言绝句　押微韵	扫地焚香开竹扉，轻烟郁郁閒朝晖。却思昔日延和殿，对罢曾携满袖归①。
述怀（宋·任伯雨）	元符庚辰岁，孟冬十二日。任子丞大宗，碌碌奉朝籍。圣主访落初，听言劳日昃。谏路员有阙，求人恐不及。谁谓方遴选，邂逅首疏逖。诏旨忽中授，闻命旦夕惕。不是忧不合，爱君忧失职。既忧亦复喜，不是贪禄秩。平生慕古人，素愿或可毕。精神倍疏瀹，激昂登文石。青云开九天，清光亲咫尺。每见情益交，肝胆尽剖析。敬承丁宁训，重许以忠直。自喜千载遇，奋身遑他恤。志欲收主威，力先排巨室。切齿愤钦永，刻意望夔稷。不数千羊皮，岂让一狐腋。勤勤履霜戒，不复虑不密。问夜欲自劳，百疏意何益。哀哉爱君心，不能当众嫉。投湘为独醒，得罪因怀璧。尚赖天德广，阅岁已再谪。仇人意未厌，穷荒必投斥。转海仅万里，艰危备经历。有时遭飓风，天地如抹漆。雪浪山崩颓，轰豗飞霹雳。扁舟甚桔槔，俯仰颠倒立。双樯捲欲折，绳断水蘸席。鲸鳄口垂涎，喷咤烟雨集。万怪竞周章①，腥臊助嘘吸。平生仗忠信，安敢保瞬息。寅缘脱鱼腹，岛屿稍登陟。天气郁欲流，土色焦成赤。草木蒸氛雾，亭午日未出。荒径少人行，窸窣走虺蜴。居民傍溪浒，横崖户百十。矮屋尽棚栏，臭秽如圈枥。家家啖菜粥，杂米无十一。小鱼与细虾，相尚珍鼎食。鸟言纷嘲哳，卉服坌蒙羃。颜色尽黄肿，太半抱瘴疾。其风贪以淫，其俗拙以僻。殆非人间世，宜尔太荒阒。我生本匹夫，赋性自真率。雅有江海志，仕宦特牵迫。一日偶遭际，用舍何敢必。但思忠邪分，于国系休戚。周嫠不恤纬，我意何穷极。漆女倚门啸，我情第堙郁。呜呼谋身者，所宜念阴骘②。
句（宋·任伯雨）	身投魑魅家何在，泽逮昆虫罪未除（贬昌化和张才叔赠）。
