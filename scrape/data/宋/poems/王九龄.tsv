祠庞颍公（宋·王九龄）	贤哉庞颍公，天相佑仁宗。清规映当代，劲节摩秋空。皇祐维四年，蛮寇南海邕。委身任虎将，献馘鲁侯宫。又能识君实，荐鹗如孔融。人言主与宾，霜降鸣丰钟。至今勋业在，隐然齐岱嵩。少时居荫下，读书此堂中。三年足不市，纷华尘垢同。平生经纶志，于此涵养丰。梁间产灵芝，秀异郁青葱。殿角存琬琰，挥毫气吐虹。常时有识者，固知非卧龙。一朝十载遇，谈笑集勋庸。后人勤仰止，图像君子容。萧然堂庑间，香火一时共。地远尘不到，山高气自雄。松竹交荫郁，桃李间繁秾。堂经百年久，隳圮几一空。断砌行春蚓，败壁号秋蛩。僧有惟勔者，鼎施葺施工。兴仆广湫隘，疏林撤翳蒙。至今山下路，冠盖仍憧憧。我来为此邑，坐阅三年穷。催科本自拙，抚字亦何功。惟有心如水，庶几踵前踪。适当岁初吉，敛板揖清风。来携一壶酒，谨致三酬恭。昔尝怀此念，今乃遂我衷。作诗留壁间，聊以写鄙悰。
听鼓琴（宋·王九龄）	至音不传徒按谱，不传之妙心自许。手挥五弦目飞鸿，千载流风如接武。鹑衣百结甘蓝缕，鬓雪浸浸用心苦。我知若人之用心，指下堪为儿女语。神怡志定一齐鼓，和气冲融塞天宇。忽然作意变轩昂，亦不哀吟动凄楚。醉翁已作黄鹤举，君独何为在尘土。琅然清图请更弹，使我三叹首屡俯。人生识意天所予，性情之适适其所。高山流水有知音，莫道吾人不如古①。
