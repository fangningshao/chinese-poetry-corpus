送馀姚知县陈最寺丞 其二（宋·谢绛）　　五言律诗　押删韵	愧君来款关，话别憩林间。不待风销暑，聊因酒发颜。沧洲即欲往，清躅暂容攀。居者羡行者，寄声思越山①。
送馀姚知县陈最寺丞 其一（宋·谢绛）　　七言律诗　押东韵	稍过山阴接甬东，正当两国画屏中。岩巅僧井通江水，门外商帆落海风。尽日挥弦无一事，平时推毂有诸公。此行绝胜人人羡，莫恨犹怀五两铜。
小隐园诗（宋·谢绛）	仆本尘外士，功名若毫末。因寻小园隐，忽见群芳发。昔梦宛可记，灵契方兹达。会须挂朝缨，归弄岩前月。
双松亭（宋·谢绛）	筑居喜物外，披径穷木末。层阜绕襟带，澄江见毫发。芬芬山蜜熟，决决春泉活。林梢闪猿陨，石罅整衔月。坐长百虑寂，望远孤兴发。何必较万殊，吾自师吾达。
答梅圣俞问隐（宋·谢绛）	圣俞一幅书，间我小隐居。小隐讵有异，筑室数亩馀。岩壑不峻崒，田园非美腴。所欲近丘墓，岁时来扫除。先人梦读史，尊道本圣徒。绝笔于此诗，子孙无忽诸。刻石置中堂，且使过者趋。题榜为服训，义取铭盘盂。后岭双松亭，径术①何逶迂。下临富春渚，万象生有无。东偏作草舍，可以施琴壶。门前碧塘水，万本栽荷蕖。风来触香气，长著人衣裾。澄水泱泱流，黍稻可勿枯。柔桑及美果，种广莫记株。涧草不识名，野禽多异呼。坐此易岁晏，自与人世疏。在昔东陵侯，瓜垄犹亲锄。杨恽谢九列，种豆南山隅。余尝有此志，来者安敢诬。诛茅实张本，解组当后图。是时考槃赋，从我者骓欤。近来傅越石，趣尚若不殊。傥闻丘樊往，不顾升斗储。如君美才具，日月升云衢。安敢预招挽，粗自陈其愚②。
菩萨蛮 咏目（宋·谢绛）	娟娟侵鬓妆痕浅。双眸相媚弯如剪。一瞬百般宜。无论笑与啼。酒阑思翠被。特故瞢腾地。生怕促归轮。微波先注人。
夜行船 别情（宋·谢绛）	昨夜佳期初共。鬓云低、翠翘金凤。尊前和笑不成歌，意偷转、眼波微送。草草不容成楚梦。渐寒深、翠帘霜重。相看送到断肠时，月西斜、画楼钟动。
诉衷情令 宫怨（宋·谢绛）	银缸夜永影长孤。香草续残炉。倚屏脉脉无语，粉泪不成珠。双粲枕，百娇壶。忆当初。君恩莫似，秋叶无情，欲向人疏。
句（宋·谢绛）　　押元韵	王貌闲如鹤，黄吟苦似猿①。
