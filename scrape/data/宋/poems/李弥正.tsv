和祝镒韵（宋·李弥正）　　押寒韵	劳车发危坂，倦艘失飞湍。滔滔褦襶子，疾走殊未阑。鹤仙摆名宦，结庐松江干。笑拍萍风浮，瞬视草露漙。图川不愧辋，序谷宁先盘。门岂俗驾拒，室无哀筝弹。按行松菊间，澹然有馀观。莲巢众香聚，浮天百忧宽。秋光敛洲渚，暮翠笼峰峦。我来挟良朋，道故盟未寒。练颜仰孤标，耐久同苍官。终当役薪水，刀圭却衰残①。
