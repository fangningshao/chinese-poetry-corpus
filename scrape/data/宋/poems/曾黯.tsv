岁旱绝粮馈米三斗（宋·曾黯）　　五言律诗　押先韵	晚景穷如许，饥寒只自怜。有书遮老眼，无策度荒年。故交分瓶粟，豪家贷子钱。本无从理相，沟壑未应填①。
散策（宋·曾黯）　　五言律诗　押侵韵	散策孤峰寺，维舟岸石林。月寒初看晕，云淡欲收阴。水合双江急，山连百粤深。归心正无奈，高处莫登临①。
还家寄邢德允（宋·曾黯）　　七言律诗　押真韵	年来已是饱知津，倦客空惊老大身。傍塞兵戈犹曩日，满园桃李又新春。半生飘泊成何事，一味痴顽略胜人。欲问洛翁功用处，梦中了了醉中真①。
车中（宋·曾黯）　　七言律诗　押支韵	频岁驱驰行万里，还家幸矣敢言疲。雨寒倦马愁长路，日落栖禽拣稳枝。两扇携持高老画，一编吟咏放翁诗。客途佳处人知少，正在车中兀兀时①。
枕上闻角声有感（宋·曾黯）　　七言律诗　押庚韵	学剑年来又不成，羁穷谁与共功名。殊乡岁岁秋风客，孤垒朝朝晓角声。富贵安能同哙伍，文章不愿以诗鸣。鹿门幸有幽人约，饭豆羹藜过此生①。
自玉泉至青溪三十里无人烟云是四川赴汴都大路隐隐灌木间土堠犹在（宋·曾黯）　　七言律诗　押侵韵	蜀人在昔朝京路，斥堠摧颓草木深。马驿锦官俱改辙，兽蹄鸟迹动惊心。生人采捕祠乌鬼，强客椎埋隐绿林。何日五丁开故道，关河北望可沾襟①。
闲居（宋·曾黯）　　七言律诗　押麻韵	绿发老梅千百树，梅边略彴是吾家。一窗西日不知晚，十月南枝无数花。谁信闲身惟鹤伴，自怜愁眼得书遮。闭门兀兀太痴绝，起唤扁舟载月华①。
题抚州驿（宋·曾黯）　　七言绝句　押真韵	一出都门五见春，衣冠空染九衢尘。山林有约谁留汝，猿鹤无言解怨人①。
句（宋·曾黯）	水合双江急，山逢百窍深①。
