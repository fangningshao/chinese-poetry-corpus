玉马山（宋·朱克家）	水石嵌空山荦确，瘦藤扶上青云幕。平川一望渺无际，东疑嵎夷北朔漠。驾天叠巘输翠浪，奔野细流横雪槊。疏峰点点雁聚沙，密屿喁喁鱼纵壑。一江净绿绕书元，几陇断畦成卦剥。乍惊渔唱出烟霭，时听村舂动篱落。幽遐异景争指说，老眼苦难觅渺邈。夜间支枕挂银窗，闪闪星河手可摸。何年标名称玉马，蹴踏风云跨寥廓。更连三十六奇峰，削玉排青相间错。偶因佳友得壮观，俗虑尘襟顿疏瀹。翛然物外岂非仙，不须更羡辽东鹤①。
