沁园春 咏刘篁栗碧莲，时内子将诞（宋·刘清夫）	浅碧芙蓉，素艳亭亭，前身阿娇。记湘滨露冷，酥容倍洁，华清水滑，酒晕全消。瑶剪丰肥，云翻碎萼，白羽鲜明时自摇。风流处，是古香幽韵，时度鲜飙。琼枝璧月清标。对千朵婵娟倾翠瓢。况水晶台榭，低迷净绿，冰霜词调，隐约轻桡。细认金房，钟奇孕秀，已觉青衿横素腰。西风晚，看花开十丈，玉井非遥。
金菊对芙蓉 沙邑宰绾琴妓，用旧韵戏之（宋·刘清夫）	浅拂春山，慢横秋水，玉纤闲理丝桐。按清泠繁露，淡伫悲风。素弦瑶轸调新韵，颤翠翘、金簇芙蓉。叠蠲重锁，轻挑慢摘，特地情浓。泛商刻羽无穷。似和鸣鸾凤，律应雌雄。问高山流水，此意谁同。个中只许知音听，有茂陵、车马雍容。画帘人静，琴心三叠，时倒金钟。
水调歌头（宋·刘清夫）　　押尤韵	残腊卷愁去，春至莫闲愁。荣枯会有成说，无处著机谋。身世石中敲火，富贵草头垂露，何用苦贪求。三尺布衣剑，千载赤松游。忆亲朋，方丱角，总白头。羊肠世路巇崄，莫莫且休休。选甚范侯高爵，遮莫陶公钜产，争似五湖舟。万事付蜗角，止坎谩乘流。
