念奴娇（宋·续雪谷）	砌红慵扫，问东风、应念西园寥落。帘卷垂杨莺啭巧，才见还因飞却。捻指光阴，关心节序，总在秋千索。翻翻双蝶，傍人争趁行乐。曾记步月归来，秦筝弹遍，共倚阑干角。别后池亭谁斗草，多少芳游担阁。世事升沈，人生聚散，俯仰空如昨。馀香犹在，绣帏清晓寒薄。
南歌子（宋·续雪谷）	眼媚双波溜，腰柔一搦纤。问伊何事放珠帘。笑道篆香销尽、要重添。数日宽金钏，梳云拂翠奁。梅妆依旧落虚檐。题起一春心事、两眉尖。
长相思（宋·续雪谷）	心悠悠。恨悠悠。谁剪春山两点愁。笙寒燕子楼。晓星稀。暮云飞。织就回文不下机。花飞人未归。
