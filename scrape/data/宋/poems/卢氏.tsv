送夫赴襄阳（宋·卢氏）　　七言律诗　押侵韵	羡君家世旧缨簪，百战常怀报主心。草檄有才追记室，筑台无路继淮阴。射雕紫塞秋云黑，走马黄河夜雪深。白首丹衷知未变，归来双肘印黄金。
绝命词（宋·卢氏）　　五言绝句　押支韵	夫为苌弘血，妾感共姜诗。夫妻同死义，天地一凄其①。
凤栖梧/蝶恋花 题泥溪驿（宋·卢氏）	蜀道青天烟霭翳。帝里繁华、迢递何时至。回望锦川挥粉泪。凤钗斜亸乌云腻。钿带双垂金缕细。玉佩玎珰，露滴寒如水。从此鸾妆添远意。画眉学得远山翠。
句（宋·卢氏）	田舍辘轳出短墙，村落鞦韆挂高树（寒食）。
