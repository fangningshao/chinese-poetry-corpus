倦寻芳 闺思（宋·潘汾）	兽镮半掩，鸳甃无尘，庭院潇洒。树色沈沈，春尽燕娇莺姹。梦草池塘青渐满，海棠轩槛红相亚。听箫声，记秦楼夜约，彩鸾齐跨。渐迤逦、更催银箭，何处贪欢，犹系骄马。旋剪灯花，两点翠眉谁画。香灭羞回空帐里，月高犹在重帘下。恨疏狂，待归来、碎揉花打。
孟家蝉 蝶（宋·潘汾）　　押侵韵	向卖花担上，落絮桥边，春思难禁。正暖日温风里，斗采遍香心。夜夜稳栖芳草，还处处、先亸春禽。满园林。梦觉南华，直到如今。情深。记那人小扇、扑得归来，绣在罗襟。芳意赠谁，应费万线千针。谩道滕王画得，枉谢客、多少清吟。影沈沈。舞入梨花，何处相寻。
花心动（宋·潘汾）	啼鸟惊心，怨年华，羞看杏梢桃萼。映柳小桥，芳草闲庭，处处旧游如昨。断肠人在东风里，遮不尽、几重帘幕。旧巢稳，呢喃燕子，笑人漂泊。应是素肌瘦削。空望断天涯，信音难托。半污泪痕，重整馀香，夜夜翠衾寒薄。倦游只怕春归去，怎忍见、水流花落。梦魂远，韶华又还过却。
玉蝴蝶（宋·潘汾）	睡起日高莺啭，画帘低卷，花影重重。醉眼羞抬，娇困犹自未惺忪。绣床近、强来描翠，妆镜掩、不肯匀红。锦屏空。对花无语，独怨春风。匆匆。庾郎去后，香销玉减，是事疏慵。纵蛮笺封了，何处问鳞鸿。眼中泪、万行难尽，眉上恨、一点偏浓。杳无踪。夜来惟有，幽梦相逢。
丑奴儿慢/采桑子慢（宋·潘汾）	愁春未醒，还是清和天气。对浓绿阴中庭院，燕语莺啼。数点新荷翠钿，轻泛水平池。一帘风絮，才晴又雨，梅子黄时。忍记那回，玉人娇困，初试单衣。共携手、红窗描绣，画扇题诗。怎有如今，半床明月两天涯。章台何处，应是为我，蹙损双眉。
