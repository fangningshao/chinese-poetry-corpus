赠无庵沈相师（宋·潘从大）　　七言律诗　押东韵	喜见人间百岁翁，青鞋藜杖步如风。一庵无处知身幻，四海行来觉眼空。论相又看新进士，挑诗多识旧名公。承平往事谁知得，闲听高谈梦寐同①。
谢人惠鱼米（宋·潘从大）　　七言律诗　押真韵	读书干禄不医贫，馔厌寒菹甑欲尘。自笑凄凉弹铗客，欣逢慷慨指囷人。江南缩项鲜堪鲙，浙右长腰色胜银。盂饭杯羹饱扪腹，鬓迈岁事又从新①。
谢张御史见访（宋·潘从大）　　七言绝句　押灰韵	绿满山人屐齿苔，蓬门长日为谁开。那知御史秋霜笔，携得春风满袖来①。
疏斋以旧作题渊明归来图诗见赠依韵奉和（宋·潘从大）	公归岂为三径松，取节荆轲雠祖龙。平生大义要其终，遁身甘混田舍翁，肯随一世皆尚同。言言易水诗见志，抚卷陡觉辞深雄，谁知笔补造化工。寓怀曲糵匪轹醉，孤忠耿耿蟠心胸。纡辔几许尘埃中，柴桑不与车马通。八表同昏雨濛濛，皦日行天西复东。当年荣木随时穷，黄花今犹傲秋风。拜公遗像读公传，眼高千载为之空。
疏斋用前韵记响山之游依韵奉答（宋·潘从大）	空山在昔森万松，两贤曾此登虬龙。流风馀韵无时终，我来寒栖鬓成翁，人生出处何心同。梦破邯郸几富贵，战退蛮触相长雄，静定要与山争功。绣衣光华照岩壑，豁然纳我云梦胸。群峰飞翠匏樽中，仙源还□渔舟通。须臾烟霏散空濛，楼观隐约孤城东。感慨千古思无穷，啸歌抵掌生英风。黄金易求此乐少，野人何计箪瓢①空。
