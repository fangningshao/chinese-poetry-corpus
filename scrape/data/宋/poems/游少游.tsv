宝云院（宋·游少游）　　七言律诗　押删韵	石径缘云艰复艰，不知萧寺驻林间。馀香满袖花惊眼，空翠沾襟雨暝山。早晚报衙蜂扰扰，友朋相和鸟关关。我来亦被浮名缚，那得高僧一样閒。
禅寂院三首（宋·游少游）　　七言绝句　押阳韵	簿书丛里匆匆过，小白长红总自芳。独到远村浑不恶，绿阴深处野花香。
田南寺（宋·游少游）　　七言绝句　押真韵	我本无心似白云，应缘未见宰官身。何时铁笛千山首，吹起梅花一点春。
香山院（宋·游少游）　　七言绝句　押阳韵	谁将万斛旃檀子，撒向千春古道场。万壑晓风吹不断，至今犹自满山香①。
题石仙洞（宋·游少游）	石岩嵚巇跨龙虎，有客岩前避风雨。篆文委蛇蟠玉书，流铃掷火烦守护。冷翁蜕骨黄金容，千年古木何嵌空。无人唤起玉霄梦，閒却碧桃丹杏风。令威白鹤去不归，麻姑丹砂疑是非。长松滴翠挹北斗，流水泛花迷旧溪①。
