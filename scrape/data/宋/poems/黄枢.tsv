代陈均辅赠马则贤（宋·黄枢）　　押支韵	江南星渚山水奇，马家桂子昌于医。此心契天雄杰者，满轩种杏仁间驰。身虽如蝉蜕浊世，活人远志传孙枝。偶同瓜葛花屏下，梅兄樊弟相追随。嗟予蜂房病溽暑，热烘脑子逾蒸炊。难甘遂委庸医手，苍黄连月累卵危。有损无益智者哂，因陈治法宜如斯。言非草草果起死，功当归子夫何疑。况又时当半夏月，雨馀凉气浮轻絺。悬壶索寞乏琼报，木瓜愧诵前人诗。苏耽橘红井泉碧，威灵仙术终相期。阴功百世固未艾，芝田兰畹春熙熙①。
