次韵赵仲美表弟西斋自遣（知滁州作）（宋·曾旼）　　七言律诗　押灰韵	谪守凄凉卧郡斋，夫君失意偶同来。海边故国渺何许，城上新楼空几回。宁羡一囊供鹤料，会看千里跃龙媒。清吟未免萦机虑，只恐飞鸥便见猜①。
游九锁（宋·曾旼）　　七言律诗　押冬韵	山势盘纡是几重，溪行乱石水溶溶。东西路口分双洞，苍翠群中起一峰。石上仙翁留去迹，壁间羽客有吟踪。夜分不是红尘境，清梦回时晓殿钟①。
统军池（宋·曾旼）　　七言绝句　押支韵	长山谩刻金芝颂，宫相空吟石竹诗。事往岁深无处问，北园唯见孟家池①。
