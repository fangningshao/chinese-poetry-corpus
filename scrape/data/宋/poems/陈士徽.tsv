广荫亭诗（宋·陈士徽）	唐翁静者闭门饮水啜粥无知音，我能发尔一片冰清心。巨风吹天振海浪如屋，此翁林中眠正熟。中天渴乌吐火六合新开窑，此翁两鬓秋飕飕。小儿烂羊瓜果尽青紫，此翁临水洗双耳。蜩蟾蛙蚓聒乱昕夕雷无声，此翁宴坐观黄庭。编茅斲室大如斗，苍雪丝丝翳窗牖。忍饥学得西山夫，胸中有道癯不枯。木榔始花赤已实，百亩沉沉如栉密。露结风高霜气寒，润如美竹馨如兰。翁居巷南我巷北，况有薇郎能主客。书篚几杖皆清风，相看荫我冰雪容。琼州岁月不可度，此境中州亦稀遇。苦茗满碗谈兴亡，日长归来月满堂。明朝一舸崖州去，世事茫茫隔烟雾。袖携毫楮觅扁题，鸿飞冥冥留爪泥。为书广荫扁翁室，淡墨攲轻醉中笔。乘醉更作广荫诗，千载留与知音知①。
