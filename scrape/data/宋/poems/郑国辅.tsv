大涤洞（宋·郑国辅）　　五言律诗　押先韵	去县十八里，传名千万年。三山空隔海，一柱独擎天。骖驭歌司马，烧丹扣葛仙。谁云尘俗骨，亦得嗣前贤①。
洞霄宫（宋·郑国辅）　　七言律诗　押灰韵	自怜踪迹又尘埃，再见溪山眼便开。野水萦纡通路过，闲花疏淡放春回。玉清缈缈排仙仗，金碧峨峨焕宝台。十里暮云横九锁，却如骑鹤下蓬莱①。
云根石 其二（宋·郑国辅）　　五言绝句	满耳环佩声，云根线寒玉。雨过勿雷吼，老龙鼾正熟①。
清音亭（宋·郑国辅）　　五言绝句　押侵韵	山泉漱玉琴，尘世谁知音。植杖憩于此，顿消名利心①。
瀑布（宋·郑国辅）　　七言绝句　押庚韵	终日湍流怒作声，凭栏便觉耳根清。龙君雅欲助奇观，故把银瓶泻水晶①。
云根石 其一（宋·郑国辅）　　七言绝句　押侵韵	轮囷一片出无心，未许苍苔久见侵。六月旱田天不雨，愿将肤寸霈为霖。
龙洞（宋·郑国辅）　　七言绝句　押东韵	泥蟠蛰卧久潜踪，一旦青云得路通。利物济人功已了，却遗凡骨返仙宫①。
翠微亭（宋·郑国辅）　　七言绝句　押尤韵	满眼青山倦应酬，小亭回护颇知休。撚髯索句空归去，疑在飞来峰上头①。
凤洞（宋·郑国辅）	古木森森翳女萝，四山环抱郁嵯峨。此间定有荆山璞，未审何时遇卞和。斩开绿棘黄荆路，岩上采霞摇影动。洞里仙人醉不知，岩前留下无声凤。我今行向洞前来，是洞须开凤莫猜。便好跨游三岛去，等闲抖擞轻尘埃①。
