题龟峰（宋·陈康伯）　　七言律诗　押支韵	形势如龟禀赋奇，昂头曳尾向溪湄。石色烝霞红甲润，苔痕湿雨绿毛垂。恍如献瑞在官日，犹似呈书出洛时。千秋矻立层霄表，寿比乔松可等期①。
题闽县西湖（宋·陈康伯）　　七言律诗　押东韵	凿开百顷碧融融，颍上钱塘约略同。杨柳两堤连绿荫，芰荷十里馥香风。波涵翠巘层层出，潮接新河①处处通。舆诵载涂农事起，从今岁岁作年丰②。
送叶守（宋·陈康伯）　　七言绝句　押歌韵	海国民皆兴礼义，潢池盗已息干戈。农桑四境丰年屡，箫鼓千村叶气多①。
书弋阳馆（宋·陈康伯）	忆昨东京拜相时，武夫前导争驱驰。上奉天子一人命，下率百寮罗纲维。泰阶赐膳侑金币，上食供进黄门赍。夜来胡尘犯边土，手握亿万兵擒虏。挥扬杀气横九秋，指挥猛将皆貔虎。八荒扫荡沙漠空，旋师奏凯明皇宫。英雄富贵皆长事，辞荣解绶归兴浓。白石如玉泉如酥，河清海晏乐耕锄。雉鸣麦秀花卉敷，亲朋会合情欢娱。有子可教孙可训，有书可读田可租。常愿年丰五谷登，斯民安堵心则愉。
阮郎归（宋·陈康伯）	闲来溪上有云飞。溪光接翠微。江南三月落花时。春波去棹迟。寻竹路，破林扉。苍台旧钓矶。欲归回首未成归。黄尘满素衣。
