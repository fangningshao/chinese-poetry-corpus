雪窦寺（宋·高元之）　　五言律诗　押先韵	雪窦深云处，相携到乳泉。沙田春事晚，山寺野花妍。香饭饥南烛，丹房记景天。仙居应六八，更欲上风烟。
小晦岭（宋·高元之）　　七言绝句　押庚韵	路自崎岖心自平，云扃无锁但徐行。松风石溜含悲怨，中有樵夫度岭声①。
长汀即事（宋·高元之）　　七言绝句　押真韵	杨花剩得晴方好，榆荚其如世上贫。花向喜中看更好，分明春色解欺人①。
题雪窦飞雪亭（宋·高元之）	危亭上拂烟雾光，苍崖深到蛟螭穴。天河飞来破山翠，寒入疏林风自发。翻珠错玉无时歇，岩前散作千秋雪。寒声萧萧凛毛发，白云朵朵翔空灭。飞流溅沫入毫端，天与一诗为题绝①。
大小晦山（宋·高元之）	大晦出小晦，过尽山峰翠。寒云抱幽石，枯卉老壖濑。沿流路偪侧，当道屋破碎。却立重回首，瀑布泻云背。
句（宋·高元之）　　押麻韵	洒窗蚕食叶，入竹蟹行沙（雪）。
