遣兴（宋·林正）　　五言律诗　押歌韵	黄金难买老，自笑鬓毛皤。本分且如此，明时可奈何。攻吟诗转少，惜醉事还多。寒甚溪头夜，谁能载雪过。
江边（宋·林正）　　五言律诗　押删韵	炎天时偶出，四顾欲跻攀。片雨来南浦，残云过别山。秋萌苗叶上，春寄藕花间。更羡沙头鸟，知几分外閒。
寄赤城叶学正（宋·林正）　　五言律诗　押真韵	相望江村远，清梦阻云津。三百里馀路，几重山外人。石桥僧拜月，桃洞马行春。已滞刘郎趣，秋风渺忆莼。
老来（宋·林正）　　五言律诗　押歌韵	愁杀渔盐地，生涯寄蚁柯。春秋将耳顺，贫病欲家和。笑向老来减，言于醉后多。黑头行乐日，那更识风波①。
寄裴云山（宋·林正）　　押纸韵	南山高且深，竹深带流水。先生庐其中，迥若崆峒子。雪发覆两肩，深悟造化理。手注三体诗，名满四海耳。时以诗名家，亦来质疑似。我本浪得名，长挂春风齿。乃识先生心，非非还是是。
