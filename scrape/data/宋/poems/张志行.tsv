邑宰同游岘峰（宋·张志行）　　七言律诗　押侵韵	胜境追游岂易寻，公馀喜得共登临。攀萝缥缈云霄兴，夹道琮琤玉石音。置酒但教呼我辈，题名何必刻碑阴。篮舆归去敲明月，盛集应堪继竹林。
涵碧亭（宋·张志行）　　七言律诗　押豪韵	梦游还解洗尘劳，一日堪来一百遭。有眼石泉声更细，无心亭竹节犹高。洞中意寂含千古，世上名轻等一毫。此药要知天付与，未宜轻话与儿曹①。
