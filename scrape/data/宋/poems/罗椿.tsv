送永丰汪令（宋·罗椿）　　五言律诗　押微韵	锦缆梅花浦，江南作县归。新来荐鹗牍，惊动衮龙衣。岁晚情难别，心亲事却违。恐君天上去，扶病出烟霏。
寄杨诚斋（宋·罗椿）　　七言律诗　押支韵	不愁风月只忧时，发为君王寸寸丝。司马要为元祐起，西枢政坐寿皇知。苦辞君命惊凡子，清对梅花更与谁。梦绕师门三稽首，起敲冰砚诉相思①。
酹江月/念奴娇 贺杨诚斋（宋·罗椿）	郎星锦帐，忽翩然归访，南溪孤鹜。前日登高谁信道，寿酒重浮茱萸。风露杯寒，芙蓉帐冷，笑受长生箓。广寒宫殿，桂华应已新续。不用翠倚红围，舞裙歌袖，共理称觞曲。只把文章千古事，留伴平生幽独。但使明年，鬓青长在，萱草春风绿。诸郎如许，转头百事都足。
句（宋·罗椿）　　押删韵	露湿看花脚，莺啼欲晓山。
