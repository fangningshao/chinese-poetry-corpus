翠屏霁雪（宋·韩信同）	寒林静对展翠屏，六花妆点风景清。四山簇簇琼瑶树，恍然照映芝兰庭。寒生晴光色烁烁，含辉照耀银海明。巉岩石化昆山玉，负暄猿猱出深谷。可怜不老山白头，梅萼藏春暗香馥。紫阳留谶歌翠寒，中有玉人在其间。道传前圣发未发，教开来学难亦难。豁然胸次冰雪释，白照红日上团团。
蓬莱飞峰（宋·韩信同）	海上神山名自昔，来去随潮无定迹。天人俯览念虚浮，六鳌顶戴穷神力。群仙贝阙蕊珠宫，多种瑶芝琼草碧。依然根著不坚牢，飞入石堂作南壁。螺纹蛎迹石龙存，云气随潮时雨湿。仙风飒爽生羽翰，招纳霓裳羽衣客。试登绝顶望五湖，高楼洞天才咫尺。药炉灰冷多登真，九转丹成人未识。云间鹤迹托来篇，王邓真人久相忆。
棋盘仙迹（宋·韩信同）	唐山绝顶棋盘石，戏局流传名自昔。殷勤细问白发翁，云是仙人曾对奕。苔封石磴不敢移，竹引清风时拂拭。个中黑白子不留，想是仙童为收拾。又不闻樵采之人王子质，邂逅仙人执手谈，赢输未决藏机密。贪看柯烂不知时，少憩山中方七日。谁识囊中日月长，归来尘世无相识。
双柱擎天（宋·韩信同）	白鹤岧峣枕江曲，接岫连峰衍林麓。石堂峻峭万山雄，拥翠亭亭多乔木。双撑石柱峙东南，势力擎天名不俗。钟英特产栋梁材，不坠簪缨美如玉。左接蓬莱右洞天，峰前水带萦九曲。依然幻出武陵源，拟就峰傍新卜筑。鹤归错认华表存，应笑世人枉追逐①。
题岳王墓（宋·韩信同）	妖星坠地芒角赤，剑龙悲吼国萧瑟。中原王气挽不回，将军一死如毛掷。秦家小儿真戏剧，播弄造化摇枢极。指雠为亲忠且逆，只手上遮天眼碧。九重茫茫隔天日，无由下烛臣愚直。臣愚万死不足惜，国耻未湔犹愤激。古坟埋冤血空沥，风雨年年土花蚀。我恐精忠埋不得，白日英魂土中泣。请将衰骨斲出荒苔痕，献作吾王补天石。
沁园春 寿南窗叶知录（宋·韩信同）	望紫云翁，启明在东，长庚在西。但空有寸心，荆州江汉，未能百里，弱水沙黎。菊底秋深，樵边信至，一曲阳春草木知。长吟咏，觉声如韩操，骨似陶诗。不应鬓发能稀。七十寿强如六十耆。想高谈倾坐，风斯下矣，微辞漱物，清且涟漪。谩说磻翁，休夸淇叟，用舍行藏各有时。真修养，有近思家学，字字参芝。
