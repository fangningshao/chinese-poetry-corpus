梅林分韵赋诗得下字（宋·施晋卿）	郊原宿雨馀，雪重云垂野。春信初动摇，欲往岂无驾。使君早著鞭，问路逢耕者。深寻烟雨村，共作诗酒社。庭荒六老树，气象自俨雅。一笑呼酒来，大盆注老瓦。最后看枯株，何意当大厦。夭矫待风云，有年天宝假。须知羹鼎调，嘉宝系用舍。我欲寿使君，樽罍更倾泻。明朝得楚骚，健甚无屈贾。君今有锡环，诏落九天下。蜀江雪浪来，棹趁船人把。留滞以诸生，斯文要陶冶。惟应郢中歌，倡绝和自寡。更闻督熊儿，夜赋烛馀灺。它年看无双，声誉出江夏。却笑昌黎公，阿买字能写①。
