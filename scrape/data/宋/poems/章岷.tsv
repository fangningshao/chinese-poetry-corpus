陪范公登承天寺竹阁（宋·章岷）　　五言律诗　押灰韵	古寺依山起，幽轩对竹开。翠阴当昼合，凉气逼人来。夜影疏排月，秋鞭瘦竹苔。双旌容托乘，此地举茶杯①。
留题新建五云亭（宋·章岷）　　七言律诗　押麻韵	卧龙东岭冠云霞，亭面溪流对若耶。秋霁独先初夜月，春阴见尽满城花。疏篁绕槛栖寒雀，乔木依檐泊暮鸦。红烛未残宾已醉，倚风歌管到人家。
春日独登蓬莱阁（宋·章岷）　　七言律诗　押真韵	郡阁高檐半纳云，危栏徙倚惜芳辰。澄潮叠嶂新经雨，啼鸟开花各为春。案有笺毫难赋景，席无歌管懒邀宾。自怜莫厌登临数，即是葵丘代戍人①。
送梵才大师归天台（宋·章岷）　　七言律诗　押微韵	故山萝蔓锁云扉，几夕扁舟已梦归。莲社招贤移岁月，芝岩编句满珠玑。金刀拥雪新彫鬓，香裓欺兰旧赐衣。后夜吴门对霜月，怀师馀意在琴徽①。
如归亭（宋·章岷）　　七言律诗　押先韵	邑境人歌令尹贤，构亭裁址俯清涟。风高送目帆侵日，秋霁凭阑水接天。越茗似云邀客试，吴莼如线佐庖鲜。政馀授馆多投辖，费尽公田种秫钱①。
钓台（宋·章岷）	乘兴访遗基，扁舟宿烟渚。水净写天形，山空答人语。风篁自成韵，霜叶纷如雨。寒亭暮响清，饥猿夜啼苦。疑将洞府接，似与人寰阻。不羡重城中，喧喧听笳鼓。
