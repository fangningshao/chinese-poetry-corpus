宗弟晦之通直有诗陈武信归簉三老之后损之喜继元韵以勉之（宋·杨损之）　　七言律诗　押鱼韵	未抛名利尚区区，方卜荣迁武信居。思簉林泉三老后，已经年纪七旬馀。且来在野同游鹿，莫学临渊却羡鱼。子美堂邻愿为约，免教朋友旧情疏。
谨次元韵呈严钧给事（宋·杨损之）　　七言律诗　押尤韵	万里归陪老叟游，灿然雅什遗朋俦。云咸响亮清盈耳，霜雪缤纷白满头。三益画开裨古意①，千钟酒饮破春愁。劝君莫倦桑榆景，未得为霖志未酬②。
