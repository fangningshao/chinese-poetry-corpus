与曹圣延游风洞及七星观遂成长句（宋·李彦弼）　　押曷韵	文英子建声华烜，少陵尝咏波澜阔。遐流亹亹钟宜春，观君紫芝真秀拔。华山騄耳汗血孙，奚取王良手刍秣。骎骎凌厉追遗风，胡为顿缨驰骆越。谁嗟长庚有老裔，壮龄直欲排紫闼。初从附凤矫飞翔，晚乃射虎耽疏豁。强颜方喜安斗筲，禀分何能愧①圭撮。胸中琳琅茀埃𡏖，自恧铅锋乏破割。时过西邻蕲发药，霤引玉泉浇胏②渴。新商执矩早威令，甘霔腾虚摧虐魃。约君飘凫泛沧漪，背负青天□③夭阏。风来空穴袭发毛，刷腋凉飙振絺葛。泠然便拟子列④游，不待别起青蘋末。徐跻七星跐山椒，杓魁歊⑤虚状旋斡。近君白雪热何有，高谈一激锥囊脱。扳肩作者古蹊径，馀事篇章随击钵。盘趺不减二华君⑥，妙阅枯棋战挑捾。光驺摇纵⑦莫可留，四序翩翩几箭筈。顷看金柳流莺鸣，俄听玉露丛蝉聒。清辉默韵无弦琴，乌用檀槽挥一抹。我方骚愁愁到骨，潜睨蠹蟫眉目繓。徒操诗穷拥鼻吟，□⑧或酒酣将月喝。生平刚肠久已屈，赖尔匹夫难志夺。故交纷纭翱赤霄，大钧播物昭穷达。德尊一代元坎坷，儒腐百年决粗粝。南溟垂翅云翼收，北窗默卧霜须捋。病马犹期春草长，涸鱼终需江水活。君行趋觐长安日，轶兴横秋畴可遏。公卿倾风定援手，鸿造机缄由一拨。江湖要作迥相忘，静言可笑相濡沫⑨。
傲暑栖霞洞（宋·李彦弼）　　押萧韵	嵌窦栖霞，𠿕𧇠转杓。左骖鸾翼，右耳凤箫。爽排酷烈，境邈氛嚣。静者多妙，于焉消摇①。
