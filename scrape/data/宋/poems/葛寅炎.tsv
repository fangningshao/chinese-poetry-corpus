题三易备遗（宋·葛寅炎）	谁凿混沌窍，龙马出澄渊。笃生羲文圣，立极先后天。三三羑所演，两两山之连。不假人安排，自有天浑全。咸阳烈焰起，斯文独不烟。中更九师斸，惨于秦火然。言湮道随裂，尔来千馀年。皇乎钜宋兴，奎聚五珠联。天子图出地，复钟二钜贤。门外俨立雪，窝中闲弄丸。数加一倍法，书得七分传。文后不为后，羲先不为先。呜呼中天易，锁簧透黄轩。厥数则用六，是为归藏焉。观象历可纪，聆凤律相宣。芸芸茁九地，终至硕果坚。薛野鳦未乳，鼎湖龙已仙。敦哉司徒氏，而把五教权。滔滔祚其海，始达溜涓涓。韬光夏台出，拨乱南巢迁。执中亦建中，道体无些偏。义礼两夹持，以此裕我昆。姓别取诸子，世号遽以千。甲庚至丁乙，天潢衍庆源。不幸辛也虐，竟以甲子颠。牝晨艳方煽，太白旗已竿。衣宝炎炎里，道器俱无存。仁哉尔王子，独抱祭器奔。想偕此书抱，器完道亦完。有客皓其马，归作周之藩。俾食豫土毛，一发千钧绵①。不然之宋叟，胡此得坤乾。我知苍苍者，寄道于不言。孔也商之人，宋也商之孙。茫茫宇宙阔，斯道萃一门。粤从两楹梦，寥寥绝韦编。浅者胶于卜，深者痼于玄。固哉房直日，诞矣雄入泉。八工亮图法，百贾庄肆钱。皮毛太初历，糟粕一行禅。天窗两呼吸，谁契希夷眠。极根一动静，谁悟溓翁圈。邵程又尘土，河洛空奫涟。翕固张之的，晦乃彰之根。节彼雁南荡，气复合真元。攒青华盖②卓，湛碧芙蕖妍。石乳腻昏雨，玉红绚朝暾。孕此古心子，通身太极浑。香如梅月咽，朱浥花露研。吉凶扣灵蔡，消长听啼鹃。寂虑那三画，游神这一环。六十六十四，甲甲卦卦圆。仰接先天后，俯超后天前。中天此中兴，亚康节伊川。问君易何在，庭草翠无边③。
