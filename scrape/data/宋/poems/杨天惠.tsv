多病简出偶成呈郫令张盘公大夫（宋·杨天惠）　　七言律诗　押歌韵	相从一笑忘蹉跎，三过秋风锦水波。游子依人仰眉睫，令兄爱客费弦歌。思归仙鹤方惊露，欲起病凫还避罗。共感乌纱能爱老，长长遮护两苍皤①。
次韵吴帅题保福壁二首（宋·杨天惠）　　七言绝句　押蒸韵	净瓶犹贮近颁冰，拄杖还扶旧醉藤。遮莫簪花倩天女，未妨燕坐折谈僧。
次吕给事安昌岩避暑（宋·杨天惠）　　七言绝句　押冬韵	恳乞鱼书得梓潼，曾司紫诰駮斜封。江山似解邀康乐，傅瑞时来访彦龙。
次韵庞茶使郫县塔（宋·杨天惠）　　五言排律　押东韵	平生阅巨丽，兹塔咤何雄。因地如无地，平空不碍空。宁从佛土徙，几历劫灰穷。落趾鸡关北，明标玉垒东。经营本龙象，负挽僦烟虹。畚筑才驱石，觚棱欻倚风。妙高分绝域，峻极倒中嵩。已幻花台巧，并规鹫岭嵷。仰窗平月殿，横级俯蛟宫。未觉诸天隔，惟看一气融。恒沙寸眸摄，多寡片心通。澒洞遗凡界，虚疏彻外幪。身边揖先圣，眼外洗尘雺。井直参连壤，秦开汉拓功。真乘对时出，休运与天崇。缔构虽人力，扶持亦化工。长生老西崦，诸葛死南隆。但了薰香灺，姑储氎布筒。狂歌留白日，醉舞属冥鸿。莫漫百年事，空成一秃翁。
送孙正忠臣移成都小漕（宋·杨天惠）　　七言排律　押支韵	升平芝菌效神奇，况乃贤豪用世资。人物熙宁中兴日，风流荆国适同时。起家便作三公客，乘传何为九折驰。少府但分新赐节，石渠犹借旧官仪。素心久辨经纶计，妙意前知遇合期。聊与西南成胜事，暂将清献续良规。桥横万里重开府，水接双流共去思。怊怅参卿无限意，道旁索笔强题诗①。
温江县二瑞颂（宋·杨天惠）	于皇御极，百志惟叙。曰农而农，曰士而士。尔安乃宫，尔宁乃亩。恩诏数下，仁滂德膴。农饱以歌，士喜式舞。协气从之，祥嘏如雨。乃产嘉禾，以庆农扈。乃降甘露，以幸士子。其庆伊何，珠穗纷举。俾尔瓯窭，户有亿秭。其幸维何，云液醲湑。俾尔膏馥，濡及婴孺。维明明后，博临下土。相彼多禾，均此灵露。道拜稽首，诞告奔走。惠拜稽首，盱衡语语。敢献稗官，以赞矇瞽①。
句（宋·杨天惠）　　押霁韵	清凉洞里无蚊蚋。
