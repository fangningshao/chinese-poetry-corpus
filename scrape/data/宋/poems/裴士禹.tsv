蜀先主庙古柏（宋·裴士禹）	武侯翊汉嗣，始欲大神器。天命固有常，云雷极屯否。流星坠武帐，万卒摧锐气。孤负卧龙心，三顾君臣意。庙貌今寂寥，握节空垂泪。兴废事徒然，无以穷往志。陵前古柏树，千丈起平地。根大压巨鳌，心虚藏野燧。风动虬龙枝，雷雨随声至。疑是虚空间，神明专拥庇。不尔千万年，突兀无枯瘁。观柏又惨然，念侯功业炽。功业亘无穷，与柏共苍翠①。
