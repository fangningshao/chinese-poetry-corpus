卖花声 春雨（宋·萧汉杰）	湿逗晚香残。春浅春寒，洒窗填户著幽兰。惨惨凄凄仍滴滴，做出多般。和霰撒珠盘。枕上更阑。芭蕉怨曲带愁弹。绿遍阶前苔一片，晓起谁看。
菩萨蛮 春雨（宋·萧汉杰）	春愁一段来无影。著人似醉昏难醒。烟雨湿阑干。杏花惊蛰寒。唾壶敲欲破。绝叫凭谁和。今夜欠添衣。那人知不知。
蝶恋花 春燕和韵（宋·萧汉杰）	一缕春情风里絮。海阔天高，那更云无数。娇颤画梁非为雨。怜伊只合和伊去。欲话因缘愁日暮。细认帘旌，几度来还去。万一这回航可渡。共渠活处寻条路。
浪淘沙令 中秋雨（宋·萧汉杰）	愁似晚天云。醉亦无凭。秋光此夕属何人。贫得今年无月看，留滞江城。夜起候檐声。似雨还晴。旧家谁信此时情。惟有桂香时入梦，勾引诗成。
