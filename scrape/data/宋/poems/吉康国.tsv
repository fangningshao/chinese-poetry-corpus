和运使修升阳观落成（宋·吉康国）　　五言排律　押鱼韵	被命经营始，鸠工结构初。深严开殿奥，高敞称楼居。室外飞檐巘，岩隈下屋渠。钟声薄霄汉，祠事走邱墟。遁世谁能洒，登高迥莫如。鹤游三岛驾，人望五云车。绮井风光润，疏寮月影舒。威仪模紫极，形势巩堪舆。池有泉球旧，坛空级石馀。霓旌那复下，绛简更谁书。童子追前躅，愚生泣太虚。烟霞犹赫奕，松竹自扶疏。封号方连进，休祥已密储。跻兹仁寿域，率土庆于胥①。
