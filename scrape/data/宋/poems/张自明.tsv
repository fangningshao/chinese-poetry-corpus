和方信孺题云崖轩（宋·张自明）　　七言律诗　押支韵	万里风烟倚瘦藜，湘南曾自一登陴。云崖知在宜山麓，水月传誇古洞奇。四字丹书无梦见，千峰苍玉有谁诗。门前系马松阴下，鸦背斜阳影屡移。
游朝阳洞次孙机宜韵（宋·张自明）　　七言律诗　押尤韵	绿野年来喜有秋，行春到处小淹留。朝阳亭上初披雾，水月岩中更枕流。竹径不容周俗驾，桃蹊还泊晋渔舟。遨头自愧非元老，滥总师干乏壮猷。
水月洞（宋·张自明）　　七言律诗　押尤韵	癸水江头石似浮，银河影里月如钩。无人弄杵看蟾兔，有客乘槎访斗牛。自古鹊桥传七日，何年桂子落三秋。金轮待欲长无缺，玉斧仍须妙手修①。
栖霞洞（宋·张自明）　　七言律诗　押鱼韵	玉洞沉沉锁碧虚，月华曾伴日华居。刀圭影触金丸弹，蝉蜕形留锦鲤鱼。旧隐已荒三径草，仙人忽授数行书。丹霞自有栖真处，十里松风可跨驴①。
游华景洞（宋·张自明）　　七言律诗　押支韵	拂破苍苔觅旧题，五言觅得晚唐诗。岩光人忆遗名好，华景天开一段奇。铁锁掣关躔壁垒，玉梯穿路透瑶池。古心未展閒游戏，惭愧平生华子期①。
清秀山次韵（宋·张自明）　　七言律诗　押微韵	甲子循环各一时，又逢青犬护岩扉。金墉城锁瑶池苑，苍玉楼铺锦地衣。万里西风生木末，数声湘竹叫云归。明朝天上秋期近，问讯河边织女机①。
观邸报（宋·张自明）　　七言绝句　押萧韵	西风飒飒雨潇潇，小小人家短短桥。独倚阑干数鹅匹，一声孤雁在云霄①。
白龙洞（宋·张自明）　　七言绝句　押灰韵	白龙洞口白龙台，一俯南天眼豁开。苍壁漫题三数字，后人还笑我曾来①。
丹霞岩（宋·张自明）　　七言绝句　押灰韵	玉玲珑外玉崔巍，曾与三贤识面来。自有此山才有此，游人于此合裴回①。
