憩凉月观焦山在望（宋·曹𨙅）　　五言律诗　押删韵	凉寻小径坐，心与大江闲。素月镜秋水，碧云巾暮山。残蝉移别树，吠犬出幽关。近对焦仙洞，飞霞不可攀①。
水阳精舍（宋·曹𨙅）　　五言律诗　押文韵	塔高铃自语，碑断苏成文。老树擎凉月，初荷卷湿云。萤飞临水见，犬吠隔篱闻。静对高僧坐，无眠到夜分①。
南徐怀古呈吴履斋（宋·曹𨙅）　　七言律诗　押尤韵	匹马来逢塞草秋，淮云一片隔神州。黄昏灯火西津渡，白昼风烟北固楼。犹有断碑和晋宋，谁将遗石问孙刘。天荒地老英雄尽，落日长江万古愁①。
寄豫章诗社（二字原无，据《宋诗纪事》卷七五引《诗林万选》补）诸君子（宋·曹𨙅）　　七言律诗　押支韵	向来心事剑能知，曾结仙人汗漫期。南浦看花春载酒，西园刻烛夜吟诗。凄凉风月随残梦，零落江湖似断棋①。千里洪崖秋水隔，暮云无处说相思②。
灯市（宋·曹𨙅）　　七言律诗　押寒韵	春满天街夜色酣，绮罗香结雾漫漫。试灯帘幕深藏暖，扫雪楼台浅带寒。宝骑骄嘶金騕袅，翠翘醉倚玉阑干。江云忽断笙歌散，几点妆梅落舞鸾①。
午窗（宋·曹𨙅）　　七言绝句　押麻韵	午窗破梦角巾斜，自涤铜铛煮茗芽。满院绿苔春色静，冥冥细雨落桐花①。
