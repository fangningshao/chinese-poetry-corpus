涤虑轩（宋·刘彝）　　五言律诗　押侵韵	万事本无心，宁容意虑侵。方池唯贮月，修竹不栖禽。地静饶真趣，风长展梵音。有人重税驾，经宿乐幽林①。
悼贤诗（宋·刘彝）　　七言律诗　押先韵	良畴十顷接晴烟，曾假过侯救旱年。俸麦一车开德济，流民千里荷生全。人嗟逝水今亡已，俗感遗风尚泣然。独对老僧谈旧事，斜阳春色漫盈川①。
夜宿善权寺追怀陈述古（宋·刘彝）　　押有韵	精识世稀及，直道古难有。哲人虽云亡，遗德不可朽。尝厌石渠游，是邦爰出守。浚河纳湖波，股派活畎亩。学宫起城隅，涂人或薪槱。既富而教之，薄俗适忠厚。矧予平生时，昏弱赖磨揉。共探姬孔微，肯出皋稷后。醇源浩罔涯，实行靡容苟。逝甘老岩阿，寂寞待同叩。天乎夺大成，旅兹宜兴阜。我来薙荆榛，雨泪滴杯酒。恸哭起秋风，落叶纷林薮。永怀三益恩，语报乏琼玖。愿子生人间，世世为亲友①。
句（宋·刘彝）　　押盐韵	仙境自嫌尘俗见，故垂岩溜代珠帘（鸣玉堂）。
