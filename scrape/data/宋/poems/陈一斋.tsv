送刘蒙川（宋·陈一斋）　　五言律诗　押庚韵	春草征帆远，春江落日程。瘴乡官是客，儒服老谈兵。海阔龙无影，山空凤不鸣。梅花东阁路，悽断故人情。
溪亭次汪桐阳（宋·陈一斋）　　五言律诗　押文韵	空亭明远嶂，老树黯馀矄。野兴临流坐，秋声入夜闻。渔归孤棹月，鹤睡一松云。记得前溪路，人家两岸分。
维扬怀项朴庵（宋·陈一斋）　　七言律诗　押尤韵	长铗悲弹负壮游，京华倦客又扬州。西风昨夜他乡梦，明月故人何处楼。石塔钟残枫叶暝，瓜州棹远荻花秋。幽窗一点寒灯影，徙倚阑干生暮愁①。
