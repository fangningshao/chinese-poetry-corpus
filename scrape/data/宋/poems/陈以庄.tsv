金丹（宋·陈以庄）　　七言律诗　押先韵	凤箫一去几经年，古木青萝锁洞天。黠鬼不量曾窃药，真人岂碍作飞仙。细看丹灶凝烟地，知有清朝应世贤。欲下苍崖却回首，何时著我弄云泉①。
春兴（宋·陈以庄）　　七言律诗　押灰韵	轻衫短帽久尘埃，零落香篝愧麝煤。春半工夫花绣了，社边消息燕衔来。岂无绿野供千骑，幸有黄封可一杯。明日清明能出否，凭谁先为扫莓苔①。
水龙吟 记钱塘之恨（宋·陈以庄）	晚来江阔潮平，越船吴榜催人去。稽山滴翠，胥涛溅恨，一襟离绪。访柳章台，问桃仙浦，物华如故。向秋娘渡口，泰娘桥畔，依稀是、相逢处。窈窕青门紫曲，茜罗新、衣翻金缕，旧音恍记，轻拢慢捻，哀弦危柱。金屋难成，阿娇已远，不堪春暮。听一声杜宇，红殷绿老，雨花风絮。
贺新郎 和刘潜夫韵（宋·陈以庄）	晓梦莺呼起。便安排、诗家厨传，酒家行李。点检花边新雨露，春在万家生齿。道官似、锦溪清驶。但便有人耕绿野，正不妨、鼓吹频来此。方觅句，且夷俟。画桥西畔多春意。记年年、曾来几度，落花流水。行到水穷云起处，依约辋川竹里。兴未属、王孙公子。料想明年端门里，有传柑宴罢黄封醉。肯回首，万杉底。
蓦山溪 寿种春翁（宋·陈以庄）	亭兰风蕙，昨日山阴曲。又过五峰来，听华堂、管弦丝竹。今年风物，著意庆生朝，□鹤舞，黑猿吟，花下眠青鹿。九龄五福，盛事人皆祝。谁识种春翁，等浮云、飞蚊过目。上方渴士，忠节起闻孙，金坡近，玉堂深，莫羡春田绿。
