题濮村（宋·李遇）　　七言律诗　押庚韵	乞与东风十日晴，放教杖屦步云轻。客闲到处俱诗往，春色浓时载酒行。别去江山如识面，重来花鸟更关情。一官休羡无毡冷，官冷元来愈觉清。
咏西湖江湖伟观楼（宋·李遇）　　七言律诗　押青韵	举目看来皆画屏，只因栏槛接苍冥。江湖二水一般白，吴越两山相对青。云北云南何处没，潮生潮落几时停。西偏不被斜阳碍，直见家山与洞庭①。
