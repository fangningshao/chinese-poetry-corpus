孺子亭（宋·宗必经）　　七言律诗　押真韵	连天大厦莫容身，小向湖边一问津。心事说知林下郭，姓名误入府中陈。半篙绿水三间屋，一榻清风百世人。只有青青堤上柳，至今犹是汉时春。
滕王阁（宋·宗必经）　　七言律诗　押删韵	高阁连城十二栏，西风领客共跻攀。半帘烟雨长江外，千里湖山咫尺间。雁带秋声归别浦，莺分春色过巴山。当年蛱蝶知谁画，一梦庄周去不还。
南浦（宋·宗必经）　　七言律诗　押尤韵	江到南关古渡头，旁分一曲入溪流。垂杨夹道三千户，绕郭连樯数万舟。春水绿波芳草渡，秋风明月白蘋洲。滔滔出舍红尘派，一棹中流万顷秋①。
句（宋·宗必经）　　押支韵	睡晨方知前是梦，落花难上旧来枝。
