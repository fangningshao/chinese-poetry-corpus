答贺文杏堂韵（宋·赵必蒸）　　七言律诗	文杏堂开华渡西，九天雨露正来肥。漫誇奕叶光先宅，却羡新裁出故知。千载暖回唐苑树，一时春足谢家枝。欲将俚语依金玉，把盏共论觉醉迟。
为子侄入宗学赋二首志喜（宋·赵必蒸）　　七言绝句　押阳韵	月露才华锦绣章，麟经家学独誇长。笑谈鏖战联三捷，此是男儿立志强。
星渚赵侍郎霞城枉驾（宋·赵必蒸）　　七言绝句　押真韵	高情潇洒出风尘，华毂传呼下士频。独愧迂疏无别技，鸿飞冥冥任吾真。
答资政赵庸斋（宋·赵必蒸）　　七言绝句　押灰韵	樗栎惭非梁栋材，自甘落拓困尘埃。明公终日垂青眼，皓首穷年志欲灰。
忆业师刘夫子（宋·赵必蒸）	严风砭肌骨，怵然起遐思。哲人已久萎，谁可作圣仪。吾虞刘夫子，曰维百世师。秉直疾邪佞，是非无所私。依归良有在，出处各以时。遭时复不偶，竟尔相睽违。四顾寂似阗，中心重凄其①。
