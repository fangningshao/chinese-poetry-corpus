平韵满江红 题宜春台（宋·李琳）	碧蘸江山，鹤唳晓、云献画屏。瑶宫敞，舞金翔翠，巍枕春城。龙背神瓢飞旱雨，虹光花石转阴晴。蔼昼香、飞雾福苍生，千古灵。箫莺响，笙鹤鸣。瑞烟起，彩云行。满阑干花影，绣扬帘旌。佛界三千笼日月，仙楼十二挂星辰。望赭袍、霞佩并云軿，游紫清。
木兰花慢 汴京（宋·李琳）	蕊珠仙驭远，横羽葆、簇霓旌。甚鸾月流辉，凤云布彩，翠绕蓬瀛。舞衣怯环佩冷，问梨园、几度沸歌声。梦里芝田八骏，禁中花漏三更。繁华一瞬化飞尘，辇路劫灰平。恨碧灭烟销，红凋露粉，寂寞秋城。兴亡事空陈迹，只青山、淡淡夕阳明。懒向沙鸥说得，柳风吹上旗亭。
