清溪亭（宋·曹纬）　　七言律诗　押齐韵	波平渺渺草萋萋，远目非昏望欲迷。敢以安閒侵白鸟，聊将衰病照清溪。百年无事双蓬鬓，万里归心独杖藜。徙倚无人见牢落，水流东去夕阳西①。
次韵曹好谦负春（宋·曹纬）　　七言律诗　押真韵	作计寻芳不属贫，可怜风物自良辰。飞花有意能留客，啼鸟多情解唤人。涉世乍惊翻手薄，论交多语白头新。十年异县伤流落，来往山州枉过春。
春日忆西湖简家弟元宠（宋·曹纬）　　七言律诗　押灰韵	天涯孤客意堪哀，病眼逢春只强开。闭户不知花老去，捲帘方觉燕归来。风休潩水光如拭，雨霁箕山翠作堆。遥想西湖图画里，几多车马踏青回①。
自齐山借舟泛湖还家（宋·曹纬）　　七言绝句　押尤韵	十里平湖漫不流，晚风吹浪打行舟。定知归得①侵灯火，家在菰蒲最尽头②。
客有遗予画梅花者淡墨晕成因命之曰梅影（宋·曹纬）　　七言绝句　押删韵	忆昔神游姑射山，梦中栩栩片时还。冰肤不许寻常见，故隐轻云薄雾间①。
山行（宋·曹纬）　　押马韵	日出过山头，日入宿山下。我行山亦行，隐隐似奔马。朝昏山送迎，山意自倾写。借问征途间，谁如此山者①。
