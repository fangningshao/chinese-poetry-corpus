箴仲殊（宋·孚禅师）　　押支韵	大道久凌迟，正风还陊隳。无人整颓纲，目乱空伤悲。卓有出世士，蔚为人天师。文章通造化，动与王公知。囊括十洲香，名翼四海驰。肆意放山水，洒脱无羁縻。云轻三事衲，瓶锡天下之。诗曲相间作，百纸顷刻为。藻思洪泉泻，翰墨清且奇。惜哉大手笔，胡为幽柔词。愿师持此才，奋起革浇漓。骛彼东山嵩，图祖进丰碑。再续辅教编，高步凌丹墀。它日僧史上，万世为蓍龟。迦叶闻琴舞，终被习气随。伊予浮薄人，赠言增忸怩。倘能循我言，佛日重光离①。
