观葵有感（宋·蔡必荐）	昨日一花开，今日一花开。今日花正好，昨日花已老。始知人老不如花，可惜落花君莫扫。人生不得长少年，莫负床头沽酒钱。得钱向酒家，君不见，戎葵花。
寓意漫成（宋·蔡必荐）	东邻老翁富钜万，每日关门常独饭。西邻少年居钱不满百，每日开筵延上客。老翁回头问少年，君家宾客何骈阗。少年答曰翁不知，人生许得几何时。翁看日月如流水，牢锁黄金与阿谁①。
采薇图（宋·蔡必荐）	西山有薇，美人不移。西山无薇，美人不归。采薇采薇，山是人非。薇满西山，不生夷齐。
