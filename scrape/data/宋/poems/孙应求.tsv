丁未仲夏季弟海陵官舍家大人赏月作诗和韵（宋·孙应求）　　五言律诗　押先韵	银蟾忧易缺，綵侍喜长圆。岂意他乡会，均同一乐全。杯行惊话旧，星聚敢占天。但愿人常久，频将桂影延。
次季和宿龙泉寺遇雪韵（宋·孙应求）　　五言律诗　押微韵	舣岸投僧话，欢迎势若归。林峦穷胜处，楼阁尽翚飞。本谓身还舍，何期雪拥扉。莫嫌行复住，世事合随机。
恭次家大人初抵季弟海陵官舍之韵（宋·孙应求）　　七言律诗　押庚韵	一家千里赴吴陵，沿道迟留不问程。风物萧条乡愈远，山川开豁眼增明。春田未有归耕计，夜雨聊听对榻声。幸向莱庭同戏綵，回头终有愧难兄。
仲弟应符生日大人作诗命和元韵（宋·孙应求）　　七言律诗　押真韵	阿连诞世在兹晨，月吐三更恰半春。幸有斑衣堪共戏，何妨绿酒正相亲。雍雍已觉和为贵，勉勉当思德有邻。所愿百年长膝下，不劳相望似参辰。
季弟黄岩任满大人率家众先归作诗见示恭次元韵（时留剡馆）（宋·孙应求）　　七言律诗　押寒韵	长拘栖寓季微官，携杖扶车愧二难。翘首云山鱼雁远，关心岁月骨毛寒。方来负米还为养，未遂承颜数问安。何日庭前环戏綵，共馨夕膳洁晨餐。
恭和家大人鬻田训子诗韵（宋·孙应求）　　七言律诗　押先韵	家贫常产遽萧然，只把诗书代力田。谋道固宜耽乐内，却行安可望追前。置锥今日忧无地，摛藻他时喜掞天。富贵学成终自有，服膺当务益拳拳。
恭和家大人将赴季弟官舍书示及门之作（宋·孙应求）　　七言绝句　押先韵	力穑良农必有年，先修人事乃言天。士非学问无由立，勿道家饶负郭田。
仲弟应符用昌黎龊龊诗韵作咄咄篇自警家大人用韵作欣欣篇应求次韵作皦皦篇以见志云（宋·孙应求）　　押寒韵	皦皦志士心，玉壶冰露寒。整冠默危坐，抚卷慨永叹。胶扰天下事，岂逃吾静观。是心本如水，风过成涛澜。蚁或作牛斗，雀常用珠弹。万境各颠倒，何者为忧欢。圣学有宗盟，口血应未乾。进修在覆篑，趋舍防奔湍。正须极高深，乾坤见倪端。规摹括四代，宗庙富百官。譬如入玉府，璆琳杂琅玕。逢原在左右，谅非登天难。
