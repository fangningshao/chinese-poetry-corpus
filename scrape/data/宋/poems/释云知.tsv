邺公庵歌（宋·释云知）	呼猿涧西藏石笋，丹桂苍松达鹫岭。几年陈迹绝纤埃，一旦佳名同清景。山家时喜来五马，相携款曲空岩下。遂许诛茅结小庵，异日功成伴潇洒。庵成可以资静观，目前直见江湖宽。邺公政简每频到，试茶笑傲浮云端。物外似忘轩冕贵，此中深得林泉意。野人陪著病维摩，游息自同方丈地。芳猷从此流千载，且得而今光胜概①。
