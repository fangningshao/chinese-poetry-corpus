南楼寺（宋·吴与）　　五言律诗　押东韵	灵鹫飞来处，南楼敞梵宫。僧归明月下，人在白云中。洗钵泉源近，传灯宝积通。坐依龙象晚，钟磬满松风①。
七星坛（宋·吴与）　　七言律诗　押寒韵	众山重叠势如环，地古基平数亩宽。山客曾留双燕履，古松犹锁七星坛。深林产药人难老，碧洞藏龙气自寒。丹灶久空遗迹在，冢中曾见旧衣冠①。
白云亭（宋·吴与）	高城顿崇冈，上与白云遇。昔贤此登临，怀古得佳句。结亭自何人，岁月更已屡。古篆仅存名，颓檐飒将仆。我来访遗踪，环赏惬幽趣。鸠工扶垫隉，选木换隳蠹。津梁五道人，悉力愿相赴。经营未终月，突兀见翚翥。英英苍梧云，朝莫此屯聚。时从南山来，倏向高岩去。去来本无心，虚亭日新故。因之望故乡，更识亲闱处。南山互牵情，凭阑目空注①。
