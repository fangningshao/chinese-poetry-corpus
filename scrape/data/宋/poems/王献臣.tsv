寂光寺（宋·王献臣）　　七言律诗　押蒸韵	霸业何劳问废兴，前人楼阁后人登。海山有籍归真主，云物无情属野僧。饮鹿澄潭环细浪，啼猿拱木网寒藤。纷华不见旧时事，惟有禅龛空报澄①。
天开岩（宋·王献臣）　　七言绝句　押陌韵	觉皇普照黄金宅，西有峰峦插空碧。地灵不放幽境开，都把云萝锁顽石①。
麻姑坛（宋·王献臣）　　押寒韵	我佩绿绮琴，独上麻姑坛。七弦试拂拭，一天星斗寒。仙子为我来，降语五云端。世人知音少，君今休要弹。
澄虚阁（宋·王献臣）　　押皓韵	此地留仙灶，仙人去何早。一粒药初成，空山绝灵草。灶傍五色土，令人百病好。况复饵丹人，朱颜几时老①。
泗州山（宋·王献臣）	大石小石皆罗列，造化安排非人设。覆者如轩深者洞，方者如屏平者席。可以安尊罍，可以横琴瑟。天边乌兔眼前飞，海上波澜掌中白①。
