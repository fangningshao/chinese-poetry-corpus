赠周茂叔（宋·何平仲）　　七言律诗　押庚韵	及物仁心称物情，更将和气助春荣。智深大易知幽赜，乐本咸池得正声。竹箭生来元有节，冰壶此外更无清。几年天下闻名久，今日逢君眼倍明。
闻周茂叔中年有嗣以诗贺之（宋·何平仲）　　七言律诗　押支韵	庆门崇构已多时，五百年方是此期。树长琼枝生较晚，珠根骊颔得来迟。桓温贵骨天然别，韦相传经道不衰。衡岳维高湘水阔，共知长与福为基。
题周茂叔拙赋（宋·何平仲）	伪者劳其心，关机有时阙。诚者任其真，安知拙为拙。舍伪以存诚，何须俟词说①。
