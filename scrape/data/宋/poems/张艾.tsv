夜飞鹊/夜飞鹊慢 荷花（宋·张艾）	霓裳按歌地，凉影参差。还是佩解江湄。沧波正洗袜尘恨，流霞空沁铢衣。盈盈半输笑，向朱阑凝伫，欲诉心期。碧筒唤酒，恐娇娥、来下瑶池。未许西风吹断，环步障千重，镇护金猊。落晚文禽点镜，分香窃翠，却念幽羁。彩云惊散，暗伤情、不似芳时。待清歌招些，怜心问的，水杳舟移。
解语花（宋·张艾）	轻雷殷殷，小枕惊回，帘影摇庭户。嫩凉遥度。江云堕、结作西窗暗雨。闲阶静伫。叹疏袂、愁宽一缕。凭画栏，润叶鸣条，总是安秋处。因唤扁舟晚渡。渐闻歌招得，采菱俦侣。临平归路。花无数、应识汀洲倦旅。飞红怨暮。长趁得、断鸿南浦。闲枕衾，谁更无聊，应最怜纨素。
绕佛阁（宋·张艾）	渚云弄湿，烟缕际晚，江国遥碧。鸿过无迹。怕闻野寺孤钟动凄恻。小桥路窄。疏袖暗拂衰草，愁听蛩语还寂。可堪过了，龟纱负瑶席。荏苒露华白。一夜秋窗惊晓色。柳影孤危，残蝉空抱叶。想摇落关情，归梦频折。物华消歇。尽倒断寒塘，幽香先灭。怨红供、拒霜啼颊。
