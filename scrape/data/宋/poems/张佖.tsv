送容州中丞赴镇（宋·张佖）　　五言律诗　押文韵	交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，祗说马将军。
洞庭阻风（宋·张佖）　　七言律诗　押先韵	空江浩荡景萧然，尽日菰蒲泊钓船。青草浪高三月渡，绿杨花扑一溪烟。情多莫举伤春目，愁极兼无买酒钱。犹有渔人数家住，不成村落夕阳边。
赠韩道士（宋·张佖）　　七言律诗　押麻韵	日暮秋风吹野花，上清归客意无涯。桃源寂寂烟霞闭，天路悠悠星汉斜。还似世人生白发，定知仙骨变黄芽。东城南陌频相见，应是壶中别有家①。
寄人二首（宋·张佖）　　七言绝句　押麻韵	别梦依依到谢家，小廊回合曲阑斜。多情只有春庭月，犹为离人照落花。
春江雨（宋·张佖）	雨溟溟，风泠泠，老松瘦竹临烟汀。空江冷落野云重，村②中鬼火①微如星。夜惊溪上渔人起，滴沥篷声满愁耳。子规叫断独未眠，罨岸春涛打船尾。
