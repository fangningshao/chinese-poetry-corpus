摸鱼儿 太湖（宋·李演）	又西风、四桥疏柳，惊蝉相对秋语。琼荷万笠花云重，袅袅红衣如舞。鸿北去。渺岸芷汀芳，几点斜阳字。吴亭旧树。又系我扁舟，渔乡钓里，秋色淡归鹭。长干路。草莽疏烟断墅。商歌如写羁旅。丹溪翠岫登临事，苔屐尚黏苍土。鸥且住。怕月冷吟魂，婉冉空江暮。明灯暗浦。更短笛衔风，长云弄晚，天际画秋句。
声声慢（宋·李演）	轻鞯绣谷。柔屐烟堤，六年遗赏新续。小舫重来，惟有寒沙鸥熟。徘徊旧情易冷，但溶溶、翠波如縠。愁望远，甚云销月老，暮山自绿。嚬笑人生悲乐，且听我尊前，渔歌樵曲。旧阁尘封，长得树阴如屋。凄凉五桥归路，载寒秀、一枝疏玉。翠袖薄，晚无言、空倚修竹。
醉桃源 题小扇（宋·李演）	双鸳初放步云轻。香帘蒸未晴。杏熔暗泪结红冰。留春蝴蝶情。寒薄薄，日阴阴。锦鸠花底鸣。春怀一似草无凭。东风吹又生。
南乡子 夜宴燕子楼（宋·李演）	芳水戏桃英。小滴燕支浸绿云。待觅琼觚藏彩信，流春。不似题红易得沈。天上许飞琼。吹下蓉笙染玉尘。可惜素鸾留不得，更深。误剪灯花断了心。
八六子 次筼房韵（宋·李演）	乍鸥边、一番腴绿，流红又怨苹花。看晚吹、约晴归路，夕阳分落渔家。轻云半遮。萦情芳草无涯。还报舞香一曲，玉瓢几许春华。正细柳青烟，旧时芳陌，小桃朱户，去年人面，谁知此日重来系马，东风淡墨敧鸦。黯窗纱。人归绿阴自斜。
祝英台近 次筼房韵（宋·李演）	采芳苹，萦去橹。归步翠微雨。柳色如波，萦恨满烟浦。东君若是多情，未应花老，心已在、绿成阴处。困无语。柔被褰损梨云，间修牡丹谱。妒粉争香，双燕为谁舞。年年红紫如尘，五桥流水，知送了、几番愁去。
贺新郎 多景楼落成（宋·李演）	笛叫东风起。弄尊前、杨花小扇，燕毛初紫。万点淮峰孤角外，惊下斜阳似绮。又婉娩、一番春意。歌舞相缪愁自猛，卷长波、一洗空人世。闲热我，醉时耳。绿芜冷叶瓜州市。最怜予、洞箫声尽，阑干独倚。落落东南墙一角，谁护山河万里。问人在、玉关归未。老矣青山灯火客，抚佳期、漫洒新亭泪。歌哽咽，事如水。
