夏日和韵（宋·徐德辉）　　五言律诗　押真韵	方沼晴波动，虚堂午荫新。夏衣谁赐葛，午食自烹鳞。山近书多润，窗开砚易尘。试茶燃石鼎，汲井就西邻。
寄隐士（宋·徐德辉）　　五言律诗　押虞韵	亭深自无暑，苔径复萦纡。宾客不长到，儿童足可娱。荷花晴带粉，蒲叶晚凝珠。与尔城闉隔，兹欢想不殊。
钓台（宋·徐德辉）　　七言律诗　押寒韵	归把滩头旧钓竿，帝王只作故人看。此身合向丘林著，汉祚已如磐石安。流水无情千古在，客星有影九天寒。到头笑杀鸱夷子，便下扁舟去也难①。
