失鹤（宋·郏亶）　　五言律诗　押灰韵	久锁冲天鹤，金笼忽自开。无心恋池沼，有意出尘埃。鼓翼离幽砌，凌云上紫台。应陪鸾凤侣，仙岛任徘徊①。
呈王荆公（宋·郏亶）　　七言律诗　押寒韵	十里松阴蒋子山，暮烟收尽梵宫宽。夜深更向紫微宿，坐久始知凡骨寒。一派石泉流沆瀣，数庭霜竹颤琅玕。大鹏汎有抟风便，还许鹪鹩附羽翰①。
太仓隆福寺创观音院以诗百韵寄妙观大师且呈乡中诸亲旧（宋·郏亶）	珍重妙观师，书来再三读。不蒙促归计，乃忧旷笺牍。疑师未相知，待我尚尘俗。窃闻构新殿，东畔建廊屋。圣像已完布，舍利应祈祝。其馀虽未备，想亦渐周足。凡事在臻牢，慎勿尚遄速。堂基不厌高，磉窠须剩筑。閒架莫求大，却须择良木。椽桷贵稠直，楣栱要恒笃。但得规摹成，不忧无人续。五年纵未就，十年亦未蹙。今生不能了，后世亦修复。中庭要宽广，从舍须团簇。堂前种杉桧，方丈植慈竹。冬青绕周遭，夏初香馥郁。松篁又次之，潇洒快胸腹。园中开数径，晚步散蜷局。沿阶种药苗，乘閒采盈掬。川芎并地黄，幽兰间甘菊。泡水须麦门，熬汤要莺粟。蘘莪并狗杞，可以备蔬蔌。葵藿及鸡冠，可以悦心目。橘柚耀金苞，鎗旗资茗粥。四时皆要用，一奴长灌沃。地形或褊隘，后墙可展扑。东荣有园池，幽小类棋局。长（自注：去）土可裁削，凡材宜斩斸。使之稍清旷，可以蠲烦溽。秋至芙蕖红，春来鸭头渌。拨剌有鲂鲤，优游栖雁鹜。菱芡交加生，藻荇参差畜。采嚼齿牙香，牵挽襟裾绿。可以娱宾朋，可以施水陆。穿渠绕吾院，高下相联属。畎引发新声，潺湲若山谷。细事宜先治，大道在勤督。晨经劝群庶，夜讲诲幽独。午间略行道，睡魔可降伏。智灯照昏迷，慧刀破贪欲。若夫润泽事，在师更崇肃。为山贵覆篑，弹冠重初沐。荤膻勿放入，酒会当远逐。诸宅或相混，此诗可约束。庶令百里人，外悦更心服。从善若转圜，慕义如凑辐。悟者味醍醐，昧者隔纱縠。病者解颠倒，强者销忿毒。昆虫与草芥，一一沾慧福。顾此区区心，提孩已怀蓄。十三听先训，观音为眷属。二十学于寺，有意重盖覆。诵书小松下，夜惊老僧宿。老僧睡不稳，冥心生毁讟。梦一白衣人，戒言勿轻触。淩晨来谢我，道此颇惭恧。因知此大缘，圣心已潜属。故余昔欲仕，先此治轩塾。无端赴辟书，万里走炎燠。因缘论时事，乍荣复深辱。连延未能归，非敢恋方谷。上欲荣二亲，次欲芘诸族。妻封子可任，行将谢微禄。屯邅累见迫，神灵若相促。前日除永宁，君恩殊委曲。风物似京华，民醇无犴狱。月给五十千，岁租三百斛。兹事为未了，力辞求倅睦。尚念虽近乡，官身甚羁拲。黾勉终此任，庶几堪退缩。驱驰六十年，今朝方自赎。可为林下游，放旷比麋鹿。幽园创书馆，诸子弄黄轴。静室爇名香，与师评梵竺。寺僧必钦向，师应勤训育。童蒙傥来叩，我亦当善告。四季饭乡人，三冬办民浴。老姑与老姊，就可报恩鞠。季弟与群侄，日可讲驩穆。人生能几何，此乐难尽录。惟师本英豪，少小已良淑。传经建精蓝，饭众迈高躅。飘然西北来，声华满京毂。名山及钜院，诸公意勤缛。师皆力辞避，许我归林麓。兹惟吾二人，密约有昔夙。然能蹈此语，沙金石中玉。吾身方困踬，师誉正彪襮。吾归不为艰，师退良难卜。飞云谩出山，至宝欣还椟。素志幸已酬，忘言目相瞩。幽显若相佑，成就在忽倏。内外期两立，缁素更纯熟。惟吾二人者，可以共藏六。松江多波涛，西山鸣橡桷。台岭誇石梁，庐阜诧飞瀑。与师结真赏，轻举效鸿鹄。相将老此身，啸歌随寝餗。数终或归去，任缘顺所欲。却观今日事，犹如梦中烛①。
