和孙大夫赠开江沈察判（宋·郑亿年）　　五言律诗　押侵韵	缔构拥苍岑，空林一径深。岚蒸四壁润，云锁半窗阴。都寂世尘影，但清天籁音。若教支遁买，应倍沃洲金。
读邈上人翠微集（宋·郑亿年）　　七言律诗　押删韵	几年祠馆乐安闲，诗笔无闻老思悭。谩把清篇遮病眼，每逢妙语解愁颜。定知道行超尘外，不使才名落世间。从此丛林推绝唱，未应后学便相班。
送知县赵通直（岘）（宋·郑亿年）　　七言律诗　押东韵	仁政三年有始终，阳关声彻去匆匆。森严治已冰霜比，慈爱临民父母同。解印远瞻京阙路，挂帆高飐楚天风。不须更问昆山事，已有歌谣达帝聪①。
句（宋·郑亿年）　　押蒸韵	人逢岁稔家馀粟，地近岭南冬不冰①。
