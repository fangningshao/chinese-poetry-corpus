游淡岩阳华（宋·毛方平）	蜂房湒湒流石乳，线窦涓涓细蛩语。门前乃作三峡声，似与幽人商出处。何年结阁溷天真，危柱下侵蛟蜃怒。坐令空洞惊勃溪，仙鬼不无号帝所。要须濯足跨玉渊，枕石漱流涤尘务。手持白莲骑赤鲩，万壑千岩自风雨。穷荒秘穴天所靳，希有中州人访古。山谷不来次山来，未可歉然怀不遇①。
