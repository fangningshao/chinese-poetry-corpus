废观（宋·林景英）　　五言律诗　押青韵	羽衣人已化，无处问殊庭。春色桃谁种，天香药自灵。片霞飞绝顶，一鹤下青冥。荒藓空阶下，犹闻夜祭星。
寄陈莘村（宋·林景英）　　五言律诗　押青韵	玄冬梅半白，光接太丘星。雪月往来梦，溪山长短亭。利名成露草，行止付风萍。三十年来友，无如老典型。
秋风（宋·林景英）　　五言律诗　押先韵	飒然何处起，水国不成眠。触树人疑雨，开门月在天。渔舟移绝浦，雁阵落荒田。晓起伤漂荡，芦花走屋前。
言归（宋·林景英）　　五言律诗　押庚韵	言归江海上，甘向石田耕。不愧为斯世，能閒过此生。地从邻竹占，树听野禽争。坐咏风涛外，南山尽日行。
林氏庵呈周鍊师（宋·林景英）　　五言律诗　押灰韵	遥跨青田鹤，翩翩到此来。庭生自家草，山有主人梅。扫石夜朝斗，雨田秋起雷。谁知尘影里，清趣似蓬莱。
送友之石龙（宋·林景英）　　七言律诗　押豪韵	一杯渭酒劝诗豪，杨柳西风拂去袍。行路正当金虎壮，登云不惮石龙高。水悬岩白惊残雪，日漾溪红认落桃。记取奚囊新句得，月三四幅寄东皋。
日出入行（宋·林景英）　　五言绝句	朝出扶桑来，莫入虞渊去。胡不缓驰驱，百岁一朝暮①。
