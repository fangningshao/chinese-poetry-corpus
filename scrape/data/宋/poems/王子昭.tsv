咏练川（宋·王子昭）	吴淞江上流来水，鸭绿粼粼漾清泚。东风无力蔼清光，一片縠纹吹不起。夜来雨涨三尺深，鵁鶄鸂鶒争浮沉。芹芽迸土抽白玉，柳线拂浪摇青金。锦袍先生乘一舸，此处恍然天上坐。閒听渔郎唱棹歌，遥指奇峰三四朵。堤旁有人新结庐，轩窗瞰水宜幽居。村童唤渡去沽酒，野叟就船来买鱼。风清月淡堪娱乐，笑掬沧浪缨可濯。何须寻访武陵溪，不必思吞云梦泽。下流香水正迟迟，草边得句何新奇。地灵人杰萃斯景，尚传灵运严维诗。桃花浪暖鱼游处，三十六鳞欲飞举。有龙若向此中蟠，早为苍生作霖雨①。
