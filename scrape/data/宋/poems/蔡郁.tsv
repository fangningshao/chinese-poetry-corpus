奉寄文丞相（宋·蔡郁）	嗟哉此纲常，一朝已散失。臣岂无贤良，君岂有惭德。君臣义未明，大道致闭塞。谁实笃忠贞，矢志不可屈。先生真英豪，提戈呼叱咤。一心收桑榆，戎行瞻黼黻。间关五岭南，誓师存百粤。有仍田一成，足以张征伐。南阳戴真人，足以兴汉室。天道岂无知，为此冠裳恻。昨闻战城南，王师奋鈇钺。万马似群羊，斗败鼓声竭。百年养士恩，报之在朝夕。多惭迟暮身，涕泪望乡国①。
