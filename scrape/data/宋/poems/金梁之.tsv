答郡守赵师夔（宋·金梁之）　　七言律诗　押删韵	王侯门户懒开颜，斗酒千钱一笑间。无雪可欺青桧老，有天难管白云闲。丹霄作客曾骑鹤，紫府为家不买山。京口相逢又相别，只琴孤剑几时还。
郡侯雪天开宴即席以填字韵索诗（宋·金梁之）　　七言绝句　押先韵	昨夜嫦娥弄玉纤，也应掐月作花钿。为嫌梅影太清瘦，几片飞来疏处填。
赠郡士张梦锡赴南宫试（宋·金梁之）　　七言绝句　押微韵	秧针刺水麦锋齐，漠漠平沙白鹭飞。尽①道春光已归去，清香犹有野蔷薇②。
句（宋·金梁之）　　押麻韵	寄语月溪朱逸士，他年同赏水仙花（赠朱德修）。
