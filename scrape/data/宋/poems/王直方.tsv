淮安园（宋·王直方）　　五言律诗　押庚韵	贤王经别墅，深窈近严城。花竹四时好，宾朋一座倾。阖奁争弈罢，击钵记诗成。明日朝天去，门扃鸟雀惊①。
上巳游金明池（宋·王直方）　　七言律诗　押真韵	游丝堕絮惹行人，酒肆歌楼驻画轮。凤管遏回云冉冉，龙舟冲破浪粼粼。日斜黄伞归驰道，风约青帘认别津。朝野欢娱真有象，壶中要看四时春①。
蜡梅（宋·王直方）　　七言绝句　押鱼韵	纷纷红紫虽无韵，映带园林却要①渠。谁遗一枝香最胜，故应有客问何如②。
玉蕊花（宋·王直方）　　七言绝句　押阳韵	阆苑瑶林春晚芳，仙妃舞困卸霓裳。蠙珠委地隳云佩，尚带天边风露香①。
题清芬阁（宋·王直方）　　押阳韵	人以诗自业，在唐如蜂房。香英众采撷，论功归其王。恭维少陵老，实提六义纲。人能分一体，犹足生辉光。元英萧散人，亦以诗道昌。馀隽独不吮，嘉殽常自将。沧江下千寻，便足知流长。元英不可见，看取尚书郎①。
