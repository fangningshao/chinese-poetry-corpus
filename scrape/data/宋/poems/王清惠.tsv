李陵台和水云韵（宋·王清惠）　　五言律诗　押支韵	李陵台上望，答子五言诗。客路八千里，乡心十二时。孟劳欣已税，区脱未相离。忽报江南使，新来贡荔枝。
诗一首（宋·王清惠）　　七言律诗　押侵韵	愁到侬时酒自斟，挑灯看剑泪痕深。黄金台迥少知己，碧玉调高空好音。万叶秋声孤馆梦，一窗寒月故乡心。庭前昨夜梧桐雨，劲气潇潇入短襟①。
捣衣诗呈水云（宋·王清惠）　　五言绝句　押庚韵	妾命薄如叶，流离万里行。黄尘燕塞外，愁坐听衣声。
秋夜寄水月水云二昆玉（宋·王清惠）　　五言绝句　押文韵	万里倦行役，秋来瘦几分。因看河北月，忽忆海东云①。
送水云归吴（宋·王清惠）　　七言绝句	朔风猎猎割人面，万里归人泪如霰。江南江北路茫茫，粟酒千钟为君劝。
满江红（宋·王清惠）	太液芙蓉，浑不似、旧时颜色。曾记得、春风雨露，玉楼金阙。名播兰簪妃后里，晕潮莲脸君王侧。忽一声、鼙鼓揭天来，繁华歇。龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、于我肯从容，同圆缺。
