劝农即事（宋·孟点）　　七言律诗　押东韵	阡陌躬行谨邵农，平郊快马蹴东风。土膏流润雨初足，花锦暄晴春正中。旗阵折旋知路曲，乐声递响觉山空。长官元是扶犁手，乐与耕夫笑语同①。
龙泉山（宋·孟点）	污渎横鳣鲸，蝼蚁得而制。所据非所容，悲叹生贾谊。吾疑洛阳叟，所见未超诣。卷之不能伸，无乃为形累。朅来姚江滨，稽首龙山寺。泓澄尺馀水，龙乃于此憩。饮之还可小，泥蟠纵兀肆。乘时大其用，云行复雨施。出无而入有，莫得窥其际。兹龙之为龙，所以超万类。彼哉横江鲸，舟楫诧吞噬。莫知屈伸理，已大不可细。沧溟有时竭，鬐鬣何足恃。惟龙神以天，不足以迹泥。洪涛再翻播，勺水或游戏。江河固所便，岩穴亦可寄。深潜若终隐，奋迅倏已逝。小大无定名，变化莫拟议。吾闻黄面老，法门传不二。细能入无閒，大可周天地。芥子纳须弥，妙语言下契。蛰龙徘徊久，其亦悟此意①。
