游北山（宋·石𡼖）　　七言律诗　押东韵	春色著人如酒浓，我来却值雨濛濛。千岩磊落风尘表，万井参差罨画中。游子三三仍五五，落花白白更红红。须知满目皆真理，面壁何劳学苦空。
水濂洞（宋·石𡼖）　　七言绝句　押尤韵	洞门千尺挂飞流，碎玉联珠冷喷湫。万古无人能手捲，紫萝为带月为钩①。
章安祥符寺御坐（宋·石𡼖）	章安古县治，湫隘仍嚣尘。何为金玉舆，下游江海滨。奸臣肆欺诞，明主怀忧勤。祸乱防未然，斯言可书绅①。
