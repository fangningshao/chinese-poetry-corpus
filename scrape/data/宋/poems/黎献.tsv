挽赵秋晓（宋·黎献）　　五言律诗	父子龙门客，衣冠濮邸孙。海桑尘劫换，文献故家存。白璧今横道，青衫此盖棺。风流顿消歇，些罢涕汍澜。
挽陈月桥（宋·黎献）　　七言律诗　押青韵	先生仙去上青冥，收拾华词付六丁。遗像堂堂千古月，名公落落几晨星。文章有子传灯印，学校无人属典型。公论权衡嗟已矣，兴言及此涕交零。
挽陈淡交先生（宋·黎献）　　七言律诗　押先韵	承师受业忆同门，如水之交昔有年。痛哭鸰原情未已，徘徊鵩舍意凄然。功名早领贤书荐，世业由来家学传。硕德晨星嗟已矣，试编遗稿泪潸涟①。
