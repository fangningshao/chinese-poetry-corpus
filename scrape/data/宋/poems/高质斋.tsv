溪石呈李思道（宋·高质斋）　　五言律诗　押阳韵	共坐溪边石，溪清心自凉。鱼惊烟艇过，鸥笑野人忙。细草侵衣绿，飞花点鬓香。东风尘暂息，拍手送斜阳。
复和呈莫仲篪（宋·高质斋）　　五言律诗　押阳韵	溪石绣苔绿，溪风飘晚凉。坐久得自若，物外知谁忙。渴饮竹泉冷，饥饭松花香。春光忽云暮，□□□□阳。
秋日溪亭（宋·高质斋）　　五言律诗　押鱼韵	帘捲柴桑晚，深山俗驾疏。荒苔留鹤迹，落叶带虫书。竹翠侵香案，泉声漱石渠。烟霞便一枕，应笑把犁锄①。
田园偶兴（宋·高质斋）　　七言律诗　押东韵	绕檐风景接崆峒，生计年年乐岁丰。布谷声传红杏雨，□□调起绿杨风。桑麻远近千村里，禾黍高低一望中。每与邻翁相庆社，醉歌不惜酒樽空。
纪兴（宋·高质斋）　　七言绝句　押元韵	湖上人家万木村，白云深护读书门。年来不管头颅白，自贺清风酒一樽。
