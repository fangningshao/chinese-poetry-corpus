题周坦戴氏桂林池馆（宋·梁泰来）　　七言律诗　押侵韵	地偏不受点尘侵，日涉园亭得趣深。竹外移梅曾辟径，月中分桂定成林。云山环碧醉人眼，池水澄泓鉴此心。净几明窗潇洒尽，时携好客一凭临①。
龟山亦好轩（宋·梁泰来）	人在远堂山下居，家有远堂堂上书。阶苔帘草意自如，有书可读山可庐。人于富贵不肯足，我于贫贱乐有馀。相逢休问我何好，亦有好处人未知。一池斗大泉可掬，一波掌平数丛菊。菊吾金，泉吾玉，何用封侯万钟粟。君不见孔门乐处无日无，疏食饮水肱常曲①。
