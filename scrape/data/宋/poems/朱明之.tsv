岁暮呈王介甫平甫（宋·朱明之）　　五言律诗　押侵韵	岁暮远为客，一身归计深。尘沙日翳翳，雨雪夜阴阴。喜色开南信，悲怀动北琴。感时须寂寞，何独少陵心。
羁旅呈王介甫（宋·朱明之）　　五言律诗　押侵韵	羁旅迫岁晚，班毛混满簪。游无果下马，坐乏囊中金。尘涨风声满，天昏雪气深。幸闻清论数，竟日解悲吟。
尘土呈介甫（宋·朱明之）　　七言律诗　押支韵	尘土纷纷起处微，祇随风力乱嘘吹。高张白雾横宫阙，低引轻云暗路歧。坐客昏蒙归耳目，行人斑白上须眉。谁知霶霈天飞雨，洗涤轻浮会有时①。
次韵介甫怀舒州山水见示之什（宋·朱明之）　　七言律诗　押尤韵	皖上相逢昔少留，登楼隐几听鸣鸠。山峰游处今何在，溪水流来此有不。就食四方甘不系，为生一世信长浮。共知局促京沙里，回首当时始觉羞。
因忆灊楼读书之乐呈介甫（宋·朱明之）　　七言律诗　押尤韵	忆昨灊楼幸久留，乾坤谈罢论雎鸠①。它时已恨相从少，此日能忘共学不。南去溪山随梦断，北来身世若云浮。行藏愿与君同道，祇恐蹉跎我独羞。
寄王荆公忆江阴（宋·朱明之）　　七言律诗　押东韵	江上城隍古镜中，城边山色翠屏风。鱼虾接海随时足，稻米连湖逐岁丰。太伯人民堪教育，春申沟港可疏通。朱轮天使从君欲，异日能忘笑语同①。
