山居漫兴（宋·吴端）　　五言律诗　押支韵	莫笑山庄小，偏于隐者宜。门当八字路，园葺五经篱。地暖花开早，天寒酒熟迟。不须鸡报晓，已得数联诗。
草堂（宋·吴端）　　五言律诗　押灰韵	草堂长寂寂，无事且徘徊。幽鸟啼清嶂，閒云覆绿苔。古琴邀月听，新酒对花开。俗驾何为者，移文招不来。
春怀（宋·吴端）　　七言律诗　押支韵	柳阴满地水平池，门掩青春刻漏迟。蝶梦任渠分尔汝，蛙声谁复计公私。刘伶混世酒一石，梁叔逃名歌五噫。午睡觉来风动竹，自收隔夜著残棋。
春日山行（宋·吴端）　　七言绝句　押麻韵	云峰叠叠路斜斜，隔洞炊烟三两家。何处有香来不断，嫩风微雨落松花①。
