送陈随隐归江西（宋·黄力叙）	诗在天地间，风清月明处。若为深闭门，而可觅佳句。夫君小元龙，豪气隘区宇。青春发诗材，秀茁长膏雨。流水与行云，吾不见滞住。乘月涤吟毫，玉椀三危露。超诣自透脱，悟在观剑舞。入宫画蛾眉，胡为众女妒。君诗亦何憾，千载一时遇。向也诗道昌，吟声喧禁籞。应制沈香亭，龙巾曾拭唾。今焉诗道厄，短筇策江路。悲啸梁甫吟，侘傺离骚赋。浮云时卷舒，睨此知出处。此其随之义，大隐会境趣。天地梅又春，风紧雪飞絮。一笠灞桥驴，吟鞍且临汝。得句从人传，传今亦传古。要知是家传，审言以传甫。传之而又传，衣钵传宗武①。
