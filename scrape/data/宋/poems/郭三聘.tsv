澹山岩（宋·郭三聘）	忆昔游澹岩，文社四为侣。相逢各年少，抱负俱有素。训狐圣得知，夜半叫已屡。主人知客来，倒屣相告语。且言龙王神，多有灵异处。殷勤叩科名，吉兆齐确许。未成三先达，陆续霄汉去。转盼三十载，独我尚困沮。行将贾馀勇，犹幸有孤注。乘兴偶重游，寓敬香一炷。再拜问龙王，前约何可负。朱衣愿点头，成就在此举。拟欲镵坚珉，纪此一奇趣①。
