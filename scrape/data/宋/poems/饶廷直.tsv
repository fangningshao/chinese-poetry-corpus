夜游黄鹤楼遇道人（宋·饶廷直）	黄鹤楼前秋月寒，楼前江阔烟漫漫。夜深人散万籁息，独对清影凭阑干。一声长啸肃天宇，知是餐霞御风侣。多生曾结香火缘，邂逅相逢竟相语。翛然洗尽朝市忙，直疑身在无何乡。回看往事一破甑，下视举世俱亡羊。嗟予局促犹轩冕，知是卢敖游未远。他年有约愿追随，共看蓬莱水清浅①。
