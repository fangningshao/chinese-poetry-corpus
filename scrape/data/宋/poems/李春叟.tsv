登粤秀山（宋·李春叟）　　五言律诗　押尤韵	宇宙皇图远，山川霸气收。唯馀汉时月，犹照越台秋。天迥明城树，云空敛海楼。清光对尊酒，莫作古今愁。
文丞相兵挫循州诗以迓之（宋·李春叟）　　七言律诗　押歌韵	手持兵甲挽天河，铁石心肝尚枕戈。宾客三千毛遂少，将军百万李陵多。风波如此子焉往，天道不然人奈何。岭海书生今已老，天涯无石为君磨。
送熊飞将军赴文丞相麾下（宋·李春叟）　　七言律诗　押庚韵	龙泉出匣鬼神惊，猎猎霜风送客程。白发垂堂千里别，丹心报国一身轻。划开云路冲牛斗，挽落天河洗甲兵。马革裹尸真壮士，阳关莫作断肠声。
钓鳌台（宋·李春叟）　　七言律诗　押文韵	谁把渔竿老渭滨，拨开尘鞅对清薰。乾坤浩荡台非旧，湖海凄凉我接君。有客携家来上冢，无人载酒共论文。山阴兴尽空归去，何处天风落五云。
哭张元吉（宋·李春叟）　　五言绝句　押寒韵	时平持论易，世否见才难。孤柱支颠厦，危船上急滩①。
挽赵秋晓（宋·李春叟）　　七言绝句　押灰韵	秀出天潢一派来，广寒早折桂枝回。生前笑破春风面，尽把浮名付酒杯。
题云溪寺（宋·李春叟）　　七言绝句　押阳韵	杖屦前溪踏晓霜，僧茶那定搅饥肠。不如乘此清风去，觅取留侯辟谷方。
