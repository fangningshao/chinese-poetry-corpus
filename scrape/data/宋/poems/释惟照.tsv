自题肖像（宋·释惟照）　　七言绝句	雨洗淡红桃萼嫩，风摇浅碧柳丝轻。白云影里怪石露，流水光中枯木春①。
和陆德先尚书歌（宋·释惟照）　　押东韵	大道坦然兮殊不用功，殊不用功兮何必研穷。豁虚离碍兮从空背空，不守自性兮虽同不同。百无所依兮自西自东，照体独立兮满目清风。廓落大度兮无不包容，全身异类兮触处皆通。
劝徒铭（宋·释惟照）	身心无拘，动寂无知。如大死人，无倚无依。无拘者宽，无知者安。无内无外，无定无观。无适无莫，无造无作。无去无来，无好无恶。一道清虚，万法如如。愚极成智，智极成愚。超诸数量，孰云比况。净尽不留，无法可尚。识不可识，智不可知。谁家之子，兀然巍巍。巍巍不存，根尘颖脱。如憨如痴，落落魄魄。不惜口业，为了说破。笑杀阇梨，山僧罪过①。
和陆元钧颂四首（宋·释惟照）	芙蓉已入双林寂，挂角羚羊无气息。立关拔转异中来，借问时人何处觅。
颂古五首（宋·释惟照）	缩水酒越浓，负心人越穷。铁刚刀自利，不用苦磨砻。草鞋头戴今何在，我见牵来劈面舂。
颂古六首（宋·释惟照）　　押寒韵	拂拭瑶琴月下弹，调高雪曲和还难。五侯费尽平生志，从此诗书懒更看①。
自赞（宋·释惟照）　　押歌韵	自小来打硬，佛祖不奈何。放藞苴住院，殃害杀禅和。道行阐提道，歌唱阐提歌。欢喜入地狱，谁管你阎罗①。
