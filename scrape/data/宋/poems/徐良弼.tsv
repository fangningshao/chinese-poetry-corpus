妙相寺清节轩（宋·徐良弼）　　七言律诗　押庚韵	此君高节抗浮云，环寺幽亭分外清。凌厉雪霜真有守，招邀日月自多情。更无一点红尘到，但觉中襟爽气生。争似南墙相对处，萧萧流水绕除鸣。
桃花洲（宋·徐良弼）　　七言绝句　押东韵	历骋禅扉到暮钟，苦无胜事可深穷。归来唤渡青溪上，唯有山桃满路红。
秋霜阁（宋·徐良弼）　　七言绝句　押寒韵	秋霜阁下水潺潺，一片清泉漱玉寒。试把尘襟来此濯，要看披腹吐琅玕。
东峰亭（宋·徐良弼）　　七言绝句　押阳韵	东峰亭上共徜徉，列嶂低衔夕照黄。酒兴未阑归骑促，一鸥轻泛白云乡①。
