招通判沈兴宗游五泄（宋·丁宝臣）　　七言律诗　押冬韵	路缘萝茑荫杉松，翠壁丹崖不计重。天作锦屏环十里，僧开朱屋面千峰。花閒越鸟钩辀语，溪外秦人髣髴逢。早晚车驺到山①下，篮舆多②日待追从。
游五泄书呈完夫节推（宋·丁宝臣）　　七言律诗　押真韵	莫厌幽寻路险辛，细思容易是山神。能收地巧藏深处，不惜天奇示俗人。古有少陵吟未到，今无摩诘画难真。海边见说天童好，祗待君诗判等伦①。
留题崇法院（宋·丁宝臣）　　七言律诗　押庚韵	濒湖三寺倚峥嵘，梵刹相高对县城。楼殿尽知随处盛，山林独爱此中清。剪开木末檐牙出，凿破岩腰磴道成。悟得祖师心印法，禅僧遥指塔灯明①。
次韵十五日菊（宋·丁宝臣）　　七言律诗　押麻韵	秋香多日閟英华，霜脱离离抱砌斜。趁节不随时俗眼，近冬真是岁寒花。摛辞旧入骚人笔，载酒谁寻醉令家。曾读南华齐物论，均无迟速可惊嗟。
题慧山翠麓亭（宋·丁宝臣）　　七言律诗　押微韵	谛看轩轩面翠微，暂来登此已忘机。地连佛寺楼台古，泉落山田稻蟹肥。晓径忽穿清气入，夜船多载白云归。世人谁识红尘外，终老功名未拂衣。
和慧山泉（宋·丁宝臣）　　七言律诗　押庚韵	谁识澄渊万古清，潢污扰扰谩纵横。出从山底应无极，流落人间自有声。江汉想能同浩渺，尘沙虽混更分明。从来旱岁为膏泽，安用茶经浪得名①。
和永叔新晴独过东山（宋·丁宝臣）　　五言排律　押先韵	芳辰百五前，选胜到林泉。万树绿初染，群花红未然。阴岩犹贮雪，暖谷自生烟。妇汲溪头水，人耕草际田。日中林影直，风静鸟声圆。健令多情甚，寻春最占先①。
