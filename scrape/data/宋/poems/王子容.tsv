满庭芳 其一 寿京尹（宋·王子容）	台衮筹边，京师蒙福，两淮谈笑尘清。正銗筒无讼，桴鼓亦稀鸣。阅武分弓角射，催春事、亲劝农耕。何须待，寻花问柳，小队出郊坰。功名。今已就，九重近天，好去辞荣。算人间极贵，何似长生。刺占梅山日月，观二妙，玉纹抨。休辞醉，洛阳花信，香到露华亭。
满庭芳 其二（宋·王子容）	瑞霭腾空，长庚入梦，挺生名世真贤。荐膺宸眷，移镇日华边。千里民谣载路，薰和气、俱作春妍。须知道，西湖草木，亦自肃成权。黄堂。开雅宴，酒浮云液，歌倚湘弦。□赐金增秩，入侍甘泉。且向露桃花底，拚沉醉，频举觥船。祈难老，鬓随柳绿，官共早莺迁。
