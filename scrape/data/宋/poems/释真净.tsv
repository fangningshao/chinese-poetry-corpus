寄无为居士（宋·释真净）　　五言律诗　押删韵	世俗事无尽，养高心自閒。蔬园通绿野，林坞带青山。丹灶忘添火，云庵懒著关。别应修省术，七十见朱颜。
送张签判游开先（宋·释真净）　　五言律诗　押东韵	步入青松里，迢迢一径通。渐分华藏界，深隐法王宫。道与神仙别，人非世俗同。欲知西祖意，庭柏老春风。
留题绍公寂照轩（宋·释真净）　　五言律诗　押删韵	幽轩名寂照，四海坐中閒。景物有迁色，主人无异颜。野泉澄槛外，香蔼起檐间。凉夜谁相问，寥寥月满山。
送人之南岳（宋·释真净）　　五言律诗　押文韵	境幽南岳寺，路向碧岩分。远近松相接，高低钟共闻。灵禽时奏乐，香石日笼云。想到经行处，超然趣不群①。
偈（宋·释真净）　　押灰韵	二十馀年用意猜，几番曾把此心灰。而今潦倒逢知己，李白元来是秀才①。
