白莲花 其一（宋·释惠日）　　五言律诗　押蒸韵	神物何由测，芬陀陆地兴。素芳呈玉雪，梵刹肇丘陵。换额从偏霸，悬碑自老僧。慇勤劝来者，期使续千灯。
白莲花 其二（宋·释惠日）　　七言律诗　押先韵	白羽芬葩陆地莲，可曾摇曳水中天。肯于素艳分新洁，不与红酣斗碧鲜。玉井无因期摘实，金园有兆必开先。应知瑞与优昙并，一朵腾芳万古传①。
