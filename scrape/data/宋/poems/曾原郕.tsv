游金精次韵（宋·曾原郕）	鲸奔兽骇罗群峰，晴岚湿雾深几重。世言番君勇穿石，此事荒唐敢云实。仙凡聚散那得知，祗今流水篆元之。冲升坛在肯回顾，木鹤痴情飞不去。五诗遗笔写元云，残碑记载心何勤。谁通一罅山前路，车马尘埃了朝暮。刘郎想自天台来，步步锦绣连云开。千崖万壑玲珑窍，今日重逢应一笑。苍苍石鼓青云齐，名章合刻悬崖西。可怜一觉邯郸炊，胸中五色蟠晴霓。此桃种在清虚处，不断尘埃笑崔护。人世从教隔古今，洞府何从认新故。我发白矣骨尚凡，悠悠空老兹山间。酌泉祈仙会当见，曾有麻姑访王远①。
八声甘州 东阳岩（宋·曾原郕）	问岩云朵朵为谁飞，向来读何书。道江南名宦，掉头勿顾，彩服归与。无限山中风物，今古属潜夫。渺渺辽天鹤，应费招呼。谩说缁巾缟带，与豸冠犀剑，忧乐如何。渐桥横采石，国步已趑趄。想归来、顿成憔悴，叹季鹰、闻早忆莼鲈。丹泉冷，崖钟绝响，夕照啼乌。
木兰花慢 甘泉岩（宋·曾原郕）	断崖抛雪瀑，又潜溜、入山跟。听暗壁潺湲，山中紫雾，山下红云。当年七僧甚处，但空馀、老刹靠嶙峋。底事神粮不幻，翠窝剩积香尘。纷纷。结社种莲人。名氏已无闻。看银书般若，金陵故国，斜敕空存。争得十虚销殒，为让皇、冤魄脱沈沦。往事犹堪一笑，岩花乱点乌巾。
