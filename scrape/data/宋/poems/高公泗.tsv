港口野步怀归（宋·高公泗）　　七言律诗　押麻韵	天宇空青晚更佳，溪头滑石路攲斜。山深苦竹方抽笋，日暖甘菘始放花。莎草墙垣沾燕屎，棘针篱落聚蚕沙。预知半夏当归去，栀子开时应到家。
峡塾讲中庸第二章（宋·高公泗）　　七言律诗　押虞韵	滔滔逝者若斯夫，不有耆儒孰共扶。昭揭五条皆达道，由来一本不殊途。圣经奥义难穷尽，老笔名言妙写模。我欲研朱同看易，先生肯往此中无①。
吴中羊肉价高有感（宋·高公泗）　　七言绝句　押阳韵	平江九百一斤羊，俸薄如何敢买尝。只把鱼虾充两膳，肚皮今作小池塘①。
