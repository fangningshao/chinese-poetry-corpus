沁园春 二月廿七（宋·程东湾）	毓德婺虚，联辉魁宿，天启儒英。正仲春蓂阶，三留叶秀，晓来蓬矢，六挂门荣。星昴庭萧，神嵩降甫，怎似今朝记始生。当此际，有满城和气，万井欢声。龚黄政事勋名。镜里文书吏胆惊。况百年经界，于今修复，四贤道学，至此彰明。月对艳阳，日逢初度，紫诏行催觐玉京。黄堂上、寿觞称处，介福邦民。
