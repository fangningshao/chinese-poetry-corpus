冯先生访梅于成都西郊同游十五人分韵哦诗而积不与翊日先生分僧字属积作之（宋·张积）　　押蒸韵	春回九地阳潜升，南枝破腊如酥凝。疏篱度香竹稍短，寒沙倒影溪流澄。魁然老株忽骇目，雪鳞矫矫双龙腾。天公一叱困仆地，掀髯弄爪高曲肱。长林望断千百株，奋首直欲青云凌。黎州太守和羹手，十里往看车呼登。西江破晓郊路净，合簪者谁金兰朋。欢笑藉草飞大白，行厨载酒多于渑。风花飘摇落杯面，漱齿浇胸如嚼冰。湘流之清岘山瘦，千古邂逅一笑兴。却踏东风急回首，侵夜霜月寒生棱。入门未坐亟相诧，曰今见之生未曾。成都胜事多四蜀，我欲问津云水僧。先生功成早丐身，未老重来醉倚藤①。
