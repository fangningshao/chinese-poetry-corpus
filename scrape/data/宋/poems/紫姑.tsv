白苎（宋·紫姑）	绣帘垂，画堂悄，寒风淅沥。遥天万里，黯淡同云羃羃。渐纷纷、六花零乱散空碧。姑射宴瑶池，把碎玉、零珠抛掷。林峦望中，高下琼瑶一白。严子陵钓台迷踪迹。追惜。燕然画角，宝钥珊瑚，是时丞相，虚作银城换得。当此际、偏宜访袁安宅。醺醺醉了，任他金钗舞困，玉壶频侧。又是东君，暗遣花神，先报南国。昨夜江梅，漏泄春消息。
瑞鹤仙（宋·紫姑）	睹娇红细捻。是西子、当日留心千叶。西都竞栽接。赏园林台榭，何妨日涉。轻罗慢褶。费多少、阳和调燮。向晓来、露浥芳苞，一点醉红潮颊。双靥。姚黄国艳，魏紫天香，倚风羞怯。云鬟试插。引动狂蜂浪蝶。况东君开宴，赏心乐事，莫惜献酬频叠。看相将，红药翻阶，尚馀侍妾。
