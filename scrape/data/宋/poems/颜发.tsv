和盖谦老游马鞍山（宋·颜发）　　七言律诗　押删韵	青鞋来踏马鞍山，小径萦纡便往还。眺望双明穷晻霭，登临终日得馀閒。冥搜直到风埃外，逸兴徐来笔砚閒。钱挂杖头堪一醉，归来随例带酡颜。
题灵山壁（宋·颜发）　　七言绝句　押阳韵	游尘野马皛晴光，僧舍无营日正长。看罢一枰天欲暮，不知何处起渔榔。
和山间壁上陈子忠（宋·颜发）　　七言绝句　押阳韵	路转山根草木香，天容水色两茫茫。渔人风里数声笛，飞过芦花幽兴长。
待潮顾浦宿耕者张钦舍（宋·颜发）　　押阳韵	海近云气昏，禹迹开茫茫。晴林列障逻，什伍屯平冈。顷遭七年旱，骤见九秋黄。腰镰喜复悲，泥水新圃场。县侯初下教，官赋无丰荒。错挥制锦刀，戏作编氓创。身上催租瘢，短褐愁盖藏。课为五县最，荐飞十剡章。逡巡掌邦计，跬步封侯王。江淮十万师，待饲正颉吭。禾麦今已登，妇子戒勿尝。行俟天雨粟，饱食均四方。
和陈尉（嘉谋）春日行山（宋·颜发）	公馀春日长，亭午吏已退。山行步晴碧，松影踏鲜翠。杖移苔点穿，蜂抱花须坠。酒盏释春愁，楸枰醒昼睡。行乐须及时，谁能六经醉①。
