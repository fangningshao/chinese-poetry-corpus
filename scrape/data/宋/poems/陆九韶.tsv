诫子弟词（宋·陆九韶）	听听听听听听听，劳我以生天理定。若还惰懒必饥寒，莫到饥寒方怨命。虚空自有神明听。
跃马泉（宋·陆九韶）	灵泉蓄幽愤，跃石作良马。奔腾曳练驶，追风非汎驾。行健石有迹，气骄珠汗洒。何当奋厥志，万骑阴山下。
鸣玉泉（宋·陆九韶）　　押沃韵	朅来坐幽亭，恍在昆山曲。清越声盈耳，群工琢良玉。又疑跻金阙，仙班佩相属。圆环碎琼琚，登降互击触。洒然襟袍爽，无处著利欲。不贪以为宝，对此景高躅。
试茗泉（宋·陆九韶）	邂逅成山行，往往有异景。奇峰争呈露，独不见试茗。逶迤即道周，澄泓得幽井。淆之不可浊，凝然如自省。龟蒙于越来，傥亦煮石鼎。岂为渴者甘，醉梦当一警。
月石（宋·陆九韶）	玉兔爱佳泉，饮泉化为石。规圆立山趾，万古终不息。应厌旧星躔，盈稀多缺夕。自从寄兹踪，表表无晦蚀。光彩虽暂埋，体素得不易。神物岂终潜，早晚照九域①。
