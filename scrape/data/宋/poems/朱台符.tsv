赠淳于公归养（宋·朱台符）　　七言律诗　押元韵	通籍悬车不待年，綵衣归去奉晨昏。倚门且慰慈亲望，恋阙空衔圣主恩。天上芝泥新诰敕，海边芜没旧田园。会须引退追高躅，宦路悠悠岂足论①。
咏华林书院（宋·朱台符）　　七言律诗　押麻韵	白云深处旧生涯，东指名都百里赊。万卷诗书惟曲槛，四方宾客到儒家。峰峦卓立多奇石，草木丛芳半异花。胜概无由一寻访，只凭幽梦绕烟霞①。
