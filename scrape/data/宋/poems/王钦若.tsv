送天柱冯先生（宋·王钦若）　　七言律诗　押微韵	郁萧空殿倚云霓，玉气珠辉冠紫微。暂到帝城朝斗会，却思岩窦负琴归。日奔内景乾坤静，泉漱清音杞菊肥。却到水乡深邃住，晴岚掩映簇春晖①。
觉林寺（宋·王钦若）　　七言绝句　押庚韵	暂拂尘襟思倍清，竹风山色乱泉声。安民功浅君恩重，又策羸蹄向古城①。
咏华林书院（宋·王钦若）　　五言排律　押阳韵	文明尊北极，孝友播南昌。礼法儿孙睦，雍和道路扬。地灵浮喜气，山近接岚光。投辖添宾榻，鸣鼙启食堂。纸窗刍酒响，竹径焙茶香。克己甘藜藿，矜贫济稻粱。时平安九族，家计庆千箱。每听游僧说，神清鬓未霜①。
送张无梦归天台山（宋·王钦若）	天台琼台标奇状，赤城瀑布悬千丈。中有高人混姓名，不向迷涂随得丧。闲寻棋侣过清溪，静拨云根种紫芝。八卦炉中调姹女，三田宫里守婴儿。太平天子秉乾箓，内宁外肃均百福。直符受事紫微宫，三捧灵文降黄屋。冲漠玄台集九真，清净洪基化兆民。祥风拂袂来幽谷，志士乘蹻朝玉宸。相见开怀忘岁月，因论微言鉴毫发。万壑流泉岸不枯，四时春煦花常发。却避红尘思旧麓，空羡冥鸿归势速。囊中御制宠行歌，好与黄庭同诵读①。
句（宋·王钦若）　　押有韵	忆念西山玉隆友①。
