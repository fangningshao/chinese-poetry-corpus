腊日偶书（宋·赵立夫）　　五言律诗　押庚韵	近日斗侵寅，南天雪不成。梅梢动生意，禽鸟弄春声。鬓逐年华换，身资药力轻。听传吴蜀事，对酒不能倾①。
枫（宋·赵立夫）　　七言绝句　押删韵	黄红紫绿岩峦上，远近高低松竹间。山色未应秋后老，灵枫方为驻童颜①。
谢刘潜夫寄示诗卷（宋·赵立夫）	坑灰冷秦久，刀笔起汉旧。典谟慨已远，赋颂纷相授。调律起建安，沿流及元祐。上下二千载，统脉如线溜。渡江又百年，诸老凋丧后。灵珠繄谁握，绝唱不可复。我行东南野，文星忽当昼。云章发玄秘，天笔括宇宙。风雷膏泽沛，金玉渊海富。奋然蛟龙兴，绎若韶濩奏。亟闻魑魅走，语夺江海秀。想当落笔时，真宰森左右。要为后世法，何止鸡林售。早膺头角起，晚悟轩冕谬。芳兰委萧艾，嘉植梗稂莠。造物岂终啬，意者其奖就。吾衰不能进，砚墨如仇寇。大钟屹于前，缩手不敢扣。辕缶何所知，管蠡祗自陋。犹将策驽蹇，延首冀领袖。已同南方游，何幸遇子厚。
