题灵龟洞（宋·张安修）	何年六丁驱霹雳，苍龙惊起穿崖石。拿雷掣电卷波涛，来与真仙分窟宅。上崖窅深如侧瓮，下崖谽谺如空洞。不知泉脉从何来，百面鼙鼓长汹涌。大灵闯首浮中流，背隐八卦开双眸。似闻夏潦不能没，疑有神仙司诸幽。我曾雁荡观龙鼻，半日才通涓滴水。岂如六月散甘霖，灵泉滚滚无穷已。惜哉埋没荒烟中，车马来稀三叠重。若教遗向飞来峰，龙井冷泉皆下风①。
