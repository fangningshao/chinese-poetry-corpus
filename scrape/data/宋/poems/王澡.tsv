聚景园（宋·王澡）	光尧与寿皇，昔者屡游幸。缛川骑服鲜，藻野宫妆靓。春池冰鉴开，笑对惊鸿影（中阙）。不见两河閒，父老久延颈。仰望鸾旂回，呼跸牟尼顶①。
霜天晓角 梅（宋·王澡）	疏明瘦直。不受东皇识。留与伴春终肯，千红底、怎著得。夜色。何处笛。晓寒无奈力。若在寿阳宫院，一点点、有人惜。
祝英台近 别词（宋·王澡）	玉东西，歌宛转。未做苦离调。著上征衫，字字是愁抱。月寒鬓影刁萧，舵楼开缆，记柳暗、乳鸦啼晓。短亭草。还是绿与春归，罗屏梦空好。燕语难凭，憔悴未渠了。可能妒柳羞花，起来浑懒，便瘦也、教春知道。
