月珠寺明月楼 其四（宋·程少逸）　　七言律诗　押阳韵	云坼崖分邃景藏，更烦清樾护幽芳。林深草木四时润，日薄窗棂多半凉。睡过午阴茶乳白，醉馀霜桧藓花苍。两旬来结僧房夏，赢得他年戒腊长。
月珠寺明月楼（宋·程少逸）　　七言绝句　押尤韵	秀爽盘空翠不收，阴晴俱好更宜秋。沧江也爱楼头月，故抱青山月样流。
