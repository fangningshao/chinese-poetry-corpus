题顺安楼（即义安）（宋·房芝兰）　　七言律诗	窗含野色入平吞，极目渔樵江上村。流出异香花堰水，放开老翠叶山云。竹边僧寺鸥沙绕，柳外人家驿路分。挂月参天蟠地脉，门前双树几斜曛。
题梵天寺泉（宋·房芝兰）　　七言律诗　押庚韵	云根流出泻寒声，冷沁禅关竹树清。气泄化胎飞宝锡，岩开冰谷愧尘缨。鹤林月浪秋常浸，龙海波涛夜忽惊。分我一瓢苏旱岁，化为霖雨泽苍生。
梵天寺（宋·房芝兰）　　七言律诗　押真韵	门前流水碧粼粼，禅定僧闲化复淳。搅梦半因诗作祟，破寒全藉酒生春。休教一切有为法，误着三生自在身。拂袖重来经五载，梵云飞雨洒儒巾①。
