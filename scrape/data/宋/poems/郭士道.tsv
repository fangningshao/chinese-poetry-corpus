首阳山行（宋·郭士道）	首阳山，青巃嵷。上耸紫盖凌瑶空，下周林壑盘苍龙。嵯峨自太古，崒嵂镇寰中。黄河西来绕其下，日夕云气开鸿濛。恍疑鬼神护，又似丹青工。诸峰不敢并，苍翠光玲珑。我生癖性爱山水，见此奇绝摩双瞳。忽忆武王收诸夏，夷齐叩马来山东。风云变化适际会，耻逐龙虎争奇功。归来守岩穴，郁郁抱孤忠。朝采山上蕨，暮拾山下蓬。渴饮涧中水，热眠云外松。既不学赤松子，又不侣商山翁。丹诚耿耿照白日，劲节凛凛摩苍穹。首阳青青万古色，不改夷齐之心胸，直与天地相始终。千载扶名教，二子功无穷。我歌首阳歌未歇，泠然八表生清风①。
