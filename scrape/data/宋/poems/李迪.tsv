挽文朝奉（状元之父）（宋·李迪）　　七言律诗　押虞韵	散尽黄金为买书，时人笑我太痴愚。一朝有子如尧叟，何处无人说老苏。可谓死而无憾者，孰云文不在兹乎。渊明地下闻君葬，也散黄花作泪珠。
题河阳后城平嵩阁（宋·李迪）　　七言绝句　押阳韵	南指嵩高北太行，大河中出贯灵长。君王不恃金汤险，自有仁恩结万方①。
自题爱梅（宋·李迪）　　七言绝句　押先韵	我被梅花恼几年，梅花才发便诗颠。月明绕却梅花树，直入梅花影里眠①。
灵岩（宋·李迪）　　五言排律　押东韵	灵岩山势异，金地景难穷。塔影遮层汉，钟声落半空。千峰罗雉堞①，万仞耸屏风。飞鹤来清窦②，刳鱼挂古桐。名曾参四绝，封合亚三公③。势彻河壖远，形差岳镇雄。仙闾邻峻极，日观伴穹崇。邃洞连蓬岛，重峦凿梵宫④。望应销俗虑，登喜出尘笼。献寿嵩衡并，分茅海岱同。艮方标出震，午位对升中。岚滴晴烟碧，崖铺夕照红。巍峨齐太华，奇胜敌崆峒。鍊句共诗客，模真怯画工。天孙分怪状，神化结全功。吟赏慵回首，云泉兴愈隆⑤。
句（宋·李迪）　　押先韵	日烘丽萼红萦火，雨过菖条绿喷烟（石榴花）。
