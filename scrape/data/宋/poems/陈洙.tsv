吴耿先生还北山旧居（宋·陈洙）　　五言律诗　押删韵	苍浪两鬓斑，尽意六经间。有术佐明主，无官归故山。钓台春水碧，吟榭暮云闲。见说还家后，重将旧史删①。
寄唐子方殿院（宋·陈洙）　　七言律诗　押支韵	子方簪笔侍丹墀，忧国忘家世所知。三谏未终先窜逐，一身虽贱系安危。火中圭璧含真彩，雪外杉松挺直枝。荆楚秋风共谁语，劝君频访贾生祠。
游云际山（宋·陈洙）　　七言律诗　押真韵	清晓扪萝踏岭云，寒风飞溜湿衣巾。上攀霄汉无多地，直视城闉几点尘。古木半阴藏宿雾，山禽相语厌游人。明年更补闽中吏，来看桃花烂漫春。
靖安寺（宋·陈洙）　　七言律诗　押元韵	处士亡来二百年，故居牢落变祇园。诗名长共江山在，冤气尚磨星斗昏①。台榭几人留好句②，渔樵何处问曾孙。昔时泉石生涯地，日暮寒云绕寺门③。
书御史台壁（宋·陈洙）　　七言绝句　押鱼韵	清朝无事谏书疏，窃禄经年卧直庐。惆怅平生不如梦，春来三度到溪居①。
