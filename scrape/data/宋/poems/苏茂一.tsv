琐窗寒 重游东湖（宋·苏茂一）	云浦苍寒，烟堤幕翠，旧痕新涨。春愁十里，冉冉碧丝摇荡。记登临、少年思豪，唾壶击玉歌清壮。到如今梦里，秋风鸿阵，晚波渔唱。惆怅。重来处，望画舫天边，辔丝原上。山阴秀句，付与一声云响。正东湖、谁家柳下，午阴漠漠人荡桨。最堪怜、白发周郎，为江山自赏。
点绛唇（宋·苏茂一）	竹翠藏烟，杏红流水归何处。透帘穿户。更洒黄昏雨。织锦题书，谁寄愁情去。浑无绪。绿杨千缕。不似真眉妩。
祝英台近（宋·苏茂一）	结垂杨，临广陌，分袂唱阳关。稳上征鞍。目极万重山。归鸿欲到伊行，丁宁须记，写一封、书报平安。渐春残。是他红褪香收，绡泪点斑斑。枕上盟言。都做梦中看。销魂啼鴂声中，杨花飞处，斜阳下、愁倚阑干。
