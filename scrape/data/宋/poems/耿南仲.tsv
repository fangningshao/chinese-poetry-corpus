和邓慎思秋日同文馆诗三首（宋·耿南仲）　　五言律诗　押齐韵	诏命连催发，英髦一日齐。周瑜醇似酒，崔远爽于梨。高馆清无梦，寒灯坐赋题。还同宿山驿，风雨闭重闺。
和邓慎思未试即事杂书率用秋日同文馆为首句三首（宋·耿南仲）　　五言律诗　押微韵	败叶扫还飞，秋容肃粉闱。青钱如已选，白璧会须归。燕坐书横案，孤吟月满衣。还同潘散骑，鱼鸟性都违。
延祥寺（宋·耿南仲）　　五言律诗　押灰韵	罗浮仙客隐，准拟访丹台。为国身将老，逢山眼倍开。月依松上过，风自竹间来。僧欲延清话，茶香屡拨灰①。
和邓慎思初入试院（宋·耿南仲）　　七言律诗　押庚韵	昭回云汉九天横，冠带彬彬尽俊英。梁国有珠光照乘，赵人怀璧价连城。道山邃处分群彦，文律持来考正声。秋晚定知谁入彀，叔通还进鲁诸生。
和余樗年试院即事呈诸公（宋·耿南仲）　　七言律诗　押歌韵	重门键钥阻山河，顾有良朋不厌过。唾落如珠倾巨斛，袂挥成幕散轻罗。惭分处士吹竽俸，谩学东人掩鼻歌。笑语哄堂俄又夜，客愁还奈我曹何。
和邓慎思重九考罢试卷书呈同院诸公（宋·耿南仲）　　七言律诗　押冬韵	贡珍已选茂良充，犹被拘縻类缚钟。渌酒强陪高馆饮，黄花不似故园逢。棋枰苦战挑灯坐，藓壁閒题捧砚从。风叶满庭秋索寞，更筹向尽睡方浓①。
和邓慎思同舍问及故山景物用钟字韵诗以答（宋·耿南仲）　　七言律诗　押冬韵	草庐高卧对千峰，白眼谁能顾万钟。仄席不因天子诏，藏诗未许世人逢。他年社稷勋如立，归老烟霞志会从。五柳一松应好在，月明空自结阴浓①。
和邓慎思诗呈同院诸公三首（宋·耿南仲）　　押微韵	秋日同文馆，閒无一事依。斗羊谁得隽，倦鸟客思归。寝处还相向，过从不患稀。何当有星聚，谁为问璇玑。
题丹灶（宋·耿南仲）　　押庚韵	稚川初隐地，山邃枕如城。宝鼎丹何在，云衣骨亦轻。
