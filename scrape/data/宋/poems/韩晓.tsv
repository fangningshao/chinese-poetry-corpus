崇仁县后白莲花（宋·韩晓）　　押先韵	东皇发生无贤愚，祝融长养无枯偏。一般薰风同芊芊，何独芙蕖多靓妍。小荷出水浮青烟，沈郎抛下买春钱。相看高柄绿又圆，谁家绀幰驰长川。美人酡颜立幰边，疑是水府集诸仙。严妆一一皆青钿，凌波罗袜行蹁跹。望中娟丽未足怜，别有一种尤天然。珍珠帘捲水晶軿，不在铅华施紫绵。冰肌玉骨妙无前，恍若广寒坠婵娟。层台细蕊黄最鲜，俨然玉女侍尧天。扬州盘盂休独传，拱手宜推先著鞭。虽云红紫难差肩，未必时人眼所便。一杯劝花且盘旋，慰我天涯尘土缘。回首水乡兴益坚，鉴湖十里花相连。无端名利苦萦牵，簿书丛里将三年。何当归去守一廛，月明重上采莲船①。
