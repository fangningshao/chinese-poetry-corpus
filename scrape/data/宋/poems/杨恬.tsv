三友堂（宋·杨恬）　　七言律诗　押东韵	此君高节贯春冬，山色泉声旦暮同。对面便为三益友，终朝相伴一衰翁。病嫌细字无心读，老厌闲花过眼空。赖有堂中不言客，冷颜常共北窗风。
和顿公（起）（宋·杨恬）　　押真韵	昔居山中谁见亲，青山对面同笑颦。引泉养竹与为友，徜徉不觉冬复春。三年相看不知厌，声音笑貌无久新。虽非多闻与直谅，堂堂不愧琴张仁。已将物我等一致，政自兀兀忘吾身。离群索居亦已久，昔如形影今参辰。强托鸣琴写风韵，欲凭妙笔摹精神。绣衣使者古君子，天球大训东序珍。胡为喻蜀久持节，登车揽辔劳拊循。朅来堂上寓幽赏，不为豺虎埋双轮。悠然独酌对三友，更邀风月为嘉宾。谢胐忘形许入室，李白对影成三人。寄谢山中五贤者，德不孤立当有邻。寥寥千里十馀载，乃逢青眼屈复申。夷齐西周两饿叟，展禽东鲁一绌臣。引而高之自孔子，不尔埋没随埃尘。君不见黄梅岭上一拳石，意气已若骄峨岷①。
