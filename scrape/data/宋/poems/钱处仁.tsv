念奴娇（宋·钱处仁）	勋门积庆，为皇家此日，重生贤辅。崧岳储神须信道，非特当年申甫。清白传芳，高明驰誉，材更兼文武。黑头年少，风云还会龙虎。天为指日垂弧，张旃持节，不遣穹庐去。中使传宣，颁赐锡赉，清晓欢声旁午。两世光华，一门荣耀，盛事夸今古。祝公千岁，庙堂长佐贤主。
醉蓬莱（宋·钱处仁）	正梧阴碧转，扇浪凉生，渐回秋意。祥绕朱门，有崧灵钟瑞。笔走龙蛇，句雕风月，好客敦高谊。苏小琵琶，绿珠箫管，日添罗绮。邃阁清班，贰车清政，奕叶蝉联，世间谁比。行侍甘泉，趁青春荣贵。尽卷虾须，满斟鹦鹉，向画堂沉醉。铜狄摩挲，蓬莱清浅，八千椿岁。
