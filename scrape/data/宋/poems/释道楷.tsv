偈（宋·释道楷）　　押沃韵	吾年七十六，世缘今已足。生不爱天堂，死不怕地狱。撒手横身三界外，腾腾任运何拘束。
妙唱不干舌偈（宋·释道楷）	刹刹尘尘处处谭，不劳禅子善财参。空生也解通消息，花雨岩前鸟不嗛。
死蛇惊出草偈（宋·释道楷）	日炙风吹草里埋，触他毒气又还乖。闇地若教开死口，长安依旧绝人来。
解针枯骨吟偈（宋·释道楷）　　押阳韵	死中活得是非常，密用他家别有长。半夜髑髅吟一曲，冰河红燄却清凉。
铁锯和三台偈（宋·释道楷）　　押阳韵	不是宫商调，谁人和一场。伯牙何所措，此曲旧来长。
古今无间偈（宋·释道楷）　　押东韵	一法元无万法空，个中那许悟圆通。将谓少林消息断，桃华依旧笑春风。
寄伊阳宰韩承议偈（宋·释道楷）　　押支韵	老爱依山人事稀，虎驯庵畔怪来迟。寥寥石室尘埃满，不知何日是归期。
