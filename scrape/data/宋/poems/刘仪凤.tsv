自归州陆行至夔州（宋·刘仪凤）　　五言律诗　押覃韵	户口村无几，犁锄力不堪。林荒樗栎寿，月黑虎狼贪。幽绝云眠稳，清閒谷饮甘。故山深未极，壤断盖茅庵。
以笔墨送周子允发策玉堂（宋·刘仪凤）　　七言绝句　押东韵	腹囊英物吐长虹，翰墨区区有底功。也要同盟作旗鼓，三山直上一帆风①。
咏范志玄（宋·刘仪凤）	谁家游冶郎，闯首窥幽闼。但见脸如花，不知心似铁。一夕变其躯，雪①姿映云发。昔为桃李姿，今作松篁节②。
饮王龟龄瑞白堂秉烛观跳珠分韵得珠字（宋·刘仪凤）　　押虞韵	别来世故朝昏殊，相与言之汗模糊。两翁得酒促坐席，感深念极气欲苏。箨龙亦解作水供，细绎寻丈如渴乌。衣巾生秋背毛竖，金石相印环佩趋。江山豪壮旁尊俎，醉中频贯累累珠。此时一事复挂口，为乐未竟成喑呜。夔州忧民困汤火，润泽有志无坦途。眼前焦熬十万户，欠伸戏笑皆沾濡。自操量鼓入官廪，不输一钱分水符。读书功名无表畔，久矣俗吏轻吾儒①。
句（宋·刘仪凤）	嘉陵从东来，水上山突兀。松竹相蔽亏，烟霞互明灭①。
