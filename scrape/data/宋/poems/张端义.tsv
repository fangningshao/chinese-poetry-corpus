挽周晋仙（宋·张端义）　　五言律诗　押先韵	策杖辞朋友，形骸已可怜。无钱亲药裹，冒雨上归船。官竟生前弃，诗应死后传。空馀京洛月，愁照月台边①。
赋秋江图（宋·张端义）　　七言绝句　押东韵	浪静风平月正中，自摇柔橹驾孤篷。若无三万六千顷，把甚江湖著此翁①。
失调名（宋·张端义）　　押梗韵	怨春红艳冷。
倦寻芳（宋·张端义）	晓听社雨，犹带馀寒，尚侵襟袖。插柳千门，相近禁烟时候。鬓坠搔头深旧恨，臂宽条脱添新瘦。卷重帘，看双飞燕羽，舞庭花昼。谁共语、春来怕酒。一段情怀，灯暗更后。罨画屏山，今夜梦魂还又。愁墨题笺鱼浪远，粉香染泪鲛绡透。待相逢，想鸳衾、凤帏依旧。
句（宋·张端义）　　押尤韵	碧云千里暮，红叶十分秋。
