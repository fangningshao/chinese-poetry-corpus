杂诗六首（宋末金初·刘豫）　　七言绝句　押支韵	竹坞人家濒小溪，数枝红杏出疏篱。门前山色带烟重，幽鸟一声春日迟。
客馆（宋末金初·刘豫）　　七言绝句　押真韵	雪消北岭安排暖，寒入东风阻节春。绝塞乱山围古驿，他时说著也愁人①。
登苏门山百泉（宋末金初·刘豫）	太行雄伟赤霄逼，枝分苏门为肘腋。孕奇产秀气蟠郁，涌作琉璃千顷碧。初疑骊龙蛰山趾，仰喷明珠飞的皪。忽如湘灵理新妆，大鉴开匣乍磨拭。峰峦倒影浸云烟，蘋藻照沙改颜色。相辉一段佳风月，馀泽几州及动植。昔闻隐沦有仙人，高标清与溪山敌。悠悠往事散浮云，啸有遗屋行有迹。我居东秦济水南，无限泉池日亲炙。一行作吏别经年，情思尘埃何处涤。云祠因祷来凭栏，顿爽骨毛快胸臆。飘飘兰舟七八客，尊俎笙箫随分入。胜概纷并接不暇，恨乏鲁戈延晷刻。归来簿领厌沉迷，春睡每着蝶梦适。心约他时杖履游，醉漱溪流枕溪石①。
