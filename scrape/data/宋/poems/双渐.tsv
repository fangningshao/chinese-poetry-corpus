厅壁山水（宋·双渐）	涧边芳草连天碧，山下锦涛无丈尺。莺稀燕少蝶未知，蜜意寻芳与谁惜。我有春情方似织，万绪千头难求觅。富贵荣华不早来，眼前光景空抛掷①。
豫章逢故人歌（宋·双渐）	乐天尝（疑作当）日浔阳渚，舟中曾遇商人妇。坐间因感琵琶声，为托微词写深诉。因重佳人难再得，故言何必曾相识。今日相逢相识人，青衫拭泪应无极。我因从官临川去，豫章城下风帆驻。续有翩翩画舸来，斜阳共系垂杨树。绿窗相近未多时，红帘半动闻私语。认得舟中是故人，从人来自韶阳路。柔情脉脉不得通，馀香冉冉时闻度。借问舟中是谁氏，长自庐江佳丽地。苏姓从来字小卿，桃叶桃根皆姊妹。十岁清歌已遏云，十一朱颜妒桃李。十二能描新月眉，十三解绾乌云髻。乱花溪上偶相逢，一托深心许为婿。翠鬟曾剪系平生，暗断金钗为盟誓。无何官难两相忘，因兹流落来天际。扬州一梦今何处，风月心情向谁诉。算来争似不相逢，空感当时无限事。昔日风光曾作主，今日风光如蓦路。肠断江头夜不眠，风帆明日东西去①。
人月圆（宋·双渐）	碧纱低映秦娥面，咫尺暗香浓。瑶池春晚，长天共恨，烟锁芙蓉。夭桃再赏，流莺声巧，不待春工。樽前潜想，樱桃破处，得似香红。
