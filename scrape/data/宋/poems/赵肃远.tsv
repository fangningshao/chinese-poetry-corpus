赤松观（宋·赵肃远）　　五言律诗　押冬韵	入门苍翠合，地暖不知冬。羊化屋头石，鹤归山下松。溪清云影动，碑老藓痕封。帝者师何在，清游未许从。
双溪寺用张令韵（宋·赵肃远）　　五言律诗　押侵韵	重来寻野兴，淡月半松林。一寺俨如昨，双溪清到今。乱馀僧改貌，秋老客惊心。自觉身如寄，山林滋味深。
多景楼（宋·赵肃远）　　七言律诗　押尤韵	露滴甘泉事已休，欲穷多景漫登楼。云收北固千帆雨，雁带南淮万里秋。夜色和愁迷古渡，天风吹恨到神州。青山尚在英雄老，休说兴亡忆旧游。
岳王坟（宋·赵肃远）　　七言律诗　押阳韵	来吊英雄骨尚香，一抔黄土当封疆。自从驻跸来吴会，谁更提兵入洛阳。殡阁有灯秋树暗，隧碑无字雨苔荒。寒鸦不识当时事，犹恋栖霞噪晓霜。
中秋西桥饮酒和卢申之韵（宋·赵肃远）　　七言律诗　押东韵	翠蘋风起落残红，秋月正圆秋气中。但怪肩吾轮桂长，未容文举酒樽空。帆归南浦潮回北，人散西桥斗转东。乌鹊高飞惊远目，误疑天际有来鸿。
冬夜偕徐敬室自白石归（宋·赵肃远）　　七言律诗　押豪韵	落叶溪边卸小舠，似游赤壁步临皋。溪声忽静霜将下，山意生寒月正高。举世梦酣庄氏蝶，此时心在屈平骚。梅花雅有幽期旧，特地吹香满客袍。
杨妃菊（宋·赵肃远）　　七言绝句　押东韵	元是马嵬山下魄，脱胎今复对西风。当时若使三郎见，又自东篱召入宫①。
