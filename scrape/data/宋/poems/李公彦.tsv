题澹山岩（宋·李公彦）　　押先韵	地灵欲借一握天，神剜鬼划无留坚。欻然豃豁空而圆，阳乌飞景光自穿。古藤绕石翠欲牵，石果垂结纷如拳。中有岩宝吐细泉，六月客坐寒入肩。昔闻修蟒何蜿蜒，诛茅判木不敢前。谁令结此殊胜缘，化作宝坊可栖禅。我非贵客来尘軿，训狐挟狡声亦先。飞上岩前枯树颠，唤起山丁夜不眠。涪翁有笔大如椽，七字要与山俱传。续貂顾我不著便，千古一笑夔怜蚿①。
