送程给事知越州（宋·范育）　　七言排律　押真韵	雍容青琐汉儒臣，出牧东南七郡民。秘府内分龙节贵，故乡朝看锦衣新。湖山动色迎诗老，牛酒均欢慰路人。岂愧能名循吏后，应留美化大江滨。相逢日下黄门省，回首风前画鹢津。未省行春周泽国，即听鸣玉上枫宸①。
韦曲（宋·范育）　　押麻韵	竹巷松门堆白沙，老农犹指相君家。林塘卜筑今谁问，谱牒名流空自嗟。万簇晴山开玉案，一溪春水满晴沙①。
