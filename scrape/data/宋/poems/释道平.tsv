谒真如悟法述偈（宋·释道平）　　押阳韵	七颠八倒，业识忙忙。螺江回首处，笑杀谢三郎。
偈二首（宋·释道平）　　押尤韵	山僧不会佛法，为人总没来由。或时半开半合，或时全放全收。还如万人丛里，冷地掉个石头。忽然打著一个，方知触处周流。
举盘山示众偈（宋·释道平）	似地擎山，不知山之孤峻。如石含玉，不知玉之无暇。古人恁么说话，大似抱贼叫屈。普融门下，人人慷慨。生擒虎兕，活捉狞龙。眼里著得须弥山，耳里著得大海水。不是向人誇伎俩，丈夫标致合如斯①。
