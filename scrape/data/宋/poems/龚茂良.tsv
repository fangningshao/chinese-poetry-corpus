灵源庵（宋·龚茂良）　　五言律诗　押尤韵	迟回不忍去，复作抱衾留。断续云间雨，萧骚木末秋。劳生那有此，渐老欲相投。最爱千山暮，钟鸣处处幽①。
幽化院（宋·龚茂良）　　七言律诗　押尤韵	昼寝招提最上头，饥禽亡赖故喧啾。岭云西去欲成暮，山雨北来浑似秋。婉娩如今真是梦，经从似旧绝堪愁。昔年陈迹鸡窗下，日落钟鸣山更幽①。
题惠来驿（宋·龚茂良）　　七言绝句　押删韵	十里平畴际远山，土膏未动觉牛闲。行人多谢晴相送，只恐妨农雨大悭。
木兰陂（宋·龚茂良）　　七言绝句　押东韵	木兰春涨与江通，日日江潮送晓风。此水还应接鄞水，为谁流下海门东①。
诗一首（宋·龚茂良）　　七言绝句　押东韵	千章古木转头空，去与人间作栋隆。未必真能庇寒士，不如留此贮清风①。
