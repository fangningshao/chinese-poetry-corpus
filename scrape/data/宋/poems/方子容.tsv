西龙潭（宋·方子容）　　七言律诗　押阳韵	风云未借且潜藏，峰上谁欤起道场。禅子坐听金竺语，老人拜献玉函方。法轮广大乾坤转，岩洞幽深日月长。千古不愁为佛护，夜潭勤礼玉毫光①。
偕循守周彦质过苏东坡白鹤新居和东坡韵（宋·方子容）　　七言律诗　押侵韵	豹隐南山鹤在阴，浮罗一望白云深。巧工且缩居旁手，烈士谁知负壮心。嗟我抗尘仍走路，羡君叩寂且求音。如何东岭神仙境，肯约衰翁数访临。
再访东坡用前韵（宋·方子容）　　七言律诗　押侵韵	东岭新成桃李阴，春光日日向人深。遥瞻广厦惊凡目，自是中台巧运心。轮奂欲形张老颂，调歌先听伯牙音。料公不负南堂约，应许衰翁领客临①。
