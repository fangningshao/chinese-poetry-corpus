和刘景文登介亭（宋·袁毂）	东南富山水，所病在卑溽。阴晴变朝暮，梅雨大田足。翰苑宴高堂，金斝浮蚁渌。诗泠四座耳，醉饱五经腹。亭午登介亭，萦纡俯山麓。行路愁暍死，是月丁初伏。乘高瞰群峰，刚后浪奔逐。三吴在指掌，百粤入双目。汉忧分朱蟠，尧意注黄屋。下舆曾未几，传命甚邮速。霸遂伏下风，元白仰高躅。倡予而和汝，谈笑唾珠玉。所恨继者贫，囊箱无寸幅。刘侯世良将，文史三冬读。坐啸胡骑却，行歌燕旦哭。儒将久寂寥，断弦今日绩。所得最在诗，铦利锋莫触。唱酬黄卷上，如响答深谷。王侯富方丈，熊掌我所欲。独馁不得饱，中心但诚服①。
句（宋·袁毂）　　押尤韵	本是林泉客，来居山水州。
