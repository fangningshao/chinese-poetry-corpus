游九锁 其一（宋·刘应子）　　七言律诗　押青韵	大涤仙山不易寻，仙人楼阁倚林坰。地环九锁溪为路，殿合诸峰石作屏。落日烟岚呈紫翠，清秋木石写丹青。我生素负元龙气，东望沧溟醉眼醒。
游九锁 其二（宋·刘应子）	忆昔梦中游，高怀怅冥邈。箯舆入山来，精爽欲飞跃。九锁相回环，群峰俱卓荦。地胜幻蓬莱，天低眇嵩岳。古道矗危亭，断涧横略彴。流泉翠蛟舞，怪石紫鳞错。坡仙不可见，墨香俨犹昨。迤逦跨五洞，解衣小盘礴。烟萝蔓千树，风松鼓万壑。元放时往来，仙家有真乐。石鼓叩即鸣，乳泉甘比酪。对此黄花秋，风景良不恶。更欲穷绝顶，不惮疲两脚。谢屐随纵横，嘉帽任落魄。回首日已晡，空山唳猿鹤。羽衣坐玄石，呼茗待佳客。拂弦写秋声，洗盏营晚酌。诗成走风雨，鬼神亦惊愕。何时了功名，来寻赤松约①。
