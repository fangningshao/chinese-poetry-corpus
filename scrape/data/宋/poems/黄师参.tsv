过庐陵（宋·黄师参）　　五言律诗　押元韵	昔年楼迹处，今访不知门。华屋半尘土，故人馀子孙。少留谁共语，欲去转销魂。落日江楼望，江山空复存。
李咸谷歌（宋·黄师参）	李咸谷，真诗人，无枝可栖云水身。去年县官为架屋，才有数枝堪寄宿。朝厨无烟眠正高，痴儿叫怒吟转豪。人间六月尽絺服，独著春衫凉自足。黄鸡白酒东家留，西家欲留还住休。凿池养鱼未盈掌，有客过门须举网。网收鱼尽镜奁空，菜羹作供尤春风。谷之山，窈复深，谁其友之紫芝民。谷之水，清且泚，谁其似之巢父耳。再拜号君咸谷子，白头结交从此始。
咏怀（宋·黄师参）　　押麻韵	南国有佳人，不数阴丽华。长年事絺葛，无语吟柳花。平生父母心，岂不愿有家。纷纷轻薄儿，媒氏空自哗。失身死堪羞，失时未须嗟。
玉岩有感（宋·黄师参）	游山苦无侣，独行亦自佳。不羡篮舆稳，软草供蒲鞋。小僧倚门问，客从何处来。长啸不复答，露坐面山隈。往谒玉岩翁，缟衣绝纤埃。祠宫蔽风雨，碑碣荒莓苔。四山壮幽閒，百感撄我怀。先生竟何之，山猿朝夕哀。出处非有意，于道相萦回。翁看岭表人，白骨漫成堆。所见明且哲，屡表乞归骸。伫立三太息，归思落日催①。
沁园春 饯郑金部去国（宋·黄师参）	谷口高人，偶溯明河，近尺五天。见紫霄宫阙，空中突兀，玉皇姬侍，云里蹁跹。滴露研朱，披肝作纸，细写灵均孤愤篇。排云叫，奈大钧不管，沙界三千。语高天上惊传。早斥去人间伴谪仙。念赤城丹籍，香名空在，蓬莱弱水，欲到无缘。还倚枯槎，飘然归去，回首清都若个边。家山好，有一湾风月，小小渔船。
小楼即事（宋·黄师参）　　押寒韵	病起懒拈酒盏，衣单顿怯春寒。独把东坡诗卷，立残西日阑干①。
