诗一首（宋·高荷）　　五言律诗　押豪韵	妄作非吾事，罢官饥尔曹。此心常去住，何日遂孤高。雁伴乌疮脱，蝇营狗跛劳。不如张仲蔚，门外长蓬蒿①。
答山谷先生（宋·高荷）　　七言律诗　押侵韵	四篇诗得袅蹄金，妙旨初临法语寻。要我尽除儿子气，知公全用老婆心。平章许事真难可，付嘱斯文岂易任。感激面东垂涕泗，高山从此少知音①。
蜡梅（宋·高荷）　　七言绝句　押鱼韵	少镕蜡泪装应似，多爇龙涎臭不如。只恐春风有机事，夜来开破几丸书①。
上黄太史（宋·高荷）　　五言排律　押删韵	万里南溪郡，黄香得赐环。盛名喧海内，摧翮返云间。太史资诚峻，郎官选亦悭。朝廷才特起，堂奥援谁扳。一梦追前事，群公厄后艰。中伤皆死祸，放逐罕生还。别驾之戎僰，侨居傍草菅。想知谙鸟道，闻说异人寰。杨子家元窘，王维室久鳏。鵩来心破碎，猿叫泪湲潺。达观终难得，羁愁必易删。众情相恻悯，灵物自恬憪。迥阁澄秋晚，幽窗耸夜跧。蜀天何处尽，巴月几回弯。坠履魂空断，遗弓涕忽潸。石门凄殿楯，铜雀惨宫鬟。帝统联仁圣，皇恩感艳顽。网罗疏党禁，诛蔓扫朋奸。点检金闺彦，凋零玉笋班。尚令宗庙器，遥隔鬼门关。拊髀咨询及，含香诰命颁。笑谈趋赤县，吟咏落乌蛮。奏记怀东观，移文颔北山。应将九迁待，未补七年闲。士愧千钧弩，身谋五两纶。退藏欣望气，延仰窃窥斑。昌谷词源窄，浯溪笔力孱。斲轮深类扁，投斧欲随般。鹄卵真能伏，龙鳞敢冀攀。不嗔无绍介，试遣略承颜①。
国香（宋·高荷）	南溪太史还朝晚，息驾江陵颇从款。綵毫曾咏水仙花，可惜国香天不管。将花托意为罗敷，十七未有十五馀。宋玉门墙纡贵从，蓝桥庭户怪贫居。十年目色遥成处，公更不来天上去。已嫁邻姬窈窕姿，空传墨客殷勤句。闻道离鸾别鹤悲，藁砧无赖鬻蛾眉。桃花结子风吹后，巫峡行云梦足时。田郎好事知渠久，酬赠明珠同石友。憔悴犹疑洛浦妃，风流固可章台柳。宝髻犀梳金凤翘，尊前初识董娇饶。来迟杜牧应须恨，愁杀苏州也合销。却把水仙花说似，猛省西家黄学士。乃能知妾妾当时，悔不书空作黄字。王子初闻话此祥，索诗裁与漫凄凉。只今驱豆无方法，徒使田郎号国香①。
和山谷题李亮功家周昉画美人琴阮图（宋·高荷）	丹青有神艺，周郎独能兼。图画绝世人，真态不可添。却怜如画者，相与落谁手。想像犹可言，雨重烟笼柳①。
诗一首（宋·高荷）	浪头送过皇天荡，夕阳引到乌衣巷。恶风退作六鹢飞，清秋不成一鹗上。故人情亲在千里，万金不如一番纸。望断云边鸿影稀，似听枝间鹊声喜①。
句（宋·高荷）	所喜江陵得真处，沮漳依旧两川横①。
