与永嘉僚友饯别（宋·赵良坦）　　七言律诗	霏霏细雨湿溪桥，雨霁溪清野趣饶。把臂忽惊分袂早，登程不惮去途遥。马嘶烟树和愁惨，帆挂仙舟类羽飘。不尽尊间贤圣酒，何时重对此酕醄。
狱中附家二首（宋·赵良坦）　　押支韵	不才离别已多时，脉脉关河入梦思。万种閒情诗易遣，一腔愁绪酒难移。风迥过雁乡书断，月满圜扉夜漏迟。臣子立身忠与孝，此心期不愧丹墀。
