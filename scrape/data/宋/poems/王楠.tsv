登浮光四望亭（宋·王楠）　　七言律诗　押元韵	长年忍泪说中原，望彻中原隔戍垣。谁遣江淮限南北，从来宇宙一乾坤。功名纸上徒虚语，岁月谁①边恐断魂。老矣叫阍无处所，倚空长剑与谁论。
观梅（宋·王楠）　　七言律诗　押支韵	谁见梅花正发时，江天雪意欲垂垂。疏枝冷蕊春无几，断水残云意自奇。疏影偶因明月见，暗香惟有好风知。何人更起调羹手，莫道功成结子迟。
南康泊舟欲游庐山值雪（宋·王楠）　　七言绝句	春风浩荡江湖客，咫尺庐山风雨急。门前老树最关情，一夜相思头尽白①。
