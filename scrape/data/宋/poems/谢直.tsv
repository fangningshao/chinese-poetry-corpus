挽刘省庵（宋·谢直）　　五言律诗　押文韵	敢谓曾同学，巍科尚累君。世须存我辈，天乃误斯文。乡国缘当尽，衣冠哭忍闻。何当车挽什，刻石累高坟①。
山居二首寄朝中故旧（宋·谢直）　　七言律诗　押齐韵	苒苒年华渐向西，可能回脚下涂泥。静收营虑还书卷，少有工夫入菜畦。洁甚水蒲边白鸟，翩然风柳下黄鹂。犹嫌宿处闻鸡犬，更待移深过虎蹊。
诗一首（宋·谢直）　　七言绝句	上有皇天下后土，此身不患无归所。凭谁说与清河公，何苦为人作黄祖①。
遣怀五首寄致道（宋·谢直）	贫者士之常，富亦我所欲。得常讵可厌，逐欲何由足。荒哉化蝶翁，微欤监河粟。人生命如线，日须不盈匊。俯仰天地间，何由谢羁束。
辰（辰上当有夺字）十月八日同希周扫松灵石晚步松下怆然有怀以数诗示儿侄辈邀希周同赋时阿同在新城他日当寄之（宋·谢直）	寒光转南陆，夕景上乔木。层柯荫脩径，疏密散金绿。缅怀载酒人，萝蔓记遐躅。行行出林表，烟莽际童牧。时有种麦儿，挥锄电翻覆。
卜算子 赠妓（宋·谢直）	双桨浪花平，夹岸青山锁。你自归家我自归，说着如何过。我断不思量，你莫思量我。将你从前与我心，付与他人可。
