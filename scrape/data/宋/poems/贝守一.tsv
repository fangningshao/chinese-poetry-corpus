自适（宋·贝守一）　　五言律诗　押庚韵	迹晦心须晦，神清梦亦清。一窝如斗大，万事等沤成。风月平章易，山林去就轻。生生终有累，不若事无生。
适意（宋·贝守一）　　七言律诗　押真韵	不效痴禅误此身，安居随分乐天真。閒寻草药防医病，广施仙方为济人。学道未逢师诀窍，收心且养自精神。修持要到无空地，扫却从前碍眼尘。
冬晴晚步（宋·贝守一）　　七言律诗　押麻韵	浮云初敛夕阳斜，路入江村四望赊。木厌霜浓频脱叶，梅嫌春小未开花。翩翩过雁摩晴汉，隐隐孤帆趁落霞。欲壮吟怀沽斗酒，野田多处少人家。
绝句（宋·贝守一）　　七言绝句　押麻韵	高车驷马谩相誇，竹榻蒲团属自家。困睡饥餐何所有，一溪明月照梅花①。
逍遥吟（宋·贝守一）　　押有韵	饥餐匕箸饭，渴饮瓷罂酒。不忺白昼眠，时复绕庭走。不结冷淡交，亦无名利友。晚借竹风凉，临池坐良久。
有何不可（宋·贝守一）　　押哿韵	园林桃李争妍，我有兰花数朵。杯盘笋蕨鲜肥，恁地有何不可。
