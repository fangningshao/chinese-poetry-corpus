题敬荣堂（宋·王自中）　　七言律诗　押庚韵	白首同居四弟兄，由渠能敬故能荣。细看鸿雁飞翔意，可见鸤鸠均一情。绝少分甘贫亦乐，较长争夺势终倾。黄堂今日亲行酒，欲与邦人作范程①。
迓杨诚斋（宋·王自中）	江东使者行部归，信帆一只桨四枝。昨夜水深泥三尺，系在谁家屋外篱。我欲遣人问消息，个样船多人不识。却有一事差可徵，隔船听得哦诗声①。
念奴娇 题钓台（宋·王自中）	扁舟夜泛，向子陵台下，偃帆收橹。水阔风摇舟不定。依约月华新吐。细酌清泉，痛浇尘臆，唤起先生语。当年纶钓，为谁高卧烟渚。还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。
