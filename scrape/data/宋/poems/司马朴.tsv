无馀居士斋壁有沈传师游道山岳麓诗石刻穆仲等和之因亦次韵（宋末金初·司马朴）　　押元韵	湘西胜景岂易论，群山腾闯万里奔。鹤泉一麓骞鹏噣，松风十里藏祇园。当时侍御偶题写，笔力孰敢争雄尊。东京少年妙词藻，南阳旧族齐阴樊。天心月胁出奇语，使我展读忘朝昏。差差戈剑隐一敌，落落旗鼓严千屯。无馀居士厉幽志，细研六艺方专门。冻骭娇儿惯肠苋，啼饥瘦妇馀泪痕。惟君德义允相惬，每穷道妙角与根。他人劝酒惊逐魂，二子频酌勤空樽。醉中诗成渺江海，风外幡影徒飞翻。卷藏箧笥已戢戢，风生襟袖何轩轩。嗟乎我亦有馀腐，陋哉羊政囚华元。
句（宋末金初·司马朴）　　押寒韵	积雪日出杲，雪飞梅已残。朋游要及时，阁邻有遐观。乘此芜秽平，快览天宇宽。霁色混银界，旷望连江干。山如白毫相，滉溢清扬端。一气转浩渺，万里皆瀰漫。优哉赋梁苑，想像排广寒①。
