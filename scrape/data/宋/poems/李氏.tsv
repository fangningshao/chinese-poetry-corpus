西湖（宋·李氏）　　七言律诗　押青韵	舞凤翔龙拱帝城，秀涵积水驻川灵。青山楼观排云出，画舫笙歌隔柳听。撩乱花光浮绮陌，参差马影绕旗亭。振衣直上南峰顶，谁似盘溪却独醒①。
书红帕（宋·李氏）　　五言绝句　押有韵	囊香著郎衣，经绡著郎手。此意不及绡，共郎永长久①。
挽公择兄（宋·李氏）　　五言绝句　押支韵	久历金门贵，未酬黄屋知。如闻天禄客，抱恨作铭时①。
诗三首 其二（宋·李氏）　　七言绝句　押萧韵	金珠富贵吾家事，常渴佳期乃寂寥。偶用至诚求雅合，良媒未必胜红绡。
汲水诗（宋·李氏）　　七言绝句　押东韵	汲水佳人立晓风，青丝辗尽辘轳空。银瓶触破残妆影，零乱桃花满井红。
书怀（宋·李氏）　　七言绝句　押尤韵	门对云霄碧玉流，数声渔笛一江秋。衡阳雁断楚天阔，几度潮来问故舟①。
极相思 赠张浩（宋·李氏）	日红疏翠密晴暄。初夏困人天。风流滋味，伤怀尽在，花下风前。后约已知君定，这心绪、尽日悬悬。鸳鸯两处，清宵最苦，月甚先圆。
浣溪沙（宋·李氏）	无力蔷薇带雨低。多情蝴蝶趁花飞。流水飘香乳燕啼。南浦魂销春不管，东阳衣减镜先知。小楼今夜月依依。
句（宋·李氏）	清朝富贵利名在，结发夫妻日月长（勉夫西上）。
