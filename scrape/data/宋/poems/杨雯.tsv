宿峡市（宋·杨雯）　　五言律诗　押先韵	人烟正摇落，楼笛颇清圆。老树依山驿，东风上峡船。江湖万里外，灯火十年前。世路能令老，吾生且醉眠。
早春（宋·杨雯）　　七言律诗　押阳韵	不知何处碧云乡，冉冉平生可断肠。怪底乾坤惟梦短，老来岁月更心长。城头急鼓千家怨，江上残梅一水香。自作醉侯开醉国，笑人奔走为谁忙。
北客（宋·杨雯）　　五言绝句	北客相催发，一日举千帆。遥怜庾开府，岁晚望江南。
玉山（宋·杨雯）　　七言绝句　押萧韵	霞衣玉佩去飘飘，控鹤仙人不可招。难信岭头顽石畔，分明有路入青霄①。
游观山（宋·杨雯）　　五言排律	古寺隐山腹，苍苔行地衣。岑寂少人迹，路才一线微。问谁促公行，一句山谷诗。閒来就汤沐，聊叩幽人扉。相投一杯水，气味如曹溪。兴尽即云返，重到还无期。
宋武帝庙（宋·杨雯）　　押先韵	溪声答松风，巨石出老拳。古树不知名，岌岌蛟龙缠。夕阴互出没，秋华带芳鲜。葱葱帝王气，栋宇垂千年。虎贲秉霜戟，惨淡生云烟。宫人翠龙驾，手持玉连蜷。昌明坐恍惚，精神雷在天。大呼司雍间，旬月无秦燕。昔为万夫特，今受众目怜。石马亦埋没，岁时草芊芊。小臣异代士，见之泪迸泉。齐人思爽鸠，蜀人哀杜鹃。江东旧正朔，礼奉敢不虔。但愿君王心，不忘载荻船。下山又再拜，白日当空悬。
迢迢空同山（宋·杨雯）	迢迢空同山，乃在西极巅。玉泉荫灵芝，上有千岁仙。安得凌风翼，相从白云间。神仙本冥漠，天运乃推迁。不如酌我酒，或得成自然。田父要我语，饮者亦非贤。愿君长独醒，加餐足高年。
