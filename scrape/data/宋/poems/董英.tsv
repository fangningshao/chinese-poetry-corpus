孙氏池亭得小字（宋·董英）	冥冥造化意，似见元气兆。不然此中石，诡怪安能了。刻划如为人，幽奇若争巧。虎卧溪势长，龙存鼎形小。诛茅得此地，胜概纷夭矫。东南引一水，又出人意表。泻溜无冬春，漰奔极昏晓。跳波骇潜虬，溅珠湿飞鸟。主人去城市，崖谷情悄悄。涧户云溶溶，山窗风袅袅。孤城重颜谢，柱史才江鲍。共美崖壑游，题诗石林杪①。
