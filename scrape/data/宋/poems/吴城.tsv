过至孝墓（宋·吴城）	过为世希氏，史牒鲜著名。孰谓吾之邦，有以至孝称。想其事双亲，诚恪通神明。身后一抔土，世犹不敢轻。乐公诚乐善，记名誓遗氓。偶读灵禽碑，得之嘉不胜。吾邦有盛德，岂宜久沉冥。恨不访遗冢，下拜涕泣零。又恨失名字，无以附汗青。自伤无赢赀，傍建旌孝亭。当使孝者见，事亲坚其诚。且令顽悖儿，内愧面颊赪。因兹或改行，为国省繁刑。徒将拙言句，颂咏播芳馨。蒿茨莫浪剪，牛羊勿妄登。过者宜下马，呵护烦山灵①。
