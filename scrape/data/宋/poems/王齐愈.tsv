车武子宅（宋·王齐愈）　　七言绝句　押真韵	儒生骨朽名犹在，高冢相望已乱真。只认夜深萤聚处，便应泉下读书人①。
虞美人 寄情（宋·王齐愈）	黄金柳嫩摇丝软。永日堂堂掩。卷帘飞燕未归来。客去醉眠敧枕、殢残杯。眉山浅拂青螺黛。整整垂双带。水沈香熨窄衫轻。莹玉碧溪春溜、眼波横。
菩萨蛮 戏成六首（宋·王齐愈）	玉肌香衬冰丝縠。縠丝冰衬香肌玉。纤指拂眉尖。尖眉拂指纤。巧裁罗袜小。小袜罗裁巧。移步看尘飞。飞尘看步移。
菩萨蛮 其七 初夏（宋·王齐愈）	暑烦人困初时午。午时初困人烦暑。新诗得酒因。因酒得诗新。缕金歌眉举。举眉歌金缕。人妒月圆频。频圆月妒人。
