嘉定二年秋重游洞霄（宋·胡衍）　　七言律诗　押覃韵	馀杭泉石欠幽探，净拂衣尘入翠岚。九锁山门云上下，一峰天柱殿西南。元封旧事无人记，德寿仙游有客谈。痛饮丹泉卧玄石，松风满耳梦初酣①。
朝斗坛（宋·胡衍）　　七言绝句	不见铜龙何处飞，空馀芳草旧台基。月明风冷禽声碎，疑是仙人佩玉归①。
宿冲虚观（宋·胡衍）	钟静日已夕，尘缘谢驱役。琪树鹤争定，山空万籁寂。明月散庭除，寒光照床席。花鸟魂梦间，相见曾相识。五更仙鹿鸣，声近在篱隙。晓来问童子，石径无行迹①。
