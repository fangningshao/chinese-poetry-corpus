望江亭（宋·陈传）　　七言律诗　押侵韵	山蔼峨峨江岸深，望馀亭影落江心。无风万里磨平玉，有月千波漾碎金。思远解邀无己句，流清宜写不齐琴。仙槎一棹惊秋晓，此去银河尚几寻①。
赠颜象环（宋·陈传）　　七言绝句	初与田蔬一样平，一千年后插天青。行人息荫凉风下，应说栽松道士名①。
佐郎将（宋·陈传）	林中生致佐郎将，名王头颅十四五。乾德可禽嗟不谋，同恶相济能包羞。降书冉冉过中州，中军传呼笑点头。蛮首算成勿药喜，君臣称觞弭多垒。元戎凯旋隔天水，夜经桄榔趋决里。驱将十万人性命，换得交州数张纸①。
