到昆山（宋·奚商衡）　　七言律诗　押真韵	客槎无路到天津，五斗依然不救贫。敛版进趋惭大吏，打门呼索愧穷民。酒边拓落寻真趣，诗里平章作好春。自笑小才还小用，姓名安得上麒麟。
簿舍西堂（宋·奚商衡）　　七言律诗　押真韵	粗官到眼惟朱墨，个里清虚却可人。晓径忽闻花信早，晚窗时对月痕新。客来但怪阶庭寂，昼永偏于枕簟亲。莫莫只求閒里过，抗颜何苦拜车尘①。
慧聚上方（宋·奚商衡）　　七言绝句　押阳韵	小桥官树绿无央，袖手东风日正长。料理只今谁到我，祇宜煎茗坐僧房。
