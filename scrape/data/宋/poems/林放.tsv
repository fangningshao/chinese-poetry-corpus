东山高卧（宋·林放）　　押尤韵	三间老屋青山幽，清风洒洒寒飕飕。脱巾坦腹卧其下，此身直与渊明俦。老松飞翠落夏簟，六月不暑凉于秋。人生百年一梦幻，世间万事空悠悠。一声野鹤忽惊醒，山炉活火茶烟浮。
赠琴僧（宋·林放）	霜林凋落云影垂，朔风猎猎鼓寒威。偶来禅房访虚寂，上人为我弹金徽。此调悠悠泯千载，今日忽闻一嗟咨。上人所弹不在指，我亦非于耳听之。霜天玉磬敲清晓，夜月秋声动翠微。举世纷纷爱筝筑，寂寥古意谁能知。过门不是钟期子，慎勿汗漫调朱丝①。
