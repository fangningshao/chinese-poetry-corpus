冬青行二首（宋·唐珏）	马箠问髐形，南面欲起语。野麇尚屯束，何物敢盗取。馀花拾飘荡，白日哀后土。六合忽怪事，蜕龙挂茅宇。老天鉴区区，千载护风雨。
水龙吟 浮翠山房拟赋白莲（宋·唐珏）	淡妆人更婵娟，晚奁净洗铅华腻。泠泠月色，萧萧风度，娇红敛避。太液池空，霓裳舞倦，不堪重记。叹冰魂犹在，翠舆难驻，玉簪为谁轻坠。别有凌空一叶，泛清寒、素波千里。珠房泪湿，明珰恨远，旧游梦里。羽扇生秋，琼楼不夜，尚遗仙意。奈香云易散，绡衣半脱，露凉如水。
摸鱼儿 紫云山房拟赋莼（宋·唐珏）	渐沧浪、冻痕消尽。琼丝初漾明镜。鲛人夜剪龙髯滑，织就水晶帘冷。凫叶净。最好似、嫩荷半卷浮倩影。玉流翠凝。早枯豉融香，红盐和雪，醉齿嚼清莹。功名梦，曾被秋风唤醒。故人应动高兴。悠然世味浑如水，千里旧怀谁省。空对景。奈回首、姑苏台畔愁波暝。烟寒夜静。但只有芳洲，苹花共老，何日泛归艇。
齐天乐 馀闲书院拟赋蝉（宋·唐珏）	蜡痕初染仙茎露，新声又移凉影。佩玉流空，绡衣剪雾，几度槐昏柳暝。幽窗睡醒。奈欲断还连，不堪重听。怨结齐姬，故宫烟树翠阴冷。当时旧情在否，晚妆清镜里，犹记娇鬓。乱咽频惊，馀悲渐杳，摇曳风枝未定。秋期话尽。又抱叶凄凄，暮寒山静。付与孤蛩，苦吟清夜永。
桂枝香 天柱山房拟赋蟹（宋·唐珏）	松江舍北。正水落晚汀，霜老枯荻。还见青匡似绣，绀螯如戟。西风有恨无肠断，恨东流、几番潮汐。夜灯争聚微光，挂影误投帘隙。更喜荐、新篘玉液。正半壳含黄，一醉秋色。纤手香橙风味，有人相忆。江湖岁晚听飞雪，但沙痕、空记行迹。至今茶鼎，时时犹认，眼波愁碧。
