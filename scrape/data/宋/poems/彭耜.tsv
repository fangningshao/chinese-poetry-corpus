冲虚观（宋·彭耜）　　七言律诗　押尤韵	天风吹衣霞飕飕，叱驭从南来罗浮。何谓玉笥捣药鸟，亦于石楼喧夜愁。仙翁定知野人到，道观聊为朝真留。一粒刀圭吾不与，大椿那有八千秋①。
十二时慢（宋·彭耜）	素馨花、在枝无几。秋入阑干十二。那茉莉、如今已矣。只有兰英菊蕊。霜蟹年时，香橙天气。总是悲秋意。问宋玉、当日如何，对此凄凉风月，怎生存济。还未知、幽人心事。望得眼穿心碎。青鸟不来，彩鸾何处，云锁三山翠。是碧霄有路，要归归又无计。奈何他、水长天远，身又何曾生翼。手捻芙蓉，耳听鸿雁，怕有丹书至。纵人间富贵，一岁复一岁。此心终日绕香盘，在篆畦儿里。
喜迁莺（宋·彭耜）	吾家何处。对落日残鸦，乱花飞絮。五湖四海，千岩万壑，已把此生分付。怎得海棠心绪，更没鸳鸯债负。春正好，叹流光有限，老山无数。归去。君试觑。紫燕黄鹂，愁怕韶华暮。细雨斜风，断烟芳草，暑往寒来几度。锁却心猿意马，缚住金乌玉兔。今古事，似一江流水，此怀难诉。
婆罗门引 寿长老（宋·彭耜）	中秋皓月，隔霄光倍照尘寰。九龙喷香水，胜沈檀。白家珠明协瑞，尊者诞人间。世称生佛子、派接清原。
句 其一（宋·彭耜）　　押庚韵	判事有花皆可录，谏书无草岂求名（谏官）。
