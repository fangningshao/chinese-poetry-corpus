醴泉歌（宋·张元孝）	君不见齐城城西范公泉，曾照当年范公影。范公一去不复返，异时此地成佳景。先贤口泽气尚存，甘棠遗爱谁能并。貌公遗像龛公泉，千年恒对佗山岭。惟有此山见此公，后乐不废林泉景。古来豪杰宦辙经，山川草木皆引领。不独照耀翰墨光，抑且品题丹青炳。顾予昔忝宗伯省，谐世无术伤骨鲠。一年谪官此羁栖，数向寒泉挽修绠。冰壶日日漱琼液，涓滴解使心常醒。平生颇味海内水，此与金山可并骋。膏泽定有鬼神护，清流自与乾坤永。忽复飘然当去兹，泉声引韵若为哽。坎洼讵测源流深，鸟鹊空噪梧桐冷。君不见古人饮水必廉泉，临流洗耳须清颍。嗟哉此水可洗心，往来祠下宜深省①。
