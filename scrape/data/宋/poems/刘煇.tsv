题鹅湖恭上人山亭（宋·刘煇）　　五言律诗　押鱼韵	斸险得形胜，破荒成敞虚。四山秋月午，万里晓晴初。远日去无限，清风来有馀。溺迷纷扰者，登此亦消除①。
买山（宋·刘煇）　　七言律诗　押支韵	顶摩霄极根盘溪，买得入手空家赀。回环四面终日看，埋没几年知者谁。剔除冗土洁且快，布列诸峰高复卑。时人应笑狂生僻，不喜金珠喜怪奇。
洗山（宋·刘煇）　　七言律诗　押尤韵	蟠根耸翠压坤柔，纵有连城价莫酬。萝蔓几年尝满目，途人今日始回头。尘埃已逐双溪去，风月来供一境幽。欲识主人营创苦，壮龄先备赤松游。
与客游太平僧舍（宋·刘煇）　　七言绝句　押灰韵	两道翠阴迎骑合，四围清气逼人来。林端有路云千级，物外忘机酒一杯①。
