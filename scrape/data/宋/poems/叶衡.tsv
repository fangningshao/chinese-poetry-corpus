宝乘寺（宋·叶衡）　　七言律诗　押东韵	巍巍画栋插晴空，时有芳馨四面通。好为高禅参鼻观，未应公子斗薰笼。帘前一炷沉檀晕，窗外数番兰蕙风。信道杜陵佳句在，心清浑赋此堂中①。
昆山吕正之三男子连中神童科盖奇事也次严别驾韵（宋·叶衡）　　七言律诗　押删韵	三秀标姿颖不凡，姓名联列紫微间。已知凤穴梧栖稳，谁谓鹏程云路艰。孔释当年亲抱送，由庄逸驾定追攀。发挥更有文章伯，高压淮南大小山①。
鹿田寺集杜五言（宋·叶衡）　　五言绝句　押尤韵	水花分堑弱，山木抱云稠。更宿招提境，还同惠远游①。
诗一首（宋·叶衡）　　七言绝句	东家屋被西家盖，仔细思量无利害。他时折屋别陈词，如今且以壁为界①。
