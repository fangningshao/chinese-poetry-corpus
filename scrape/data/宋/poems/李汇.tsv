游洞霄（宋·李汇）　　七言排律	至真方域古今传，琳馆兴从汉武年。石作双门何突兀，山为九锁自回环。仙人隐迹留中路，处士灵坛閟远巅。甘洁三泉齐涌地，峥嵘一柱独擎天。群峰缭绕更相挹，五洞萦迂暗接连。当日高崖曾虎伏，于今深穴有龙眠。茂林葱郁曾鸣凤，邃宇清虚每聚仙。地贮金丹藏箬下，芝翻白鼠走岩前。宫随劫火虽灰矣，境异尘寰尚俨然。稍待升平名遂后，便来居此结良缘①。
