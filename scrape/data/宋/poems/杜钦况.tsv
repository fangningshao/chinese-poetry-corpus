灵岩行（宋·杜钦况）	山回路疑绝，林深秘岩扃。凿翠出金碧，开轩列云屏。希有昔成道，久矣斯岩灵。法定卧苍壁，白日穿空明。令①威指泉窦，一凿秋寒澄。定水供万众，不缩亦不盈。如公禅宗秀，于世本无营。聊为出山云，乘风无②纵横。坐令多宝藏，百神转雷霆。夜月啸彫虎，玉匣开晶荧。笑指八解池，外流中不倾。何必空山雷，始悟物我情③。
