和吴顾道暑雪轩（宋·王澧）　　五言律诗　押删韵	望处疑蓬岛，天长碧海闲。云霞收玉宇，烟浪涌银山。茶人清谈里，风生两腋间。诗成似西岭，高崄不容攀。
和田望再赋暑雪轩（宋·王澧）　　七言律诗　押侵韵	层轩高栋与云侵，照眼嵯峨雪满岑。寒入栏干欺畏日，烟横图画失遥林。雍容樽俎开金地，模写风光要玉音。万里岷峨今更重，太平藩翰作喉襟。
和周通老合江亭（宋·王澧）　　七言律诗　押庚韵	肤使中心若饮冰，合江宴集更思清。凉风轻拂来幽户，暑雨乍收新霁晴。萧洒虚亭迎野色，玲珑远水漱溪声。公馀自得高吟赏，还辔雍容带月行①。
