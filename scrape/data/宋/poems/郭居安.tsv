赴崖山赠别陈焘父（宋·郭居安）　　七言律诗　押侵韵	诗来老气郁沈沈，犹负驿骝万里骎。辇路风尘重回首，梅花岁晚独知心。张南有死天无远，管邴如生海未深。明发阳关底须叠，只哦雅制沈哇淫①。
声声慢 寿贾师宪（宋·郭居安）	捷书连昼，甘洒通宵，新来喜沁尧眉。许大担当，人间佛力须弥。年年八月八日，长记他、三月三时。平生事，想祗和天语，不遣人知。一片闲心鹤外，被乾坤系定，虹玉腰围。阊阖云边，西风万籁吹齐。归舟更归何处，是天教、家在苏堤。千千岁，比周公、多个彩衣。
木兰花慢 寿贾秋壑母两国胡夫人（宋·郭居安）	听都人共语，又还是、岁逢庚。记金帖频催，衮衣将至，绣幰先迎。笙歌六宫齐奏，到而今、犹唱贺升平。千岁人间福本，天公著意看承。秋深。帘卷空明。问西子，最宜晴。喜新来多暇，玉醪龙炙，菊院花城。明年耳孙头上，更君王、亲点泥金。兜率摩耶住世，长看佛度众生。
