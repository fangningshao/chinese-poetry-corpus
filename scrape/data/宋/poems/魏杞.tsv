送左彦武归乡（宋·魏杞）　　五言律诗　押尤韵	折桂归来日，西风万里秋。锦衣天上客，红叶渡头舟。把酒难为别，题诗更欲留。明朝山水隔，何日是重游①。
到岩豅寺劝农（宋·魏杞）　　五言律诗　押真韵	王事忽来此，今朝天气新。溪山浑是句，樽酒可无人。幽鸟空惊梦，残花不当春。飘然又归去，明月满衣巾。
延庆寺（宋·魏杞）　　五言律诗　押真韵	开山何日事，断碣卧荒榛。食尽僧行脚，兵来佛舍身。烧痕侵殿址，租额累山邻。可是天魔盛，谁能问大钧①。
次韵送汪尚书致政还乡（宋·魏杞）　　七言律诗　押支韵	诸贤投绂孟前期，愧我需章独厚时。勉徇礼经聊弭谤，敢贪荣禄计迁资。归兮陶令惟三径，去矣君严有二宜。处世功勋忘厚飨，人生知止要能知①。
欲饭野人家见拒甚力（宋·魏杞）　　七言律诗　押寒韵	山崦筠车转屈蟠，欲寻野店具盘餐。主人变色行蚕忌，客子包羞坐虱官。早见此生真寄寓，更知行役是艰难。逡巡揽袂来旁舍，晓月朦胧春梦残。
送袁朝奉芳秩满趋朝（宋·魏杞）　　七言律诗　押庚韵	壮年鼓箧上神京，叹息惊人未一鸣。白发尚堪谈世事，青衫原不坠诗名。簿书堆案三年梦，风月张帆午夜程。去矣飞腾九霄上，莫忘瞻衮话平生①。
送吴佥判之官濠州（宋·魏杞）　　押尤韵	举觞属明月，送君江上舟。王事知有程，翩然不可留。濠梁古佳郡，观鱼记庄周。年来边徼清，桑麻被田畴。有诏蠲民租，拊摸赖郡侯。乐入芙蓉幕，君其赞嘉猷。佥曹簿领馀，拄颊兴未休。淮山千万叠，丐君回青眸。才命各有时，行止非人谋。主公方拔士，入奉甘泉游①。
虞美人（宋·魏杞）	冰肤玉面孤山裔。肯到人间世。天然不与百花同。却恨无情轻付、与东风。丽谯三弄江梅晓。立马溪桥小。只应明月最相思。曾见幽香一点、未开时。
卜算子 夜泛镜湖（宋·魏杞）	一叶鉴中来，两岸青山起。送我红蕖万柄香，疑在蓬壶里。天地莹无尘，巾袂凉如水。白浪无声月自高，不是人间世。
