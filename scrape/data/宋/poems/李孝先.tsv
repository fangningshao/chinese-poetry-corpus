登江渎水心亭（宋·李孝先）　　五言律诗　押东韵	晚兴清无比，幽亭积水中。芰荷千柄雨，松竹四轩风。斗鸭飞翎健，潜鱼静思冲。飞潜乃常事，何足较穷通①。
题馀干县干越亭（宋·李孝先）　　七言律诗　押东韵	吴越犹干地要冲，树亭危岸势凭空。春潭倒影黄昏月，古木喧声白昼风。鸥鹭惯来窥宴席，烟云无著护帘栊。凄凉故国多迁变，独有溪山在望中①。
春日有感（宋·李孝先）　　七言律诗　押灰韵	雨敛轻寒淑气回，晓街清霁断浮埃。风高柳倦终朝舞，岁闰花迟数日开。归梦每逾千里去，远书新过万山来。旅情宦况都无赖，强对韶辉殢酒杯①。
