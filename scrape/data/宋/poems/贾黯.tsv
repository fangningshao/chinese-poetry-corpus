襄阳（宋·贾黯）　　七言绝句　押麻韵	带水依山一万家，襄阳自古富豪奢。北轩二月回头望，红日连城尽是花①。
重建羊侯祠和王原叔句（宋·贾黯）　　押药韵	古郡襄水阳，群山绕郛郭。其间岘首者，羊公最所乐。登临见洲渚，气象真磅礴。公乎既已没，高碑此镵凿。庙食有遗像，当时盛丹雘。到今仅千载，碑庙皆颓落。乔木荒榛间，庙址存依约。碑倒石屡易，文字免缺错。我侯至之初，亭庙皆新作。为诗道其意，风化思所托。侯慕羊公心，仁政及物博。将见襄阳治，与古相侔若①。
