沁园春 寿处州吴雨岩（宋·赵希汰）	持节浙东，六十年前，紫阳老师。看粟移七郡，功深到处，棠阴一道，民尚思之。心印亲传，雨岩来括，寅岁幸无庚子饥。仁同视，更备存先具，仓积千斯。青州阴德天知。只此事堪为崧岳祈。与太夫人寿，相看华发，转中书令，长著斑衣。岁岁梅花，樽前索笑，霜月先圆两夜规。称觞了，报春风千里，班觐龙墀。
