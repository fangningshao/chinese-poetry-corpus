柘川渔火（宋·蒋晋）	玉川一带光涵秋，渔艇纵横网罟稠。西风日落寒烟暝，煌煌灯火明中流。数点如萤走络绎，影趁流波泻金液。一声欸乃明灭间，邻鸡又报东方白①。
西岩胜水（宋·蒋晋）	柘川之西有削石，屹立巍巍峻如壁。下有沧浪百尺深，澄清恰似秋天碧。逝者如斯竟不停，孺子长歌堪濯缨。故知源头有活水，支流分派迢迢清。
鲤屿浮岚（宋·蒋晋）	天地造化真何如，幻就青岚如鲤鱼。初疑孝子感天意，复恐古人传素书。岚气时浮北烟瘴，缥缈奔腾似吹浪。远跳深惊欲化龙，故有飘飘五云障。
翠屏列画（宋·蒋晋）	青峰如屏高插天，悬崖积翠生云烟。谁把王维旧墨迹，巍巍高挂安居前。胜景应知世稀有，妙学丹青乃缩手。嗟哉画有蠹损时，斯图寿比南山久。
葛井仙踪（宋·蒋晋）	谁凿云根清气泄，混混源泉流不竭。味极太古比龙涎，饮之令人骨清彻。父老为云有葛仙，丹成此地经多年。寂寞烟霞洞云静，惟留斯迹令人传①。
