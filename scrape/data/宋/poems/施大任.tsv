题惠山寺真赏亭流觞（宋·施大任）　　七言排律　押先韵	惠山山半有飞泉，甃石环亭泛酒船。只任源流自亭下，不缘机智得方圆。夷犹小棹翻宾榻，零乱浮华出洞天。六月炎蒸应恋此，二松风韵更萧然。江帆远渡疏林外，山鸟闲吟落照边。盛世正逢元祐日，清欢重继永和年。萦心难效公垂咏，真赏尤知子美贤。我是林泉自由者，时时来作醉中仙①。
