还靖师草屦（宋·王珉）　　七言律诗　押虞韵	跣足山行践绿芜，道人应念我崎岖。还将达磨西归履，暂作王乔羽化凫。为爱轻松宜踏石，更怜萧洒胜联珠。还君旧物君收取，认得拖泥带水无。
舟行吴应求惜春次韵（宋·王珉）　　七言律诗　押尤韵	弄日娇云未肯收，暂凭堤柳系行舟。数声杜宇碧山远，几片落花春水流。强借酒兵销别恨，却因诗债起新愁。嗟予已竖降旗久，寄语将军好罢休①。
