挽老苏先生（宋·张焘）　　七言律诗　押尤韵	本朝文物盛西州，独得宗公荐冕旒。稷嗣草仪书未奏，茂陵辞客病无瘳。一门歆向传家学，二子机云并隽游。守蜀无因奠尊酒，素车应满古原头①。
耆英会诗（宋·张焘）　　七言律诗　押先韵	洛城今昔衣冠盛，韩国园林景物全。功在三朝尊二相，数逾九老萃群贤。当时乡社为高会，此日居留许款延。多幸不才陪履舄，更惭七十是新年①。
踏莎行（宋·张焘）	阳复寒根，气回枯杆。前村昨夜梅初绽。谁言造化没偏颇，半开何独南枝暖。素艳幽轻，清香远散。雪中岂恨和羹晚。不知何处误东君，至今不使春拘管。
恨欢迟/恨来迟（宋·张焘）	淡薄情怀。浅缀胭脂。独占江梅。最好是、严凝苦寒天气，却是开时。也不许、桃杏斗妍媸。也不许、雪霜相欺。又只恐、谁家一声羌笛，落尽南枝。
