题雪猎图（宋·王平子）	烽火一息三千年，汉家将军画凌烟。胡儿不识征战事，龙沙万里今桑田。丽谯声里梅花角，云暗雪深风色恶。长嘶一骑骢蝉联，狼帽毡裘寒矍铄。韝鹰走犬登平冈，狂狐剔眼魂飞扬。贯雕落雁真戏剧，高鸟略尽良弓藏。凤鸣居士双眼碧，少年读书勇无敌。但知横行翰墨场，岂料一禽终不获。向来百非今已无，笔端有口聊自娱。故将胸中磊落事，写作人间雪猎图（《吹剑录》）。
谒金门 春恨（宋·王平子）	书一纸。小砑吴笺香细。读到别来心下事。蹙残眉上翠。怕落傍人眼底。握向抹胸儿里。针线不忺收拾起。和衣和闷睡。
