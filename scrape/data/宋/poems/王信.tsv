哭宣教郎赵垒之（宋·王信）　　五言律诗　押蒸韵	长江天险失，铁骑逼金陵。拒敌无留守，捐躯有县丞。戈挥天日皎，血洒阵云腾。蒋尉英灵在，千秋配食能①。
题石洞书院（宋·王信）　　七言律诗　押尤韵	不到兹山又十秋，欲题名字记重游。转头前日梦相似，拭目诸公墨尚留。俗里尘埃随酒却，淡中生活为诗愁。晚来得趣无人解，一鸟不鸣山更幽。
飞瀑（宋·王信）　　七言律诗　押庚韵	闻道东阳水乐亭，一经坡句万年声。我来石洞得飞瀑，谁赋新诗留美名。平地有雷鸣不断，半天无雨势如倾。欲知山水醉翁意，且请主人迟酒行①。
咏扬州后土祠琼花（宋·王信）　　七言律诗　押灰韵	爱奇造物剪琼瑰，为镇灵祠特地栽。事纪扬州千古胜，名传天下万花魁。何人斫却依然在，是处移将不肯开。谩说八仙模样似，八仙那得有香来①。
第一山（宋·王信）　　七言绝句　押先韵	禺迹茫茫万里天，望中皆我旧山川。谁将淮水分南北，直到幽燕始是边①。
题椿桂堂（宋·王信）　　押阳韵	乡与子直游胶庠，是时子明居侍旁。友于学问相激昂，声华日驰翰墨场。仲氏一第如探囊，伯氏随即淩云翔。已快雁塔书雁行，君家馀庆未易量。二龙三凤同呈祥，一门竞爽如圭璋。前后继踵名相望，夥为十佛经中光。联翩不羡金华堂，会稽何独誇诸黄。世言燕山窦十郎，一枝椿老五桂芳。君今取此名其堂，荐绅荣之富篇章。几与窦氏争颉颃，吾家亦颇推吾乡。自从仲父闿天荒，五登科第于太常。枝分派别各一房，敢与君家相比方。夫人更喜寿且康，岁时罗列称寿觞。綵衣青紫交焜煌，人生至乐见未尝。源深允矣流必长，孙枝更接秋风香①。
视旱田赋呈上元簿杨明卿（宋·王信）	轮蹄旦旦风尘表，入眼群山青未了。刺藤迎日子先红，荞麦得霜花渐老。丛祠诡怪画村疃，古寺骞腾出林杪。征衫多次逐飞鸢，下担有时随宿鸟。初晴得去恨迟迟，独夜不眠忧悄悄。公如老骥暂伏枥，我类游鳞终屈沼。一朝王事有期会，百里民情同探讨。详于禹贡辨等级，明似离娄烛幽眇。高依丘垄或微收，低近陂塘翻尽槁。凶荒有数合均一，报应于中又分晓。不能究实害非浅，傥使从宽恩岂小。兹行到处欲春风，批放莫教分数少①。
雪窗（宋·王信）	先生原是山中客，仅能扬雄一区宅。穷冬十日不出门，群玉峰前看三白。谁将名字落人间，丹陛入对天开颜。江城作牧多暇日，犹有馀力穷跻攀。膏肓不除泉石念，胜处何如眼中见。四明风月岂无情，要是岁寒心不变。晴檐初晃云母光，庭中已休雁鹜行。玲珑元不碍达观，下视万物俱清凉①。
句（宋·王信）　　押鱼韵	托名庾公何区区，天造地设非关渠①。
