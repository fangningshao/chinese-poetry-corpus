石芥（宋·梁安世）　　七言律诗　押庚韵	撷根山石贮瓶罂，柱后缄题见者赪。风味莫嫌无酝藉，杯柈亦解作聪明。愿言则嚏传心事，搔首踌蹰散宿酲。最是徂徕明道地，至今奸胆亦魂惊①。
桂林（宋·梁安世）　　五言绝句　押祃韵	列城二十五，去国一百舍。西夷蚁穴通，南岛鲸波驾①。
张相公祠（宋·梁安世）　　七言绝句　押侵韵	五湖烟浪渺难寻，有像区区欲铸金。试问铁胎身后事，何如羽扇用时心①。
双溪二首（宋·梁安世）　　七言绝句　押青韵	春霖涨合两溪平，雪浪中浮桑柘青。南市唤船撑未到，一番蓑笠满津亭。
赠王锡老（宋·梁安世）	审斋先生世稀有，曾是金陵一耆旧。万卷胸中星斗文，百篇笔下龙蛇走。渊源更擅麟史长，碑版肯居鳄文后。倚马常摧鏖战场，脱腕难供扫愁帚。中州文献儒一门，异县萍蓬家百口。恨极黄杨厄闰年，閒却玉堂挥翰手。夜光乾没世称屈，远枳卑栖价低售。漂摇何地著此翁，忘忧夜醉长沙酒。岂无厚禄故人来，为办草堂留野叟。嗟余亦是可怜人，惭愧阿戎惊白首。一灯续得审斋光，多少达人为裔胄。眷予憔悴五峰下，频寄篇来复相寿。年来事事淋过灰，尚有诗情閒情窦。有时信笔不自置，忆起居家吕窠臼。审斋乐府似花间，何必老夫疥篇右①。
秦碑一纸并古诗呈王梅溪太守（宋·梁安世）　　押支韵	公生博物好奇古，劝我搜求秦望碑。我来稽阴且三载，梦寐绝顶云俱驰。事非近代问父老，鼻祖已来犹不知。或云其山多虎狼，渊湫罅井蟠蛟螭。魍魉木客忌人到，阴霾贼雾迷羊歧。樵夫悬磴惧失势，一落万丈谁能支。吾意此如钟乳穴，民昔畏扰相诪欺。曩时山东之罘石，磅砰入海无津涯。固知秦人游戏馀，非民之利宁一时。暇日登临云门寺，僧曰若耶溪上奇。山曰何山势最峻，丹鹤夜宿天孙枝。南望天台西钱唐，下视峰岫如群儿。李斯篆书真刻本，昔人避乱此见之。裹粮遂偕墨工往，扳崖贯木如鹿麋。举觞酹酒山之神，千古呵护烦神司。销铄仅存三尺许，龟趺就凿山石为。剜苔剔藓随手剥，面节背角摧霜皮。老龙脱甲蛇解蜕，铺纸拭墨漫披离。收藏入袖恍若失，遐想往昔还嗟咨。我闻太古功德盛，铺写不尽乾坤仪。诗书纸上自不朽，金石还有磨灭期。秦皇不慕仁义业，直谓尧舜犹瑕疵。焚书欲盖前代美，宁闻伏生传有颐。后生不废丞相书，歌颂虽在皆浮辞。惜哉此纸无一画，欲记存亡人应嗤。他年好事继追访，姑愿首尾观吾诗①。
西江月（宋·梁安世）	南国秋光过二，宾鸿未带初寒。洞中驼褐已嫌单。洞口犹须挥扇。夕照千峰互见，晴空万象都还。羡他渔艇系澄湾。敧枕玻璃一片。
句（宋·梁安世）　　押灰韵	更说此州异特事，寇公归后二苏来①。
