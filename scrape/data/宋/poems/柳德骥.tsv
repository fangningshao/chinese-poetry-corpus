九仙瀑布泉（宋·柳德骥）　　七言律诗　押阳韵	白云深处是仙乡，石涧飞流瀑布长。天插一泉声漱玉，地高六月夜凝霜。烟霞极目浮孤屿，萝薜牵衣出上方。明发阴晴谁借问，虚名终愧梦黄粱。
汤岭温泉（宋·柳德骥）　　七言律诗　押阳韵	化工何事起炎凉，偏使山中泉作汤。地气爞爞烧石乳，水香郁郁喷硫磺。暄波常涌无冬夏，热溜长澌历雪霜。闻道骊山有温谷，岂惟神女为秦皇。
端午泉（宋·柳德骥）　　七言律诗　押微韵	有个灵泉在翠微，我来问讯水方肥。盈虚嘿顺阴阳气，消长先知天地机。金井祥开波有縠，银床冷迫石生衣。浮名不值一杯水，满酌罂瓶拂袖归①。
