巾山晓望（宋·岳甫）　　七言律诗　押豪韵	角逐东来几巨鳌，化为奠位两山高。江枫作意红千叠，野水何心绿一遭。露洗松巅沈晓籁，霜明天际察秋毫。会须竹院求馀地，岁晚安閒读楚骚①。
凌丹亭（宋·岳甫）　　七言绝句　押寒韵	石门莎径绿回环，月挂虚檐滴露寒。自有松风时度曲，我琴高挂不须弹①。
水调歌头（宋·岳甫）	鲁口天下壮，襟楚带三吴。山川表里营垒，屯列拱神都。鹦鹉洲前处士，黄鹤楼中仙客，拍手试招呼。莫诵昔人句，不食武昌鱼。望樊冈，过赤壁，想雄图。寂寥霸气，应笑当日阿瞒疏。收拾周黄策略，成就孙刘基业，未信赏音无。我醉君起舞，明日隔江湖。
满江红 甫敬赋满江红，敬祝百千遐算，甫再拜（宋·岳甫）	碧海迢遥，曾窥见、赤城楼堞。因傲睨尘寰，犹带凭虚仙骨。武库胸中兵十万，文场笔阵诗千百。记向来、小试听胪传，居前列。世间事，都未说。亲为大，官毫末。况诸郎钟庆，夙龄英发。银菟颁符方易地，金銮寓直行趋阙。更相期、尽节早归来，传丹诀。
