送张无梦归天台山 其一（宋·初炜）　　七言律诗　押麻韵	闲倚天台看曙霞，自然龙汉度无涯。暂来演道明光殿，归去乘跷太上家。帝简赐歌旌火枣，世人何处访桃花。到山若赴昆崙会，还控青鸾白凤车。
送张无梦归天台山 其二（宋·初炜）	紫皇宫阙罗高清，花虬玉凤围墉城。长生曲奏升天行，神仙缥缈喧相迎。栖真何必抛尘网，飙轮万里时来往。张公结庐天台山，赤城霞起三千丈。天子好道思崆峒，欲使亿兆归庬鸿。凤台峨峨十二重，先生忽造明光宫。无为清净化可守，能助羲轩致仁寿。共羡乘蹻归洞宫，他日骑龙却来否①。
