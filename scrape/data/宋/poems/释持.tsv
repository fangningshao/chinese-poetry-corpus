酬普首座偈（宋·释持）	性空老人何快活，只有三衣并一钵。丛林端的死心儿，见胆开谈心豁豁。有时吹笛当言说，一声吹落西江月。桃花庵中快活时，往往观者舞不彻。甚道理，能欢悦，摇手向人应道别。堪笑无人知此意，尽道称锤硬似铁。难瞒唯有当行家，为报临机莫漏泄。
悼普首座偈（宋·释持）	僧不僧，俗不俗，曾得死心亲付嘱。平生知命只逍遥，行道苦无清净福。东西南北放痴憨，七十七年𢝘怪足。黍桶里著到，波涛里洗浴，个中谁会无生曲。随潮流去又流归，莫是庵前恋筇竹。呵呵呵，老大哥，快活谁人奈汝何①。
偈（宋·释持）	休将碧落中秋节，来并曹溪无相月。冷淡无关玉兔光，虚明直透银蟾穴。圆不圆，缺不缺，一道灵光无间歇。照人何处不分明，直下承当眼添屑。本无生，亦无灭，只有休心最亲切。采石江头弄影时，谪仙到此空颠蹶①。
中秋不见月偈（宋·释持）　　押删韵	悟心容易息心难，息得心源到处闲。斗转星移天欲晓，白云依旧覆青山①。
嘲妙普偈（宋·释持）　　押屑韵	咄哉老性空，刚要馁鱼鳖。去不索性去，祇管向人说①。
