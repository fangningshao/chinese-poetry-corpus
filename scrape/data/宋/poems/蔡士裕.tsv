郊行（宋·蔡士裕）　　五言律诗　押萧韵	无计远尘嚣，寻幽过野桥。风刀削林杪，云带束山腰。水抱孤村迥，舟回断岸遥。几时忘俗虑，来此伴渔樵。
秋夜宿田家夜久不寐（宋·蔡士裕）　　七言律诗　押侵韵	凉涵诗魄瑩苍旻，散发吟商月满襟。风叶顺行芦叶尾，露华逆上稻花心。千山欧子秋声赋，一室希公夜气箴。坐待河倾天欲曙，邻翁起汲井桐阴。
秋日溪上（宋·蔡士裕）　　七言律诗　押尤韵	萧萧凉意满西洲，缓步搜吟兴颇幽。豆叶黄深田病雨，蓼花红浅岸知秋。蹁跹影若孤驯鹤，漂泊身如不系舟。自喜浮生只如此，任渠谈笑觅封侯。
友人远游（宋·蔡士裕）　　七言律诗　押豪韵	慵为香兰读楚骚，俊游不惮著鞭劳。千钧弩底机方彀，百尺楼中气正豪。水激鱼龙江月暗，云翻雕鹘海风高。相逢要把精神对，应笑狂吟短发搔。
咏梅（宋·蔡士裕）　　七言律诗　押尤韵	风饕雪虐大江头，苔藓鳞鳞绾铁虬。清绝一枝先百卉，密攒万蕊傲千秋。本无烟火尘氛气，洗尽铅华脂粉羞。月夜携樽相对饮，恍疑身世在罗浮①。
题所藏赵清献公梅花图（宋·蔡士裕）	鹅溪白茧光昭回，上写罗浮山南绝壁之寒梅。霜台铁面太孤峭，槎牙诘曲可望不可摧。我疑华光道人云水绝，为花传神惟有月。胸中若无一片冰雪心，焉能写此万古冰雪骨。
赠琴士周芝田（宋·蔡士裕）　　押阳韵	吾诵老韩听颖诗一章，琴中意味深且长。纵横变态浩无尽，颖弦韩笔相发扬。二贤往矣五百载，俯视六合空茫茫。今有芝田嗣颖传宫商，一弹令我喜，再弹令我伤。世多善手无善耳，使我百感煎中肠。高冈不闻鸣老凤，江湖夜雨啼寒螀。
金缕曲 罗帛剪梅缀枯枝，与真无异作（宋·蔡士裕）	怪得梅开早。被何人、香罗剪就，天工奇巧。茅舍竹篱容不得，移向华堂深悄。别一样、风流格调。玉质冰姿依然在，算暗中、只欠香频到。著些子，更奇妙。有时来伴金尊倒。几徘徊、认成真后，又还误了。费尽东君回护力，空把芳心萦绕。竟不解、索他一笑。夜月纱窗黄昏后，为爱花、翻被花情恼。个恩爱，负多少。
浦湘曲 为金坛教谕干寿道考满怅词（宋·蔡士裕）	功名早。步武青云缭绕。斯文近有成效。绛纱拍拍春风满，香动一池芹藻。瓜期到。便勇撤皋比，此去应光耀。立登枢要。向红药阶前紫薇阁，管不负年少。
