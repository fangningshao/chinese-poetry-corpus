山房落成感纪长句（近现代·僧果玲）　　七言律诗　押青韵	月榭云廊幸落成，半年辛苦在松扃。引来白水分三处，收得青山会一亭。料量工人同晓雨，唱酬词客数春星①。禅身未到菩提岸，两字虚名误果玲。
题曼殊小说集（近现代·僧果玲）　　七言绝句　押元韵	一集遗编未细论，袈裟我亦满啼痕。可怜山寺枕经客，禅榻双依倩女魂。
夜过黄冈赤壁（近现代·僧果玲）　　七言绝句　押萧韵	东坡居士客无聊，前后赋成与世超。冒月乘轮过赤壁，怕公把我当参寥。
七夕感旧（近现代·僧果玲）　　七言绝句　押盐韵	袈裟半袒坐层檐，仰看星桥香懒添。猛忆那年今夜月，如花人对读楞严。
杨翠喜（近现代·僧果玲）	离憾天宫杨白花，孽海渡头段芝草。不知飘荡几经年，罡风振落生烦恼。残芝半段何足贵，竟赚一颗黑龙宝。杨花能断几人肠，竟使王孙位不保。咄咄兰台皂玉狮，未免多事伸牙爪。双雕翼折飞且鸣，惊起鸳鸯酣睡好。毕竟残芝无气力，一经蹴蹋欲枯槁。毕竟杨花似雪花，倏忽消灭形迹渺①。形迹虽渺魔力高，眼见玉狮宫门倒。天津城南哈尔宾，杨花旧日软红尘②。落向席茵等落溷③，竟与王孙作替身。忽伎忽妃忽婢子，使人莫测花之因。我思陈圆圆，兴替系一人。我思赛金花④，和局订一颦⑤。此花毋乃花之鬼，胡为见首不见尾。杨花杨花方妙年，开幕一出已可怜。倾城倾国岂其然，来日方长其勉旃。吁嗟乎，杨翠喜，漫回离憾天，看焜东亚史。倘见王孙收覆水，掩赛追陈将在子。
