鹧鸪天（近现代·刘三）	打叠归装剩一肩。只凭忠信涉狼烟。太湖湖水曾亲见，应讶飞车入浙边。行不得，睡无眠。亦知今夕是何年。梅花不管兴亡事，绿惨红嫣总可怜。
虞美人 读南唐后主词，感不绝于心，依韵赋此（近现代·刘三）	去年花底闻知了。唤起愁多少。最无聊赖是东风。断送一生憔悴小楼中。山河锦绣今何在。光景年时改。朅来更替莫愁愁。自被浊流何日见清流。
浪淘沙 深宵不寐，用南唐后主韵（近现代·刘三）	江水忒潺潺。月已阑珊。春残犹作十分寒。纵有糟床能葬我，总是无欢。容易又更阑。衾拥如山。欲成好梦者般难。闲杀一双金翅蝶，流转花间。
