金缕曲 游狮子峰（近现代·邓均吾）	决眦入归鸟。立狮蜂、松林涛静，犹闻清啸。迦叶西来趺坐处，锦石秋花红袅。问可有、谪仙人到。天际芙蓉青不断，尽苍苍、莽莽归残照。且收作，卧游稿。思深兴极忧心悄。望神州、几时剪却，当关虎豹。我与斯人非楚越，忍看燎原小草。但挽得、天河水倒。涤荡中原安衽席，纵吾庐、独破何须道。今古意，山灵晓①。
踏莎行（近现代·邓均吾）	虫语墙根，月窥帘缝。银河淡淡疏星动。此时此境静无眠，漏移渐觉荒鸡动。屈子怀沙，接舆歌凤。千秋感激知何用。半生生计且随缘，任他人作牵情梦①。
望江南（近现代·邓均吾）	江南望，何处最堪怜。十丈软红黄歇浦，一篙春水半淞园。歌舞艳阳天。啼鸟怨，万柳竹堂烟。商女不知亡国恨，行人空赋黍离篇。梦醒落花前①。
解佩 用锡卿（即许锡卿，四川省古蔺县人，作者的同乡，也爱好诗词。）韵（近现代·邓均吾）	薛涛井上，武乡祠畔，叹蓬飞又落径行处。故国重游，空极目暮云烟树。更那堪声声杜宇。神州如梦，清愁无数，渺沧江有谁呼渡。步履行吟，似飘泊西南杜甫。背斜阳漫寻归路①。
八声甘州 营州客寄，岁暮天寒，偶发凌空遐想，依谱填词，聊以破寂。若谓强学雕虫，妄冀附庸风雅，则殊非我意也已。三十七年元月三日，成均识（近现代·邓均吾）	振摩空健翮，逐飙车，飞度阆风巅。俯落矶葱岭，北冥南极，一气苍然。不辨齐州九点，云断太华莲。独有西颓日，灼灼孤圆。我欲陈词阊阖，问群星世界，灿丽诸天。何日扫除妖雾，神州大地尽朝晖。天无语，且回归冀，破碎河山。
水龙吟（近现代·邓均吾）	那知别未经年，情怀懒似三眠柳。岂无膏沐，谁为容悦，任他蓬首。莲擘心孤，丝抽茧独，不辞清瘦。纵信托宾鸿，离愁难寄，望断夕阳烟岫。记得秋庭延伫，笑双星隔河厮守。坠欢如梦，流光如水，醉人如酒。雪冷千山，霜凋万木，岁寒今又。愿天涯早早归来，莫负故园菘韭①。
南浦 得友人消息（近现代·邓均吾）	三山雾锁，料今生难再觅云踪。底事停云伫望，辗转托鳞鸿。往事已随流水，又谁期飞落梦魂中。似一痕残月，乍窥帘幕，惹得客愁浓。十载分飞劳燕，更天涯两地飘蓬。故国不堪回首，辛苦万方同。为问哀蝉身世，也应知憔悴对西风。共寸心千里，高楼月断雨余虹①。
水调歌头 寄内（近现代·邓均吾）	挂香中秋夜，千里素辉溶。如此好天良夜，翻在别离中。遥想故园今昔，开得嫦娥镜闸，孤影叹飞蓬。有恨啼红烛，无语寄西风。相望处，山叠叠，水重重。衣宽带剩，天涯辛苦万方同。衣上雨痕尘涴，枕上泪痕冰透，一一记离悰。但愿云间月，长照异乡人①。
满江红 怀人（近现代·邓均吾）	斗室宵寒，谁与共、一灯青透。思往事、明月西沉，漫天飞雨。凤泊鸾飘关塞远，教人怕听伊凉奏。问几时、剪烛话巴山，残更漏。笺叠翠，簪花秀。歌水调，盘珠走。尽聪明冰雪，命同蒲柳。未免有情宁遗此，讵能无忆以今后。愿人天、共鉴此心期，三生友①。
