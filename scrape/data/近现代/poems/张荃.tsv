金缕曲 题抱香室填词图（近现代·张荃）	邃阁炉烟袅。伴词仙、焚香涤砚，同舒灵抱。片玉鄮山最佳处，此境几人能到。叹朱十、锦鲸归杳。一代文章横流劫，仗如椽、挽起狂澜倒。思倚笛，一长啸。秋虫春鸟供挥扫。漫留连、吟红唾碧，小芳幽藻。谱出新声惊四座，一曲紫阳高调。叹白雪、而今和少。愧我江湖长载酒，过玄亭、待和松风操。片缣卷，寸心绕。
