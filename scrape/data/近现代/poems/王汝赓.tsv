和郭麾霆津河道中（近现代·王汝赓）　　五言律诗　押麻韵	杨柳低垂处，茅檐四五家。烟迷村坞树，霞灿蓼汀花。恍入桃源路，哪知都市华。此间堪避世，何用觅丹砂。
西山晴雪（近现代·王汝赓）　　七言律诗　押寒韵	西山小住隔尘寰，日日登临兴未阑。大雪又添图画好，新晴闲曳杖藜看。玲珑万树苍髯亚，闪烁千峰白玉寒。最怪懒云堆不起，迷离何处辨烟峦。
游故宫博物院（近现代·王汝赓）　　七言律诗　押元韵	九天阊阖辟千门，殿阁巍峨空自存。四库瑶函留典籍，历朝重器剩彝尊。宫花寂寞人何在，庭树凄凉鸟尚喧。常与中华留博物，几回玩赏细评论。
游龙泉寺（近现代·王汝赓）　　七言律诗　押先韵	风日晴和傍午天，闲寻野寺到龙泉。千章古木低檐护，四壁青山伴客眠。窗外闲云常蔼蔼，门前流水自涓涓。徘徊池上观鱼跃，与尔同参个里禅。
北平感旧（近现代·王汝赓）　　七言律诗　押麻韵	忆昔停车易水涯，觅交屠狗卖浆家。闲随野老牵黄犬，不羡中书掌白麻。北阙迁居成废圃，午门镌字改中华。楚狂哪管兴亡事，开谢原同陌上花。
和迂叟原韵（近现代·王汝赓）　　七言律诗　押鱼韵	归来学稼返吾初，日与田园草木居。老去又尝新腊酒，岁除喜得故人书。连篇锦字情斐蔚，廿首新诗韵朗疏。想见高吟饶兴会，几回满志几踌躇。
和吴子范自寿（近现代·王汝赓）　　七言律诗　押真韵	周甲初过六十春，花朝节后是良辰。一官德政人称最，两袖清风自乐贫。早岁匆萌归隐志，至今赢得自由身。从来嘉行膺多福，中寿还须上寿臻。
和郭麾霆长教三中（近现代·王汝赓）　　七言律诗　押阳韵	秋深白露欲为霜，驹隙空过岁月忙。惯懒遇人常避席，闲吟随处可逢场。时艰莫挽狂澜倒，体惫偏惊卧簟凉。闻说康成开广厦，便思偕手与同行。
故宫御花园牡丹（近现代·王汝赓）	一株牡丹花，十户农家赋。兹园数百株，独擅韶华富。名花比杨妃，一美亦已足。况乃数百株，千载真奇遇。松柏参天立，奇士比贞固。美人与奇士，合并收禁阈。昔年隆盛时，曾浥九霄露。君王带笑看，妃子回眸顾。千枝浓艳香，一曲清平度。今乃归民国，无复迎銮辂。御园为公园，游赏迨黎庶。芒鞋与竹杖，幸得御墀步。御榻尚斜横，金铃犹密护。但有骚客吟，无复宫人妒。富贵如此花，春梦何时悟。
