好事近·冒雨访杜隐园居士，舟中有作（近现代·刘景晨）	春雨冷凝烟，烟罨万山春色。闲倚画船遥睇，见菜畦新碧。人家橘柚远中村，不辨故人宅。但向老佣频讯，到了应逢得。
金缕曲（近现代·刘景晨）	彭泽怀归早。便相携、飘然琴鹤，扁舟风好。笑谢钓龙台上月，从此闭门却埽。且消受、江村蟹稻。林下盘桓曾几日，忍诗囊、忽弃平生稿。秋瑟瑟，惊宿草。风尘能吏知多少。只先生、十年依旧，风襟月抱。诗笔能回天地意，一夕可门淫潦。替呼吁、苍生枯槁。万斛红陈天府惠，展瑶章、岂独寿梨枣。穷檐命，仗再造①。
金缕曲（近现代·刘景晨）	奖许羞兰藻。乍追随、春风杖履，故山归好。尘诲①檐前昨日事，朗朗照人古道。怎天不、憖遗一老。来日大难家国感，况老成、一旦先生颓倒。挥泪涕，公知否。壮心我愧消磨早。竟无端、依人江汉，生涯萍梗。蓦地鼓鼙声踊跃，一霎雷轰霆埽。剩只影、归来草草。缟素哭公兼愤世，又书空、咄咄愁殷浩。频搔首，问苍昊。
贺新凉·戊寅四月，夏瞿禅避兵瞿溪，主人为治舍而覆燕巢。瞿禅赋此调见示，感而和之（近现代·刘景晨）	院落春时节。怪无端、书巢旋定。羽巢旋夺。终是多情呢喃燕，那诉香泥摧裂。但主客、丁宁将别。十载高栖双凤稳，蓦风风、雨雨还危绝。成毁事，付天决。层愁叠怨都休说。莽江南、乌衣晚照，六朝消歇。拍手楼台重金粉，一夕雷奔电掣。更万柳、西湖水咽。仓卒无依人间恨，待结邻、相守归来日。新尔垒，允逢吉。
贺新凉·戊寅七月，题《海鹤图》，为许达夫六十寿（近现代·刘景晨）	皓鹤凌沧海。渺予怀、风波无际，羽毛无改。宜似幽人栖尘外，俯视峥嵘嵩岱。正杖履、萧然何碍。燕笑莺啼纷过眼，问春韶、几日能相贷。鹰且鸷，复安在。归飞我亦甘闲废。太匆匆、髯都缕雪，酒还浇块。却遣鸥盟重携手，聚散江湖卅载。倘白发、澄清可待。好为君歌难老句，又奈何、牵杂新亭慨。君莫笑，故狂态。
满江红·戊寅八月，重庆孔诞大祀，迂叟闻之，为七言律诗一首见示，赋此为和（近现代·刘景晨）	万垒骚然，秋消息、桥门释菜。渝水上、枢衡粗奠，豆笾虔对。撼树蚍蜉容感悟，经天日月终光采。只诸州、堂庑十年间，沧桑慨。斋沐事，宁谁绐。忠切语，宜无罪。算明禋未懈，三山东海。求野将毋惭礼失，叔香倘亦如神在。盼而今、跄济圣人徒，衍能改。
水调歌头·戊寅十月，题吕文起丈于园剩稿（近现代·刘景晨）　　押尤韵	俯仰几桑海，寂寞老菟裘。平生出处踪迹，诗墨与终留。梦里燕筝吴笛，身外闽烟粤雾，了不系欢忧。自是射雕手，天遣狎归鸥。病中语，长记省，雪窗头。大难来日，堪虑风雨底绸缪①。三径遮人草棘，十载迷人花絮，谁共赋新愁。剩我孤吟者，短鬓亦成秋。
水龙吟·庚辰二月，瓯社诸君集东山永嘉词人祠堂，公祭前瓯海道印林铁尊先生，招与会奠，敬献此词（近现代·刘景晨）	倚栏王谢斜阳，好官旷代还追惜。如碑万口，今之循吏，去思何极。丹荔黄蕉，此时筵几，士林沾臆。念江山文藻，凭谁振起，知仍展，浦江席。容易海田过眼，耐低徊、廿年踪迹。沪西闻道，劫余栖寄，■然双屐。鸳水颓流，凤台衰草，昔游休忆。倘重来梦里，醉歌无恙，旧云根石①。
