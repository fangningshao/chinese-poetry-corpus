重九登高原最高处海拔六千六百六十四英尺（近现代·钱穆）　　五言律诗　押侵韵	炎徼乏秋意，客兴自登临。举目非乡土，关心是旧黔。雾滃天若晦，风黩气常阴。万壑飞身上，无堪豁吾襟。
自集美至鼓浪屿（近现代·钱穆）　　五言绝句　押先韵	赤岸黄墙屋，青波白板船。鸥光来远屿，帆影落遥天。
冬至前两夜枕上听雨（近现代·钱穆）　　七言绝句　押尤韵	好梦无端去即休，夜长孤枕起清愁。闲听瑟瑟潇潇雨，却似江南九月秋。
海滨闲居漫成（近现代·钱穆）　　七言绝句　押鱼韵	海楼一角漫闲居，云水苍茫自豁如。摆脱真成无一事，好效年少日亲书。
初上金马崙开始吟诗消遣（近现代·钱穆）　　七言绝句　押支韵	岁月峥嵘供作客，闲情垒郁且吟诗。试看穷谷千红紫，正待清溪一洗之。
湖滨客舍一小阁瞻眺最宜（近现代·钱穆）　　押先韵	小阁一瞻眺，湖山满眼前。云烟瞬百变，草树自嫣芊。即尔尘劳息，行神俱澹然。
怜雀（近现代·钱穆）	山雀鸣啾啾，往来集檐际。众雀忽纷散，一雀饮弹殪。怜尔性命微，乃供人游戏。雀逝继复来，飞鸣若无事。因叹人间世，亦复多此例。
坚万先生之属庚子游金山（近现代·钱穆）	清都绿玉树，灼灼瑶台春。攀花弄秀色，远赠天仙人。香风送紫蕊，直到扶桑津。耻掇世上艳，所贵心之尊。相思传一笑，聊欲示情亲。
