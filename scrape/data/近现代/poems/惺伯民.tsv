感事（近现代·惺伯民）　　七言律诗　押文韵	北来将士拥如云，阵上兵威檄上文。城陷谁为曹武惠①，数奇窃怪李将军②。难如蜀道官偏走③，入未秦关爵已分④。识否萧墙阶此祸，颛臾议论正纷纷。
漫兴（近现代·惺伯民）　　七言律诗　押青韵	鼙鼓中原震不宁，杜鹃啼血晚风腥。老天欲丧斯文未，劫运翻从改步丁。榴火薰人头转白，柳丝系我眼谁青。黄钟毁弃寻常事，闭户陶然醉六经。
感句（近现代·惺伯民）　　七言律诗　押歌韵	威加海内大风歌，时不利兮可奈何。怪甚朱三谋国浅，迩来刘四骂人多。南朝毕竟谁天子，内翰于今付梦婆。惟有文章销不尽，春秋褒贬备包罗。
感乱（近现代·惺伯民）　　七言律诗　押歌韵	蜀水南来蓦起波，命财浪掷数恒河。兵行诡道防宜预，事到因人误总多。傀儡登场新脚色，英雄落魄苦头陀。宣尼尽有天生德，为问桓魋奈若何。
慨世（近现代·惺伯民）　　七言律诗　押阳韵	耻廉义礼四维张，维不张兮国灭亡。可惜精神愚自用，纵然富贵福能当。良心扪否全真在，党派看来半假装。括我民财扬彼气，援将赏罚问苍苍。
公园悼蔡会晚眺（近现代·惺伯民）	立马邵阳最上峰，果然时势造英雄。袁家亦既摧河北，鲁仲胡为蹈海东。人影心争初月白，灯光血溅晚霞红。大名宇宙诚收得，治蜀如何问此公。松坡诚民国大伟人。此次追悼，余挽以联云：帝既摧秦问鲁连胡蹈东海；功诚治蜀在李严且哭南阳。是作仍不脱此意。足见文生于情，情之所至，不能夺也。
丁巳二月成都纪乱竹枝词（近现代·惺伯民）　　押侵韵	痛说扬州十日记，成都七日更伤心。几回逛到皇城坝，提起卯金骂佩金。
