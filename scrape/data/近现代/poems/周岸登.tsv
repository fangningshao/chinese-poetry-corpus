高阳台 过邛崃九折坂（清末近现代初·周岸登）	雪嶂参霄，冰苔篆树，山深寂不知春。谷响云孤，高寒路隔红尘。回车旧辙今犹昔，上青天、叱驭如闻。算千秋，通道西南，终属词人。长卿自有凌云气，纵长门谏猎，未称高文。谕蜀何功，端宜笔扫千军。南荒更续骖鸾录，绣弓衣、愁染蛮熏。待归来，城上芙蓉，红竞秋旻。
尉迟杯 富林检行箧，得曾刚父书扇及亡友匡伯鹿、丁叔雅手迹，次刚父韵（清末近现代初·周岸登）	沈黎路。动庾信、萧瑟情如许。凄凉落月梁尘，愁绝流光莺羽。关山笛里吹别恨，初闻乍眉聚。展湘筠、箧衍葳蕤，褪金犹恋纨素。留得宛转清吟，认哀丽、伤心字漫香故。隔世新铭思旧泪，谁解说、亡书大去。殷勤是、谁家燕子，似相识、频来昵人语。遍天涯、旅梦今宵，海山何地延伫①。
西子妆 富林本沈边长官司旧治，前临大渡，后负邛崃，左阻阿露，右限飞越，兰家、渥洼二营为犄角，釜底蕴蒸，尤动客感。用彊村韵（清末近现代初·周岸登）	飞岭切云，陷河折柳，倦旅兰营春晚。漏天疑雨复疑风，驻骖騑、雁程惊换。花边泪溅。搅别绪、危肠寸断。梦依依，绕玳梁方垒，曾巢雏燕。愁何限。浊浪金川，脍锦鳞雪片。一杯聊为拨离怀，醉不知、紫溟三浅。文园未倦。撰征赋、关河经眼。洗蛮熏、好句弓衣绣满。
八声甘州 感南中事赋春水（清末近现代初·周岸登）	听涓涓暗响度冰澌，春溶赤阑桥。正销魂南浦，凌波雒步，捐佩湘皋。干尔东风底事，皱了一江潮。休遣迎桃叶，愁打兰桡。谁破蓝光千顷，是翠禽偷下，惊散鱼苗。乍流红轻漾，知妒雪初消。误倾城、横波眉黛，定有人、飞泪湿龙绡。湔裙侣，试蘋花唱，怨断今朝。
八六子 深沟故清溪关，韦南康所筑（清末近现代初·周岸登）	俯危台。一江春浪，滔滔喷雪惊雷。又毒草摇烟自好，野花侵鬓如银，旅魂暗摧。蛇盘羊窦谁开。仄径迷阳却曲，危梯滑磴昏苔。怎奈向、羌歌断肠声外，瘴云如纛，旧愁如海，更看挂练玉龙自舞，阴崖苍鹘徘徊。荡悲怀。朝暾破山下来。
惜红衣 自海棠戍以西沿官道，野木香正花，借石帚韵赋之（清末近现代初·周岸登）	半妩迎人，秾姿困日，罥春无力。十里繁香，吹魂荡空碧。孤芳淡冶，应解慰、南来词客。幽寂。天上玉京，失青鸾消息。梅边柳陌。残溜冰澌，苔衣暗尘藉。刀州梦远故国。在云北。可惜好春空过，独自道途悬历。问此行何事，羞说百蛮山色。
淡黄柳 簝叶坪，用石帚韵（清末近现代初·周岸登）	初簝展叶，闻笛新莺陌。柳线愁牵春陫恻。瞥眼梢头豆蔻，除是司勋更谁识。雁程寂。尘沙伴朝食。听嘶马，短篱宅。恨东风、不住催行色。怕上征鞍，有情流水，凄映蛮花自碧。
霓裳中序第一 越隽鹤田（清末近现代初·周岸登）	逋仙冷旧约。怪得南天亡大鹤。应怨藏舟夜壑。喜千顷翠深，九霄霜薄。氋氃漫噱。嗣谷音、遥寄孤邈。嵇情远，广陵散雪，古逸韵韶箾。寥廓。石田栖托。叹往事、扬州梦觉。华亭嘹唳更恶。任大雪尧年，皓首京洛。稻粱谋未错。便足茧、荒山自乐。春漪满，遗音天际，饮恨在城郭。
蝶恋花 晓发登相营至冕山（清末近现代初·周岸登）	边月如钩风似剪。钩起新愁，欲剪应难断。病酒台登山枕远。晓来啼鸟闻孤馆。露网行轩缘绝坂。飞浪崩崖，路逐悬崖转。仰视白云当露冕。落梅风急笳声短。
露华 节园冬青花（清末近现代初·周岸登）	剪冰镂雪，记移根上苑，曾赋菁葱。瘴云恨苦，辞春花雨濛濛。料有翠禽珍偶，恋小巢、愁惹珠茸。鸳径悄，飞琼乍识，萼绿惊逢。西台更挥如意，吊宰树长青，皋羽孤忠。蜡灰泪冷，销沈共认沙虫。怕底麝尘香减，误柳绵、轻逐花骢。幽意远，孤芳自惜露丛。
换巢鸾凤 忆桂林訾家洲，次梅溪韵（清末近现代初·周岸登）	烟雨藏娇。记香迷象渡，柳罨花桥。远山慵学黛，近水坐吹箫。夺娘纤手偭娘腰。醉时按歌，无魂与销。争知我，恨独倚、碧浔清照。人悄。波渺渺。漓水酿春，浇得愁怀抱。入握荑苗。散香裙衩，同踏仙洲芳草。眠翠巢空雪妃遥，斗鸡台远青娥老。相思江，溯流红、一梦秋晓。
二郎神 忆梧州鸳鸯江，次彊村韵（清末近现代初·周岸登）	碎琼荡月，簇万艇、碧天如泻。记雨过梧城，霞生冰井，描就鸳江入画。湿遍青衫琵琶恨，洗恨滴、泪珠尘罅。天遣忒有情，燕娘风调，凤娘声价。休话。漓江影事，洞箫吹罢。趁玉魫愁新，荔枝香近，沈水余薰共惹。紫峒春深，碧浔秋浅，争并露华娇夜。歌宛转，适怨清和，似有泛人来下。
塞孤 用乐章集韵二解（清末近现代初·周岸登）	黯魂销，折柳声初歇。可奈骊驹催发。十里长亭千里别。听倦鸟，呼泥滑。山城晚，噪昏鸦，江练晓，疑新月。度关山远，旌旆风裂。蒙段古柏祠，𧞔主芙蓉阙。梦剪兜罗香彻。晼晚佳期凝望切。休忘了，星回节。芦笛响，遏银云，籸火舞，霏丹雪。问邛池、奁镜谁设。
三姝媚 午夜无寐，独往东园，彩云栉栉，月华流照。遥闻丝竹之声，益增寂感，次彊村韵（清末近现代初·周岸登）	哀弦调子夜。正城乌惊飞，夕蝉凄迓。唤起姮娥，衬海红轻幔，彩云无价。不管清寒，幽恨袭、齐纨绡帕。锦瑟空长，弦柱华年，为伊输写。芳沼银蟾光射。又咽断灵风，几声檐马。万叠遥情，逐广寒霓羽，佩环同下。病酒愁肠，凭挽取、天河倾泻。只恐文园消渴，琴丝怨惹。
忆瑶姬 蒙段祠古柏，用定公韵（清末近现代初·周岸登）	巢凤栖鸾，掩铜柯黛妩，坐阅人寰。古祠临碧海，俨上清仙侣，时下云軿。蒙愁段恨，知自何年。鍊玉销素颜。听夜笙吹梦，瑶华远、猿鹤惊寒。定冷露暗滴金盘。似磨笄赵女，节显邦媛。飞升随款段，倩海门孤月，长伴清眠。香霏翠羽，影亸琼肩。苦心宁自全。悄暮雨犹送，云愁坠世间①。
长亭怨慢 夏日赋邛池柳（清末近现代初·周岸登）	早飘尽、乱丝繁絮。翠老阴多，莫愁门户。已晚年芳，杜娘凄唱惜金缕。向人青眼，争识旧时眉妩。此树太婆娑，动客感、依依如许。悽楚。隔关河不恨，恨隔梦魂归路。青青瘴草，更愁断、陷河西去。赋情到、伯也蓬飞，想应是、铅华弗御。尽折柳歌残，休问当年张绪。
望海潮 星回节，邛海观炬，题孤云阁（清末近现代初·周岸登）	疆分邛笮，天开蒙巂，千秋儿女风云。身殉故衣，骸归铁钏，珊瑚骨化飞燐。攒火海城滨。映水天一碧，鳌驾嬉春。烬冷松明，事遗彤管，怨蛮熏。年年六诏佳辰。吊阿南蹈义，慈善能军。霜柏段祠，猗芦𧞔主，香销莫返贞魂。千炬舞波臣。共万星珠迸，迎送潮神。换了红桑几树，朝日上暾暾①。
一萼红 蛙泸产秋海棠，涧阿岩罅处处有之，紫白花者尤异（清末近现代初·周岸登）	写秋魂。问离人血泪，何日长灵根。花候犹迟，山寒自媚，无语空怨黄昏。拂苔径、迷阳却曲，甚楚楚、如见薛灵芸。化碧生苗，种愁缘子，犹渍啼痕。长记玉钩斜畔，伴红心草长，薄命花分。粉晕龙绡，霞皴黛岫，拾来琼唾犹温。断肠语、缄珠待寄，怕香残、余麝已成尘。纵向江头化石，恨种长存。
莺啼序 用梦窗韵纪梦（清末近现代初·周岸登）	神清洞天缥缈，款罗扃岫户。藐姑射、冰雪仙人，梦惊春换年暮。黯无语、潜申怨抑，琴丝宛转歌芳树。倚回阑、愁眼茸茸，话言低絮。再世琼箫，梦里见了，似轻云罩雾。故环在、笋束荑柔，年年重展心素。倩魂离、华鬘几劫，泪痕湿、鲛丝千缕。恨难禁，风露高寒，上清鹓鹭。瑶宫谪久，故国依稀，寄燕洪倦旅。别恨在、蜀魂鹃拜，桂管鸾远，爨玉炊矛，瘴江烟雨。蛮花自冶，蛮熏愁重，文园持节邛都道，镂灵关、驾鹊孙源渡。蛙泸海日，星回胜节曾来，浣笔醉题风土。游春梦觉，锦瑟歌长，费练裙白苎。渐满地、愁苗含艳，瘴草抽红，恼乱琴心，凤鸾双舞。清真旧谱，蘋洲渔唱，周郎披扇还顾曲，变新声、鹅管调鹍柱。乘槎便溯河源，圣约灵期，定教证不。
婆罗门引 螺髻山（清末近现代初·周岸登）	愁云蹙黛，万螺高簇佛头青。月明鹤背吹笙。柯烂仙人去也，幽梦醒瑶京。但凝妆不语，霞表亭亭。芙蓉翠擎。款天阙，摘春星。飞去峨眉独秀，十二层城。雾横烟锁，是藐姑、仙子拥愁颦。奁镜敞、邛海盈盈①。
