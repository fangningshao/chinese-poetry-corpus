明月逐人来 寄和明斋（近现代·冯明权）	沪江风月。词场半是滑稽滑。衣香扇影，莼园四达。目尽花间豁。惜黄鸟啼声涩。我辈诗狂，却与此风割席。槎溪上俗尘尽拨。古漪园里，好景催人急。送入樵歌渔笛。
临江仙 渔翁倚橘厂贺钱公墨宾缔婚金陵，寄和原词（近现代·冯明权）	莲炬锦辉联，淑女娟娟，公子翩翩。玉炉五色瑞生烟。交杯缔好，携着手，指头尖。且慢战功夸白下，俗尘不动微纤。盟词两表愿心坚。平权相爱日，偕老共和天。
金缕曲 漪园话旧（近现代·冯明权）	谁在花间语。是枝头黄鸟多情，婉留人去。最恼兹依依杨柳，迎送画桥归路。无可奈何离诗侣。骊唱一声歌去也，但纷纷走马随飞絮。对斜阳，白云暮。漪园毕竟桃源处。尚依然桥护红阑，峰回绿树。难得重来游钓地，今日相逢旧雨。到止舫行行且住。夺席联吟诗意足，呼奚童收拾锦囊句。兴将尽，敛茶具。
蝶恋花 感怀（近现代·冯明权）	秋去春残孰醉醒。流水滔滔，总是难平定。还不如槐南余兴。分明情绪梦中应。治乱兴亡无凭证。时势英雄，造就或相称。管甚前途庭和径。山河自古至今互。
如梦令 酒楼怀友（近现代·冯明权）	何处白云封禁。何处幽滑佳荫。杯酒待知音，相待知音趣甚。且饮。且饮。来否由他一任。
报皇恩 相约观荷（近现代·冯明权）	唱和感知音，漪园几到。报道池荷又开好。同游有兴，旧恨新愁可了。且待星期日，趁风晓。相慰离情，三厂共道。领略芬芳期岂杳。蜻蜓菡萏，也是枝头好鸟。问谁多日赏，主人老。
浪淘沙 夏日怀人，和韵王君渭生初夏怀人（近现代·冯明权）　　押侵韵	暑气逼层阴。镇烦心。约凉荷畔好吟沉。何处花香人语静，午梦常寻。云树暮烟深。好鸟幽禽。枝头果否是知音。婉转一声飞去也，传语无禁。
好事近 赠孟兰先生（近现代·冯明权）	数载证交情，爱我惟公最笃。管鲍岂成往事，敢一谈心曲。明知然诺重千金，季布可相续。何事却难早语，得陇羞言蜀。
西江月 诟世两阕（近现代·冯明权）	不中不西衣履，非僧非道头颅。共和岂是共糊涂。尽管自由好恶。党派纷纷易组，国家亟亟难扶。超然混合竞前途。入主出奴陈腐。
