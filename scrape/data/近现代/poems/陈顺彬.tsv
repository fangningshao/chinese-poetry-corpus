寄徐存斋（近现代·陈顺彬）　　五言律诗　押庚韵	世变嗟无已，风尘澒洞惊。燕巢忧再覆，虎口慨馀生。情切缨冠往，仇空匣剑鸣。满腔悲愤事，对酒不能倾。
谒费此度先生祠（近现代·陈顺彬）　　七言律诗　押先韵	荒烟落照屋三椽，尚有乡人荐豆笾。姓氏寥寥怆故里①，文章荦荦睹遗编。东坡居士才堪偶，北郭先生节并传。到此苍凉无限感，家山烽火似当年②。
秋感（十首选二）（近现代·陈顺彬）　　七言律诗　押微韵	萧条满目壮心违，渺渺长天剩夕晖。庐舍未墟风景在，山川无恙主人非。昏黄月出何方好，惨碧燐多到处飞。自叹馀生忧未已，傍徨中夜起披衣。
感事（十六首选二）（近现代·陈顺彬）　　七言律诗　押灰韵	黩武穷兵祸总胎，曾闻汉诏下轮台。鞭从马腹知难及，环向刀头幸早回。纵有梯航西贡阻，更无锁钥北门开。识时只建和戎策，漫恃专征得将才。
秋夜感怀（近现代·陈顺彬）　　七言律诗　押歌韵	秋风消息近如何，仰望长空一雁过。无地避愁聊痛饮，有天难问只悲歌。虚传蜃海销兵甲，愿傍渔矶隐笠蓑。世境沧桑都改变，碧霄无恙挂明河。
晚眺（近现代·陈顺彬）　　五言绝句　押齐韵	独上平原望，苍茫日渐低。遥天开好景，都在乱峰西。
飞来石（二首）（近现代·陈顺彬）　　五言绝句　押径韵	古寺已为墟，犹将此石剩。生公说法时，曾否点头听。
题康南海欧洲十一国游记（近现代·陈顺彬）　　押纸韵	吁嗟乎，康君万死之身卒不死，当时咸谓留有俟。讵料天意茫茫中，终身遭际竟如此。光绪承统国运衰，强邻耽耽如虎视。君本草茅一介儒，感喟时艰奋袂起。旋由廷试擢曹郎，晋谒王公筹国是。两次呈上书万言，变法救时为宗旨。由来成宪率先朝，骤议更张徒逆耳。遭疑遭忌复遭谗，党祸株连杀数子。缇骑四出捕君身，君先奉诏已适彼。风传沪上始闻知，从旁救护来英使。为言中国非无人，有才如君终弃委。同舟载去往伦敦，举国欢迎争倒屣。戊戌至今十馀年，蒙罪逃亡谁谅只。昨持一编仔细观，知君在外游历纪。人才物产山川形，城邑街衢宫室址。政教风俗揽全欧，详参中外治乱史。就中论说列多端，得失昭昭持正理。天生君才已属奇，遍历奇观叹观止。世界从今将大同，此编先券同文轨。更有诗歌情见辞，忠爱拳拳系桑梓。李陵在虏家已亡，庄舄微吟泪常泚。事后心迹自昭然，堪叹时流妄訾毁。沧桑世境我生悲，海外孤臣犹未徙。吁嗟乎，中山孙氏志已酬，南海康君长已矣。
癸丑六月二十五夜初更见西北方一星飞下光长数丈随缩而灭不知何兆（近现代·陈顺彬）　　押祃韵	癸丑六月廿五夜，星飞彗孛从天下。寒芒闪闪金蛇腾，照夜荧荧烛龙亚。一发遽收瞥眼间，甫明倏灭从空泻。遥遥霄汉势若奔，黯黯窗棂光直射。露坐庭前乘夕凉，愕然相顾咸惊讶。斗从北望影刚斜，火未西流时尚夏。彼苍现象殊异常，时局至今尤可怕。海中波浪巨鲸翻，塞上烟尘胡马跨。愁睹髦头正兆兵，敢希荧惑能避舍。况当鼠辈焰纵横，恐有狐篝谋诡诈。国势颠危未及扶，人心险恶谁能化。运遭极否空待亨，时际无王胥逞霸。中夜焚香默祷天，何年兵革能销罢。
