桂林春望（近现代·魏幼禽）　　五言律诗　押萧韵	拔地危峰秀，江山带郭遥。春愁卑湿地，花放雨晴朝。猛士还思斗，边功孰可邀。只愁诸将在，谁为缚天骄①。
拜柳柳州祠（近现代·魏幼禽）　　七言律诗　押寒韵	仓卒功名事亦难，永贞遗疏寸心丹。八关事业悲迁柳，一代文章直并韩。眢井残碑词脱略，瘴江逐客意辛酸。播州虽恶尤甘易，似此高风发浩叹。
寄席明府夔（近现代·魏幼禽）　　七言律诗　押先韵	持鞭终愧祖生先，尼我风尘又几年。蜀岭云归心逐雁，漓江春尽瘴迷天。四愁诗寄汉平子，三绝才高老郑虔。若问天涯张俭事，一囊书剑自相怜。
厓山怀古（近现代·魏幼禽）　　七言律诗　押元韵	馀杭九庙燧烟昏，破碎乾坤孰与论。蟋蟀半闲思宰相，鹧鸪五岭走王孙。北庭竟洒孤臣血，南海难归望帝魂。千古废兴谁鉴得，横舟风雨吊厓门。
出峡（近现代·魏幼禽）　　七言绝句　押麻韵	剪水蒲帆十幅斜，羚羊峡口暮云遮。潇潇风雨蓬窗里，坐看红棉几树花。
松坎山行（近现代·魏幼禽）　　押纸韵	东行南达二千里，峻岭危峰无过此。陡辟一径势蜿蜒，仄傍深岩盈尺咫。淩晨霜重苔藓滑，扪葛攀行行复止。心急偏教路转长，最于险处途迤逦。旁惊万仞堕可知，山灵肆虐阴霾起。上临无际下幽深，转眼晕眩心魄褫。五丁开峡未觉奇，造化设险何由拟。只悬鸟道势嵚崎，一夫当立万夫死。古人崤函缚三帅，恃勇入险何为尔。我行此山犹凛然，平生矜躁化烟水。云起但觉衣裳润，泉响暗传空寂旨。山花绮丽如妖姬，怪石怒立如突豕。纡回出谷起人烟，鸡犬声闻见村市。回头扑翠万峰攒，惊魂犹在乱峰里。
大塘口（近现代·魏幼禽）	青山万叠争相走，别开一支形赳赳。如骥狂奔赴饮时，忙忙直到大塘口。到来此地截然断，峭壁摩天无尺算。疑是神工鬼斧来，将山直劈分其半。山亦厜㕒作险势，上如欲倒下虚位。横亘赭堵千万方，仰视其顶冠欲坠。风摧雨剥形落落，下开仄径傍山脚。行人欲前尚趑趄，自古岩墙当骇愕。何况此山千百丈，陡立俯临河莽莽。有山即有水蜿蜒，譬人经络血流荡。我闻此水更奇特，两岸相距广千尺。谁知浩瀚无商舟，前行十里入山穴。贪看奇境不觉暮，怪鸟鸣烟生恐怖。黔中山水如此奇，恨我游行难久住。岂忍割爱一置之，我欲急觅能画沧洲人姓顾。
月夜偕冯大携酒宝光寺院前畅饮醉后得长句一章以答之（近现代·魏幼禽）	一千年后呼太白，跃入酒杯吸酒魄。自古仙人不可期，有酒不醉真堪惜。况逢三五月明时，一年几度如今夕。有酒无月愁举杯，有月无酒空皎洁。蟾精易蚀壶易竭，何况人生不满百。举头高叫老蚌胎，举足踢倒糟邱台。茫茫万古递相去，古人已往今人来。今人不如古人乐，阮生徒抱穷辕哭。世上悠悠殉名利，难怪次公无醒目。古之饮酒人，以酒乐天真。识得醉中趣，冥合形外神。淳于一石亦能饮，更有荷锸刘参军。兰陵之郡宜城路，与子相邀会朝暮。愁来痛饮三百杯，吐出奚囊惊鬼句。月兮酒兮奈尔何，但愿与尔毕世相摩挲。醉后狂言欲呈佛，不饮必受阇黎诃。何如与子共把金尊倒，放眼乾坤春正好，莫使朱颜变衰老。
自三坡下岭道路崎岖岩谷幽险亦一妙景（近现代·魏幼禽）　　押养韵	白日瘴烟高，群峰各俯仰。向背撑青空，阴阳殊众象。高冈气脉厚，细岭各依仗。又如洪涛头，万叠争奔放。合遝径中分，蜿蜒纡客往。绝顶入云雾，霾雨薄榛莽。时或入幽峡，静籁觉森爽。四壁如瓮中，人语众山响。岩树曳狝狲，洞蒿迷魍魉。前行疑无路，徐寻鸟道上。出谷见人烟，观天如覆盎。下山达十里，旋径殊百枉。一笑谢山灵，我如脱羁鞅。
游花田（近现代·魏幼禽）	鹧鸪啼断清明雨，十里林园尽花圃。东风百卉如朝霞，客至看花更怀古。忆昔南朝说汉家，相传此地葬歌舞。名花应是美人魂，玉骨灵香归艳土。花开花谢几千春，转眼风流迹已陈。试问卢黄安在否，于今只剩卖花人。
余初坐轮舶航海即遇风涛之险水声与机轮声昼夜琅然相击撞中夜不寐偶得长句一章（近现代·魏幼禽）　　押职韵	天风海涛惊湢㳁，一舟晕眩无人色。轮飞机紧声琅然，水火气速于此极。乾坤震荡百灵惊，天容惨澹意惶惑。洋洋巨浸万流归，到此枉费篙师力。轻将性命寄波臣，风轮直走蛟龙国。海若怒号莽与争，巨舰奋压洪波直。水不输情搏于顶，翻空愤吼动神蜮。忽然山岳浮空来，悸视方知鳌背黑。怪鼍喷沫腥风生，蜃气楼台变顷刻。淩踔恍恍神飞扬，奇怪变幻白日匿。可怜鹏飞能抟风，过此应教垂羽翼。天根地轴尽尧封，不信奚言能蠡测。浩瀚汪濊潴无垠，何曾精卫能填塞。东看扶桑影茫茫，测影驾天辨南北。碧眼胡儿语啁啾，惯弄风波来异域。于今四海广召来，梯航不惮外荒𤏡。我今涉此成大观，击楫狂歌三叹息。
五人墓（近现代·魏幼禽）	君不见汉党祸，龙门侣。明党祸，东林起。杀尽膺滂汉已亡，可怜明室还如此。节义纲常在士人，谁知翻出屠沽里。驾帖来拘周大夫，汹汹万口如潮水。缇骑恶，如虎兕，掷银铛，囚敢尔。一时愤激罢都市，万拳奋击加以履。毙一馀逃窜如豕，抚臣色似灰，监司魄已褫，飞章告变急如矢。斯时当伫是童昏，牵鼻由人任随诡。大阉放手能杀人，祸变恐遭全吴累。明纲虽恶民气美，慷慨挺身五男子。事后自认输众人，不惜甘心同一死。吁嗟夫，生不必褒衣大袖有儒行，死不必爵食感恩萦其膺。秉彝之好不能已，血性所使原其情。又不见路旁坎，要离坟，视尔行为，愧煞此五人。
天生桥古柏歌（近现代·魏幼禽）	剑门直逼青天界，夹道森森古柏大。阆中李守留甘棠，历劫焚馀身不坏。饶他阅尽世沧桑，无物与之堪比赛。孙枝撑臂学拿云，祖干穿出烟霞外。一株交手十人围，百株槎丫绕环佩。露根抱石卧复欹，亭亭细叶如华盖。蟠虬渴猊丈六身，物古年深发灵怪。樵不敢视鸟不巢，恐似梓牛生狡狯。一路浓阴曲径横，天然画图谁可绘。吟风啸雨春复秋，我来摩挲抚其背。君不见秦时泰岳五大夫，虚含伪宠真无赖。何如此树济行人，溽暑凉云堪百拜。
