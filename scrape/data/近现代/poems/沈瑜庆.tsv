答冯梦华太守次冯庵原韵（清末民国初·沈瑜庆）　　七言律诗　押支韵	天道宁教裨灶知，忧时未用苦吟诗。一官江海归何日，满目流亡念在兹。竹木劳人怜我拙，斗钟为德恐君疲。长堤障水无穷利，远迹涂山问导师。
纪朱总兵洪章事（清末民国初·沈瑜庆）　　押屋韵	每饭意不忘钜鹿，眼前魏尚翻为戮。少年不自惜功勋，垂老对人羡蒲谷。苍头特色黔中黔，太守益阳与薰沐。颍川骂坐雄万夫，酒失岂真弃心腹。一为楚将亦冠军，迁地为良敢雌伏。屯兵坚城势欲绌，连营百里气转蹙。忽惊地道隳垂成，四百儿郎糜血肉。即今丰碑龙脖子，空使诗人叹同谷。破敌收京谁第一，再接再厉疮痍复。冲锋让前受赏同，公等因人何碌碌。当时大树耻言功，今夕灞陵还止宿。文吏刀笔错铸铁，幕府文书罪罄竹。谁知东海又传箭，矍铄据鞍更蹋鞠。不侯枉自矜长臂，再植何堪拟群木。飘零草疏讼陈汤，鼙鼓闻声思李牧。白首忘年怅较迟，奋笔成诗助张目。行空甲马如有闻，我有长歌方当哭。
淮北行（清末民国初·沈瑜庆）	汉安县官擅煮海，牢盆计臣持国宪。关中豪姓皆素封，强干弱枝谋岂远。江淮自昔拥盐利，乱后公私叹重困。建瓴蜀船势莫御，齐豫捆输亦殊健。翳我追维陵替由，商面改票票改贩。长沙经济世无匹，救弊权宜暂相遁。湘乡戡乱务宽大，一时纲举从谦逊。正阳五河假苗李，反侧羁縻难具论。承平官吏病因陋，比量淮南更滋蔓。载盐即以船守轮，盐难周转船久顿。劳则思善逸则淫，盗卖夤缘毋乃溷。积重忍隐戒铤走，剜肉补疮亏巨万。典鬻俱尽且兔脱，始知水懦为民恨。当时亦有经营议，斤斧未终梗初愿。美意中隳悔莫追，颓波日靡谁当挽。变迟祸大古有训，民难图始谋方寸。改张安得尽人意，苟利君民敢辞怨。古者商与国有盟，庸次比耦终无懑。周卫肇牵重服贾，讵狃积习昧言巽。三占从二弗汝徇，千仓万箱正营建。通均合作仿彻田，本末相维若徵券。众擎易举始无亟，众志成城畴敢慁。观成为报老尚书，日影量砖料健饭。众商乐业官课最，明年我亦占肥遁。
雪后过滁州朱虎臣大令邀看丰乐亭醉翁亭并拓碑见赠（清末民国初·沈瑜庆）	昔人四十便称翁，今我早衰将毋同。我来作客翁作主，惭无健笔追宗工。文章偶然作游戏，宾客可欺宁儿童。如何一代论风雅，门生乃尔相推崇。故人途遇朱公叔，邀我来看西南峰。丰碑屹立恣摹拓，老梅媚妩藏深丛。群山奔赴雪初霁，涧泉一夜添清潨。亭前置酒当日暮，山僧秉烛头如蓬。诗人循吏自有在，盛名饮啄皆为功。官长今无醉翁醉，岁事不见丰乐丰。时晴仆夫促更发，盐官行李殊匆匆。
百花洲楼成赠伯严（清末民国初·沈瑜庆）　　押尤韵	鱼鳞万灶俯蘋洲，突兀人间百尺楼。悬榻有心孰冠冕，撰碑无愧已山丘。欲东栾伯终吾师，豪举平原岂壮游。赋罢青蝇退无闷，料量诗卷载清秋。
同橘叟江亭看雪兼柬陶庵默园（清末民国初·沈瑜庆）	西山寒色侵窗棂，觑眼浩浩重关扃。并载耸肩冲冻出，尖叉冷峭谁当听。旧题年月暗尘壁，劫后好事如晨星。昨者旌旆照原隰，珠襦玉匣藏神灵。彤帷雨泪洒阳燠，光景似塞衔悲人。痛定伛偻拨灰话，过市对酌倾空瓶。二客后至赴盛集，遥想宣劝杯无停。禁体号令严白战，主人拥被君当醒。当时入地报分寸，关心丰歉烦明廷。梦寐恍惚那忍说，瑞应屏绝还讲经。高寒天上试回望，玉戏切莫忘江亭。侔色揣称隔梅讯，故乡花事谈伶俜。
大沽舟中闻友人谈都下近事（清末民国初·沈瑜庆）　　押哿韵	事亦有至难，百为无一可。千钧系一发，狂澜欲转柁。濯濯少年锐，侧眼自颐朵。出门占同人，立谈侈负荷。江湖望南斗，中夜重起坐。之子亦可念，世路殊测叵。痴儿已见几，谓迟恐不果。我倦答痴儿，月固不胜火。
哀馀皇（清末民国初·沈瑜庆）　　押寘韵	城濮之兆报在泌，会稽已作姑苏地。或思或纵势则悬，后事之师宜可记。昔年东渡主伐谋，严部高垒穷措置。情见势绌不战屈，转以持重腾清议。铁船横海不敢忘，明耻教战陈六事。军储四百饷南北，并力无功感尽瘁。宋人告急譬鞭长，白面书生臣请试。欲矫因循病卤莽，易箦谏书今在笥。蓄艾遗言动九重，因以为功宜可嗣。谁知一举罢珠崖，东败造舟无噍类。行人之利致连樯，将作大匠成虚位。子弟山河尽国殇，帅也不才以师弃。即今淮楚尚冰炭，公卿有党终儿戏。水犀谁与张吾军，馀皇未还晨不寐。州来在吴犹在楚，寝苫勿忘告军吏（吴福助编校）。
