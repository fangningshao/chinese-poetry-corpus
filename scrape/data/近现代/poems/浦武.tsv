金缕曲 二次北上，留别里中诸友（近现代·浦武）	转瞬秋云散。听旗亭、骊歌重起，此心已乱。痛饮翻嫌分手早，别绪今番又换。纵不怕、风波浩漫。仗剑出门回首望，也难挨、寸寸离肠断。千里外，诗魂远。吟笺别后频翻玩。料诸君、茗余酒歇，应思旧伴。萧瑟长途谁送我，秋风秋雨各半。眠不稳、通宵打算。莫道家山归未得，请梦魂、飞向吟窗畔。名和字，试轻唤。
金缕曲·有忆（近现代·浦武）	往事休重说。恨无端、雁声嘹喨，牵衣又别。梦断吴宫歌舞夜，瘦影残灯明灭。乍惊省、蟾圆已缺。细检旧笺空惆怅，剔孤檠、心痛如刀切。红袖洒，相思血。自怜落拓谋生拙。悔当初、肠柔似水，情深似结。烦恼终难解脱尽，顷刻死灰又热。纵抛却、眼前花月。挨住愁肠寻快乐，奈更残、和漏声声咽。翻自笑，情痴绝。
点绛唇 庚戌暮秋寄亚常（近现代·浦武）	无那伤怀，花黄秋老人多病。诗肩瘦尽。雨花重阳近。君亦工愁，同向黄花问。征魂冷。天空林净。盼断孤鸿影。
意难忘 暑夜（近现代·浦武）	天锦初裁。是五云机上，仙子描来。青娥偷药怨，玉杵捣霜才。花薄命，月成胎。箫管正琼台。知甚处、帘栊风启①，环佩魂回。倚阑人兴豪哉。有杨枝艳曲，荷叶新杯。蟾光溶宝雾，蝝②影剔残灰。新旧恨，梦为媒。往事未须③哀。听十里、藕花塘外，声走轻雷。
