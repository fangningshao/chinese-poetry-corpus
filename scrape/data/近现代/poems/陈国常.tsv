前镇守使署追感往事（近现代·陈国常）　　七言绝句　押尤韵	民元奉命下渝州，冠冕岷峨拥上游。统一全凭三寸舌，片言折服小诸侯①。
秋瑾墓（近现代·陈国常）　　七言绝句　押真韵	秋雨秋风愁杀人，秋坟风雨泪痕新。回思岛国存遗像，云海相望寄此身①。
徐烈士墓（近现代·陈国常）　　七言绝句　押寒韵	胜朝爵禄袭高官，纨绔场中革命难。易水悲歌谁继起，惟君侠骨有忠肝。
谒中山墓（近现代·陈国常）　　七言绝句　押东韵	遣训谆谆述苦衷，关心革命未成功。特书墓表垂终古，天下为公即大同。
忠烈祠（近现代·陈国常）　　七言绝句　押庚韵	灵谷寺如铁铸成，宋元以后早题名。权将古刹昭忠烈，也似金刚百炼精。
劳劳亭（近现代·陈国常）　　七言绝句　押青韵	浩荡乾坤一旅亭，沧桑世变几曾经。劳劳人事兴亡幻，又见江南草色青。
蜀军叹（近现代·陈国常）　　押阳韵	岷山导江江水长，峨眉秀峙千仞冈。蜀都壮丽比金汤，天府殷富同苏杭。无何民六分驻防，防区制成蜀地荒。各军苛暴如虎狼，廿三预征六一粮。酷吏催科太仓皇，郑侠流民徒悲伤。剥肤吸髓川民僵，鬻子卖妻家道亡。水旱饥馑电中央，山川崩溢变非常。萁豆相煎等自戕，运筹帷幄无子房。指挥不定召祸殃，军委县令无龚黄。残民报纸恶迹彰。君不见衅肇八王将不良，晋祚以灭失朝纲。又不见唐代分崩不自强，师兴九道卒倾唐。观今鉴古事勿忘，毕竟佳兵致不祥。蜀军祸蜀误梓桑，但望从此整戎行。
