瑞鹤仙 孙白谷遗砚，为赵剑川观察题（近现代·邓潜）	寒圭烟露泫。是补天剩块，丹心如见。边才数公健。奈秦云似墨，催军传箭。潼关血战。怕鸲晕流枯泪眼。吐星虹夜檄笑飞，大好雪声堂伴。流转。偷生田海，卖卜桥亭，倚楼人怨。红丝在案。磨不尽赤眉传。占苍山一角，雁门秋色，魂去尚书未远。配君家故物，东方紫云一片。
醉思凡 北来友人劝予出仕，戏书示之（近现代·邓潜）	歌筵舞筵。莺喧燕喧。缠头一掷金千。问谁家少年。衾寒枕寒。香残漏残。春风桃李嫣然。撇花枝独眠。
满江红 赠陈石甫少尉（近现代·邓潜）	滴乳寒岩，共西麓、几回消夏。重把袂、那堪提起，廿年前话。雪后骑驴诗苦瘦，水边射鸭官无价。算何如、变姓隐吴门，梅仙亚。疗贫策，生难哗。梦华录，愁同写。唱鹧鸪天曲，寄人檐下。归信枉凭青鸟递，好春忍听黄鹂骂。只君来、剥啄许开门，余都谢。
鹧鸪天 烛（近现代·邓潜）	高照红妆午夜春。月儿沈处醉花晨。一枝隐惜巴山雨，孤负西窗剪剪痕。龙抱柱，蜡堆银。暗中心事点时存。如何身作光明佛，不照逃亡屋里人。
卖花声 菜花（近现代·邓潜）	一坝焆黄明。夜雨雏晴。午风千圳杂蜂声。妆点牧童春满袂，香粉零星。花发渐催耕。野态山情。瑶簪无分上娉婷。配得农家金色界，麦陇青青。
百字令 秋雁（近现代·邓潜）	一绳秋信。又妆楼过也，半空嘹唳。岁岁西风吹客梦，偷写数行斜字。花艳来红，芦衔浅白，夜耿人无寐。旧巢何处，几声羌笛风里。应念凤泊鸾飘，书空咄咄，怪绝而今事。说甚潇湘菰米味。水碧沙明何地。月黯南飞，云迷北响，洒尽孤臣泪。春明踏雪，爪痕依约能记。
高阳台 某学使按试鄜州，其夫人寄红袜与之，即告归，和休庵（近现代·邓潜）	云幔兜香，星轺軴月，天涯多少离愁。双照何时，枕中便是鄜州。一笺燕子亲衔到，道相思盼断庚邮。寄诃梨人影衣香，贴近温柔。沈郎定也腰围瘦。比宋家半臂，别样风流。染透胭脂，深深曾护鸡头。密将绣段传私语，好归来眉史仍修。莫孤他摺晕斑痕，重熨薰篝。
水龙吟 水车（近现代·邓潜）	人间也学阿香，雷车转转秧塍午。劈流山涧，石梁骑处，先安双础。越浪生花，巫涛回峡，满槽飞雨。听数声鸦轧，村墟远近，浑误认，春江橹。老去家乡梦阻。记山坳枧筒分注。大田龟坼，连番轳辘，绿含烟亩。似此奔波，轮回不定，替人辛苦。问几时生角，天寒水落，荷锄归去。
烛影摇红 壬子九月辟地至渝（近现代·邓潜）	杜自生涯，草堂薄计都难守。月明今趁鹊南飞，魂落空弦候。且当游山载酒。唱巴歌蓉江放溜。药阑延客。花市嬉春，几时能够。丛菊吹香，算程刚过重阳后。转头妖鸟夜空啼，秋老人同瘦。赁得烟畦半亩，也偷闲梅花种就。海天遥望，蜃市青红，剑光龙吼。
满江红 傀儡戏（近现代·邓潜）	鲍老郎当，又幻出、犁靬新戏。被暗里、红丝一缕，尽情牵系。取影须防灯炷暗，传声翻借帘衣蔽。待看他、小步蹴金莲，虚无地。桃梗客，生同寄。橘枰叟，闲多事。算登场搬演，半生随意。刻木谁留真面在，入帏高挂藏身计。叹眼前、多少出台人，俳优技。
聒龙谣 西洋留音机器（近现代·邓潜）	若有人兮，呼之欲出，宛转声情都肖。搯到音波，绝技西来巧。开银钥融蜡盘圆，接玉管旋螺针小。感江南旧识龟年，也同向。曲中老。闲庭里，广场边，并丝与竹肉，分明兼到。休黏粉汗，怕红腔变了。许遥听不许围看，莫再忆京华风调。待歌残哑乐，同班巾箱贮好。
满江红 六十初度，自题小影（近现代·邓潜）	甲子平头，记人指、黄骢年少。忽满镜、新霜全换，恒河天晓。柯烂棋枰看打劫，图传笠屐谁临稿。听今朝、一曲鹤南飞，惭同调。尘世味，尝荼蓼。故山梦，寻壶峤。喜夕阳无限，映红萱草①。另眼天将痴福畀，前身月认圆光好。怕虎贲、貌似总非真，中郎老。
买陂塘 绳妓（近现代·邓潜）	架飞梁、舞絙斜挂，花梢穿过长短。惊鸿掠影扶摇上，错认蹑空红线。身屡颤。似戏踏、秋千络索西墙畔。双丸手转。只鹭足翘时，蝶裙开处，生怕峭风扇。唐梯技，记否前朝欢宴。教坊今已云散。竿头百尺虚无地，压倒掌中飞燕。香骨软。看靥晕、红潮屏气防娇喘。痴情一粲。正何事干卿，汉阴相况，抱瓮一溪灌。
台城路 送杨次典太史旋播（近现代·邓潜）	计程梦已随君远，千山万山黔路。赠缟新欢，大罗前梦，几个铜驼街聚。萍蓬旧侣。正团雪翻时，乱云迷处。唳鹤声声，望乡心挂夕阳树。情知离合不免，奈非时燕雁，相背飞去。北里传杯，西窗剪烛，忍话巴山残雨。留君不住。算归及秋气，菊花为主。感我无家，锦官愁杜宇。
贺新郎 迷藏（近现代·邓潜）	歇了秋千戏。步轻轻回廊，转过暗藏花底。又恐花枝遮不住，低把湖山石倚。更结束杏红衫子。怪底茜裙偏逗露，砑金边时被风掀起。防女伴，蹑来矣。人间诡密多如此。到而今寻声避影，猜防无计。请看群嬉描小样，有个雏鬟偷指。悄说到那厢才是。隔著晶帘偷瞥见，影姗姗潜绕苔阶避。忙捉住，笑难止。
沁园春 题胡玉津奇礓园图（近现代·邓潜）	石笥传家，一亩之宫，赋归去来。自蜀山秦树，劳生宦迹，桑田沧海，历劫诗才。笋里依然，瓜庐宛在，五柳园堪慰老怀①。壶中隐就，药阑花溆，次第安排。云胎万绿封苔。便磊砢嵚崎名小斋。更米颠同癖，百城书拥，到公留样，几树梅栽。伯始余生，辋川缩本，风景天然图画开。吾何事，共蘋洲擪笛，菌阁衔杯。
琐窗寒 纸窗（近现代·邓潜）	冷布纹斜，烧玻性脆，一般明亮。张张贴补，别唤双丫勾当。尽寻香、游蜂误钻，路迷时打疏棂响。配芦帘挂处，香山居士，苦吟模样。珠幌。延秋爽。印一幅空明，月儿初上。谁关鸟了，便引丝丝蛛网。莫嫌他、薄似茜纱，夜寒犹把风里障。笑雏鬟、舔轻轻，暗觊双鸳帐。
凤凰台上忆吹箫 憨（近现代·邓潜）	俊不成愁，灵偏带傻，憨憨大士前生。妙雏莺作态，乳燕调情。那得痴騃卖去，堆笑处孩意天成。顽皮甚，含羞避影，不像寒伧。卿卿。大方家数，却逐样新妆，格外妖精。只宝儿出世，生性娇狞。逗出通犀一点，相思味红豆星星。瓜儿样，心中有心，绝世聪明。
扫地花 鸡㙡菌（近现代·邓潜）	满山气湿，正节近梅天，雨晴蒸乍。肉芝羽化。看珍珠伞小，影圆苔罅。玉干琼根，蚁穴何妨在下。隔篱话问，香孕土膏，谁采盈把。风味真淡雅。称履道新诗，八珍呼野。妾名署罢。笑餐来秀色，一般娇姹。沁入云浆食谱，黔乡另写佐杯斝。配兰花，金共论价①。
齐天乐 白秋海棠（近现代·邓潜）	粉墙西角娟娟影，无端惹人肠断。几簇凉云，三分嫩月，零落秋心谁管。瑶台路远。早根把愁埋，叶将情剪。细露丛边，一丝红泪莫轻染。华清旧时伴侣，怎春酲睡觉，颜色都换。可有龙眠，携来粉本，貌出烟枝风蔓。楼中住燕。任缟袂依稀，是他关盼。淡冶秋容，豆篱花又满。
