秋思（近现代·张充和）　　五言律诗	万山新雨过，凉意撼高松。旅雁难忘北，江流尽向东。客情秋水淡，归梦蓼花红。天末浮云散，沉吟立晚风。
小园二首（近现代·张充和）　　七言绝句　押阳韵	游倦仍归天一方，坐枝松鼠点头忙。松球满地任君取，但借清阴一霎凉。
鹧鸪天 车行（近现代·张充和）	合眼浮沉小梦庄，不寻常事已寻常。无边风雪人来去，有限寒温路短长。村暧暧，野茫茫，雷奔轮转若为忙。云山倒退知何意，为惜流光挽夕阳。
蝶恋花 归云（近现代·张充和）	冉冉归云如有接，花近危楼，坐拥山千叠。翠羽填将好梦贴，翩翩仍作钗头蝶。闲事闲情随去楫，杨柳舒眉，细意稠芳叶。春去春来何所业，鸦雏翻遍湘纹折。
鹊桥仙 青城山（近现代·张充和）	有些凉意，昨宵雨急，独上危岭伫立。轻云不解化龙蛇，只贴鬓，凝成珠饰。万壑逶迤，一天遥碧。望断凭虚双翼。盘挐老树历千年，应解道，其中消息。
临江仙 桃花鱼（近现代·张充和）	记取武陵溪畔路，春风何限根芽。人间装点自由他。愿为波底蝶，随意到天涯。描就春痕无著处，最怜泡影身家。试将飞盖约残花。轻绡都是泪，和雾落平沙。
浣溪沙   选堂翁三叠忼烈秋兴韵，余亦勉和八章博粲。（近现代·张充和）	絮语寒蛩欲诉谁。一灯如豆似皈依。怕寻归梦坐移时。（一章）孰系流光添画稿，莫将颜色著霜姿。万红飞后雪花飞。（二章）
