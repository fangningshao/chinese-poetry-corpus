石台远眺（近现代·吴廷铨）　　五言律诗　押齐韵	极目最高处，烟云四野低。千村丛树矮，双塔尺竿齐。山色三吴秀，湖光百越迷。纵观平壤地，短陌少长堤。
夏墓云峰（近现代·吴廷铨）　　五言律诗　押庚韵	绝岭登临望，云露足底生。人如天上坐，船在镜中行。雁阵参差影，渔歌隐约声。五湖斜照里，雾气远山横。
阖闾江垂钓（近现代·吴廷铨）　　七言律诗　押庚韵	把钓江干感慨生，阖闾古迹剩荒城。夫椒远树寒烟色，槜李沉戈怒浪声。白石山前归倦鸟，碧桃坞里长新荆。古今代谢休闲管，换酒烹鲜卧月明。
仆射庙（近现代·吴廷铨）　　七言律诗　押阳韵	汉代纯臣史册彰，胥山仆射两名扬。马封兽石埋千古，鸡卜豚蹄荐一方。屋故藤萝绿画壁，德高墓庙不沧桑。乐神剧罢人归后，雀噪鸦栖半夕阳。
章洞危崖（近现代·吴廷铨）　　押送韵	章山已仙去，留此仙踪洞。户外映波光，隙中灵乳湩。苔藓罩薜萝，花影斜阳送。个中绝尘嚣，闲坐百虑空。可静即超凡，何心跨丹凤。
