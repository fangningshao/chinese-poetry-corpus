秋日村居即事（近现代·安鉴培）　　五言律诗　押麻韵	临溪茅屋住，绿树荫交加。健妇躬舂米，农闲手劈麻。顽童争竹马，稚女学盘鸦。不负秋光好，携儿觅野花。
中庭夜坐（近现代·安鉴培）　　五言律诗　押青韵	秋夜坐中庭，林昏色正暝。风来灯闪焰，露下桂流馨。波影涵星动，琴声待月停。邻童篝火至，蛩语隔帘听。
秋郊闲眺（近现代·安鉴培）　　七言律诗　押庚韵	陂稻离离秀实成，静观野趣足怡情。远山明净秋光淡，近水萦纡夕照清。一路丛花都献笑，连村林鸟乱争鸣。莫猜诗思者番瘦，天付风骚与细评。
有事至寨门过访严竹坪表兄快谈心曲承留宿书斋拈此遗赠（近现代·安鉴培）　　七言律诗　押阳韵	清风过处碧秋凉，帘桁迷离映日光。绿展蕉痕侵短槛，青延莲影上匡床。炉焚旧积灰心细，瓶供新分桂子香。为爱亲朋情话乐，夜深犹自共浮觞。
秋思（近现代·安鉴培）　　七言绝句　押麻韵	无端秋思入吾家，懒坐心慵欹枕斜。夜梦不成人又静，月光明上碧窗纱。
重九（近现代·安鉴培）　　七言绝句　押灰韵	重阳共报菊花期，何独予家尚萼胎。料汝含英知有意，特将晚节傲霜来。
甲午春仲在寨门严竹坪表兄处阻雨往晤紫卿姻世丈吟此留赠四首（近现代·安鉴培）　　七言绝句　押阳韵	遇评平泉水竹庄，满园花拥读书堂。拼将春色来分客，惹得清芬雨袖香。
