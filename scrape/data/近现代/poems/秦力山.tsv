湘月·赠珊珊公子昆仲（近现代·秦力山）	荆天棘地，坐茫茫苦海，任呼牛马。臣质已亡神已死，莫问当年姚冶。谁是温文，谁为狂侠，褒贬从谁写。中原已矣，须从海外求者①。羡君终贾奇才，一双年少，有臂惟君把。北望觚棱东望海，涕泪怆然而下。渺渺支那，沉沉震旦，黯然悲华夏②。知音何许，一腔热血谁洒。
湘月·送共庵并祝浪公王亚庵诸同志（近现代·秦力山）	大千人海，问前途何处，容君系马。且向风尘暂奔走，且自放怀姚冶。地媪酣眠，天公沉醉，哀怨无须写。痴心如此，天涯谁复知者。此去幸有同心，英雄三五，有臂堪同把。都是龙华香案吏，不在古人之下。醉便餔糟，浊还濯足，莫问戎和夏。大都尔尔，休将热泪轻洒①。
金缕曲·蜡夙旅次感怀二首（近现代·秦力山）	多少销魂事。最难堪、文明古族，人心尽死。依旧河山呈带砺，城与廓今犹是。问豚尾、来从何自。漠北夜郎游牧种，莽中原、窃入鞭捶里。狐狗辈，称天子。宵魂惊触鸡声起。恨频年、狼奔豕突，了无成绩。交尽人间同地狱，落得两伤乖异。弄一曲、吴箫咽市。无限风潮偏簸荡，把孤身、当作春萍从。开府赋，哀何似。
