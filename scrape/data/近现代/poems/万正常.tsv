听雨（近现代·万正常）　　七言律诗　押尤韵	频年时局不胜忧，学制纷更尚未休。听雨今宵醒卧榻，过江明日苦登舟。振兴事故如丝结，荏苒年华似水流。才赴观摩方返校，又闻烽火动神州①。
有感改革后生计艰难，风俗日侈，余家素鲜蓄积，咏以志慨（近现代·万正常）　　七言律诗　押真韵	安得山林寄此身，墙东未遽远嚣尘。俗多繁剧难为礼，路到奇穷欲避人。金谷羽觞高宴会，田家鸡黍薄乡邻。云泥势隔庸相比，南北原来有富贫。
早起到校（近现代·万正常）　　七言律诗　押阳韵	城西一径到池塘，落落疏篱短短墙。曙后棋枰纷列井，雨馀菜甲秀成行。早除非种同田事，时有新鲜赴市场。莫怪昔贤求学圃，个中趣味亦殊长。
秦良玉驻兵处（近现代·万正常）　　七言律诗　押庚韵	蛾眉旧日此屯兵，万里勤王抱血诚。当轴岂知筹策妙，湛恩偏荷锦袍荣。嘶风马喷馀威在，落月乌号肃气生。三百年来频改建，路人犹指四川营。
寒假治装（近现代·万正常）　　七言律诗　押阳韵	青青潘鬓渐成霜，人近衰年爱景光。红日正高冬亦暖，黑甜安睡夜方长。客来每喜谈时事，病瘉何妨问扁仓。检点行囊归莫缓，故园花事隔年忙。
漫兴（近现代·万正常）　　七言律诗　押真韵	天涯万里一归人，桑梓依然作客身。过去光阴如故友，到来风物是乡亲。别情宁免长相忆，诗学犹馀未了因。莫道达夫徒自苦，行年五十尚精神。
感时三首（近现代·万正常）　　七言律诗　押先韵	斗米金钱五十千，催科转更到农田。赢粮在册皆逃户，辟谷何人不学仙。暮岁天寒麻苧暖，穷乡日食菜根鲜。空气自由殊未信，纷纷犹共说民权。
