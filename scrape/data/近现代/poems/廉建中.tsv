赠内子惠毓明女士所绘秋色图（近现代·廉建中）　　七言律诗　押先韵	不是螳螂惯捕蝉，枫林集合亦前缘。鸟鸣如有枝头乐，鱼跃遥看荇带牵。篱落花开知岁晚，水边石出比心坚。且将红叶题诗句，入画秋容分外妍。
有怀廉南湖居士（近现代·廉建中）　　七言律诗　押真韵	飘零身世泪沾巾，愧我蹉跎未显亲。廿载青毡师孟子，一方白露想伊人。沧桑政局看云幻，生死交情见性真。倘使迷途逢伯乐，驽骀字与鹤同驯。
强耕星三十述怀征和赋得一律（近现代·廉建中）　　七言律诗	三十如何作寿翁，重华当得庆登庸。年斋光武安耕读，学踵尼山立德功。孝养萱堂思考叔，义端眉案羡梁鸿。掌中既有明珠在，一醉茱萸定梦熊。
