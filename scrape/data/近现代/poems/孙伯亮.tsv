题香草居（近现代·孙伯亮）　　七言律诗　押鱼韵	十载前过香草居，展图今日意何如。园亭无恙鹤应健，词赋分投名不虚。作客休论沧海事，遣愁时发故人书。何情返棹卜来岁，开径延宾可似初。
游鼋头渚遇雨喜即放晴（近现代·孙伯亮）　　七言律诗　押尤韵	朅来对酒转生愁，闲向五湖觅钓舟。红叶不因秋思老，残荷犹为雨声留。浪高风拥三山没，云散天开一塔浮。欲访高公濯足处，夕阳残照满鼋头。
赠瘦庐兄（近现代·孙伯亮）　　七言绝句　押鱼韵	年来积习总难除，闲爱青山闷爱书；倘遇相知沥肝胆，两三壶酒意何如。
除夕（近现代·孙伯亮）　　七言绝句　押先韵	爆竹千街响彻天，高楼灯烛照无眠。寒家酒断寻常例，一幅梅花醉过年。
