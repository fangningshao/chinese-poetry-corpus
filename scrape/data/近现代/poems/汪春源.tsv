小眉公子在日里以见怀诗寄示作此奉答（清末民国初·汪春源）　　七言律诗　押真韵	商飙万里倦吟身，往复邮筒仗雁臣。绝徼骚坛归月旦，孤山仙眷属风人。牙签满架琳琅府，足迹千程岛屿春。珍重百朋遥锡我，庄襟更比古贤淳。
和移居韵答公愚即以送行（清末民国初·汪春源）　　七言律诗　押支韵	芗江刻烛夜阄②诗①，展诵吟笺月影移。万里关山劳问讯，一灯风雨入书帷。宦情似水栖身隐，世事如棋冷眼窥。廿载浮家萍泛感，愧无刘尹买山赀。
新竹郑慧修贞孝女挽诗（清末民国初·汪春源）　　七言律诗　押先韵	不字香闺廿六年，皎然贞孝达于天。慈航有路同成佛，素璧无瑕合證禅。桑梓祇应传故迹，蓼莪未忍读终篇。红楼勘破繁华梦，百级浮图火底莲。
补祝叔臧先生四十双寿
（清末民国初·汪春源）　　七言律诗　押支韵	在山泉水清如许，横海风涛幻亦奇。入社名流皆北面，传觞盛会又南皮。弄孙喜点汾阳颔，偕老欣齐德曜眉。愧我却超刚入幕，效颦聊晋祝延诗。
壬戌1922五月十八日为菽庄林先生偕德配龚夫人四十有八双寿闰五重庆诗以祝之（清末民国初·汪春源）　　七言律诗　押先韵	忆昔甲寅①逢闰夏，于今八载又张筵。画眉京兆闺房韵，点颔汾阳福寿全。诗笔风流主坛坫，梅花眷属总神仙。园亭真率罗耆旧，洛社温公最少年。
留园雅集席上即事（其一）（清末民国初·汪春源）　　七言绝句　押灰韵	劳生何以慰酸哀，酒盏相逢笑口开。祇愧江郎才已尽，今朝枉自上吟台。
留园雅集席上即事（其二）（清末民国初·汪春源）　　七言绝句　押灰韵	非步陈思赋七哀，骚坛白战两行开。下风如我甘长拜，尽有风流似玉台。
和移居韵答公愚即以送行（清末民国初·汪春源）	忆昔琴樽共细论，剪灯夜话雨声喧。吟诗争写鸡林贾，著赋何嫌犊鼻裈。处士风流携鹤侣，骚人韵事住鸥村。故园秋菊多佳色，犹记餐英楚客魂。棉兰深处读书堂，记否家山荔子香。万卷纷罗天禄府，百蛮珍重养生方。文章洛社推元白，门第乌衣数谢王。八表停云延伫甚，赠诗笑我索枯肠。星星鲲澥几遗民，何处桃源好隐沦。世变沧桑成幻梦，岁寒梅雪伴吟身。清风朗月怀玄度①，瘴雨蛮烟忆故人。妒煞君家咸与籍，襟期潇洒出风尘。
