晚出管社山庄（近现代·凌学攽）　　五言律诗　押先韵	凫起将风夕，山居得石天。断峰云气合，独岸水波连。白树迷渔火，青蒲团野烟。前滩闲鹭立，掀浪出秋船。
秋泛梁溪经仙女墩，出大小渲，鱼陂菱塘数里不绝，皆种竹耕渔，自成村落，想昔时水乡景物同此闲适（近现代·凌学攽）　　七言律诗　押萧韵	水南水北隔溪坳，数里陂塘接柳条。鱼孕化苗青荇蒂，鸥边刺角紫菱腰。秋风税蟹初编簖，夕课鱼鹰互放桡。野径乡篱半村郭，男耕女种好相招。
中秋望后一日，侯伯文、冯君辉及余弟企周偕登南横山雪浪庵蒋子阁，宿于独露堂畔，晨兴返舟石塘，怅望还云，为赋二律（近现代·凌学攽）　　七言律诗　押文韵	小舟携伴泊斜曛，觅径无踪犬吠纷。几步村桥横野岸，一团晚翠引吾群。夕阳满阁看秋涨，夜月何人好古勤。偶往山中偿宿愿，枫脂茶雨涤尘氛。
乙卯六月十八日晨起雨晴暑退，陪许丈静山及仲蔚陶端翼、侯伯文泛水居、杨园，过大渲而还二首（近现代·凌学攽）　　七言律诗　押东韵	晓开初旭断溪虹，枉渚澄潭处处通。菱叶凉生前夜雨，藕花香逗早时风。偶从答问皆师友，随野疏闲有叟童。小集高楼人五六，咏归可待夕阳红。
惠山泥美人二首（近现代·凌学攽）　　七言绝句　押先韵	一样娥眉夕照妍，桃花含雨柳含烟。青山有意恋黄土，莫误婵娟许聘钱。
秋日与星若伯文麟洲及落生泊舟鼋头渚，过怀西先生故居，午后湖风爽豁，即事成句七首（近现代·凌学攽）　　七言绝句　押删韵	数里湖渲五里湾，江南水好不离山。君抛官与青山近，独伴吟朋共往还。
壶中天 万顷堂（近现代·凌学攽）	踏青随处，趁芳草香轮。耸身飞步。一步桑畦斜岭脚，梯接松坪杉圃。希隐杨园，寻春管社，但问渔樵侣。岑楼凌阁，几人猿鸟同住。袖携词稿狂吟，层波岸尾，花竹掩亭午。坐啸群峰横翠里，暂傲作湖山主。向背吟情，去来帆影，水柳依依舞。可能忘倦，群觅醉，徐巷去。
