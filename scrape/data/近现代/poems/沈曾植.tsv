日日（清末民国初·沈曾植）　　五言律诗　押微韵	日日阑干望，寥寥节序违。雨林沈鹳井，潮步涨蛙衣。乐府刘生咏，《春秋》铎氏微。余年更无梦，万事不如归。
芳草（清末民国初·沈曾植）　　五言律诗　押歌韵	芳草萎已尽，王孙归若何。梦天宁有使，槁叶尚怜柯。水相观浮世，虫声咽挽歌。桥边摇落树，祇是白杨多。
答若海病起之作（清末民国初·沈曾植）　　七言律诗　押元韵	吹尽东风江上村，刹幡心动不堪论。宵行齐鼠狸难捕，怪事巴蛇象可吞。憔悴诗人依病榻，微茫《易》意筮归魂。无穷天地长勤客，目断秦东碣石门。
简西岩老人（清末民国初·沈曾植）　　七言律诗　押阳韵	海日楼头倚夕阳，春秋直为蟪蛄忙。远人如杌忽移树，深草隐花微度香。水位星摇占害气，金神气伏避炎方。奇胲刑德非无意，会与闾昭一审详。
再叠前韵（清末民国初·沈曾植）　　七言律诗　押阳韵	寥天一去入寥阳，翻觉云居数劫忙。法乐静时常在耳，鬘花萎后别生香。仙家上法通三世，月地中庭可一方。晚岁王官无个事，合将诗品更斟详。
寄上虞山相国师（清末民国初·沈曾植）　　七言律诗　押侵韵	江上穷愁十日霖，摇摇孤愦结微音。松高独受寒风厄，凤老甘当众鸟侵。睚眦一夫成世变，是非千载在公心。言妖舌毒纷无纪，吞炭聊为豫子喑。
西湖杂诗（清末民国初·沈曾植）　　七言绝句　押阳韵	湖上波光罨雪光，张祠清绝胜刘庄。仙人自爱楼居好，六面山屏晓镜妆。
乙卯五月重至西湖口号（清末民国初·沈曾植）　　七言绝句　押阳韵	来趁西湖五月凉，凭阑尽日醉湖光。圣因寺古佛无语，一杵残钟摇夕阳。
题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其二（清末民国初·沈曾植）　　五言排律	迎日起何为，长生资沐浴。霏霏流霞润，饮我初生犊。协气外蒸濡，奇温中馥郁。子珠抱灵根，灿灿金华簇。裸国薄何嫌，胎儿洗宜育。咸池甘石经，占此新阳复。
还家杂诗 其四（清末民国初·沈曾植）　　五言排律	荒草春茫茫，言寻大夫墓。两海风马牛，魂归自何所。散民怯公战，矫以鹤轩拒。懿公死社稷，玦矢志先谕。伤哉空国走，不见舆尸旅。刲腹作黄肠，呼天心独苦。有臣乃若此，足以知其主。卫国君臣乖，十世余殃注。亡虏幸偷生，有言皆粪土。苌弘血在蜀，精卫翔漳渚。神化妙难量，吾言公傥许。
晓禽（清末民国初·沈曾植）	朝气动众禽，檐端语喈喈。我心感明发，起坐与之偕。万籁战清秋，意车轶埏垓。吁嗟敝老人，蹩躄行何阶。徙倚就南荣，陈编强差排。古人终已矣，来世诚难裁。喉舌讵有殊，欣憎邈相乖。近前姑婉娈，视远皆奇侅。故纸谅难综，故言复何谐。冥冥独归卧，飒飒严霜来。
日入（清末民国初·沈曾植）　　押支韵	日入烛代明，轩窗映琉璃。交光罗幻影，镜镜无成亏。背舍有闇虚，众芳敛暝姿。微风定香过，未见心先知。视听各有程，晦明亦有宜。喟然念蘧生，过阙停车时。负杖立广阶，西南望参旗。出门视路人，各有幽求思。摸象盲女愁，煎膏智者悲。清钟铿寺远，悟了终何之。
寒雨积闷杂书遣怀襞积成篇为石遗居士一笑（清末民国初·沈曾植）	寒云如覆盂，漏天不可补。曜灵避面久，畏客牢键户。黵江海蒸，襂纚霰霄聚。闭关且何事，卧听檐溜汿。断续缀残更，啌嘡轹虚釜。失行雁濡翼，噤晓鸡上歫。水官厉威严，雨师从吕钜。尽收天一气，并作银潢抒。代云不成马，卫蝀空饮甒。河亡九里润，海溢万家沪。南朔相倚伏，亢霪不均普。物物固难量，笺天奈何许。雌风四维来，龙具不能御。了无喁于唱，亦不士囊怒。翕习惯投隙，披拂仅如缕。俄焉目中䁾，{忄戊}若负尸疰。老妻颇多智，装棉剂吴楚。藏姏燕赵产，缩朒甚饥鼠。固知广川谷，实有异寒暑。荆南五月来，炙热剧烹煮。伏金骨俱烁，秋暴背其腐。商飙一泠汰，暂得宽肠肚。宁复此愁霖，而兼湿寒茹。不忧灶生蛙，将恐血为蛊。橘枳改柯实，蜃爵纷介羽。嗟惟人不化，何用适风土。孤裘故黄黄，掩形不如褚。清川浴垢疥，焉事资章甫。西园蕃草木，花叶故举举。蜡花实非梅，滇茶讵能苦。瑳瑳老槠树，占地冻不癙。旁有南烛实，浪称仙饭糈。名虽疏药录，味不厕菱蒟。鲜鲜若新沐，风槛群媚妩。兹族畏霜乾，徼幸且濡湑。宁知膏泽赢，蠋蝎益孳乳。穷阴未肯释，蹙頞唏老圃。陈君泥滑滑，税舆践今雨。幽室共槃辟，高吟忽扬诩。长舒汲古绠，高彍克敌弩。相君笔削资，谈笑九流叙。吾思古时人，心斗日迎拒。程马蜕形骸，杯盘代尊俎。莫随气化运，孰自喙鸣主。开天启疆域，元和判州部。奇出日恢今，高攀不输古。韩白柳刘骞，郊岛驾籍仵。四河导昆极，万派播溟渚。唐余逮宋兴，师说一香炷。勃兴元祐贤，夺嫡西江祖。寻视薪火传，晰如斜上谱。中州苏黄余，江湖张贾绪。譬彼鄱阳孙，七世肖王父。中泠一勺泉，味自岷觞取。沿元虞范唱，涉明李何数。强欲判唐宋，坚城捍楼橹。咄嗞盛中晚，帜自闽严树。氏昧荀中行，谓句弦偭矩。持兹不根说，一眇引群瞽。丛棘限墙闱，通涂成岨峿。谁开人天眼，玉振待君拊。啁嘻寄杨榷，名相递参伍。零星寒具油，沾渍落毛尘。奈何细字札，衔袖忽持去。坐令诵苕人，倍文失言诂。郑侯凌江来，高论天尺五。画地说三关，撰策筹九府。癯颜载火色，烈胆执彫虎。荡胸万千字，得句故难住。梁鸿瓜庐身，礼殿击鼍鼓。沧海浩横流，中潬屹砥柱。可怜灌灌口，味肉失腒脯。那复问尖叉，秋虫振翅股。怀哉海陵生，江草罥柔橹。痯痯济阳跛，海燕对胥宇。季子踏京华，尺书重圭珇。太阴沈暮节，病叟局寒女。出户等夜行，焉将燎庭炬。百忧中缴缭，四望眩方所。赖君排偪侧，冰窟日謰謱。消此雨森森，蠲彼愁处处。天门开詄荡，曷月日加午。城隅卓刀泉，中有铁花𪐴。杉栝百千株，夹道俨围篽。樊口渺东望，松风冷相语。千载漫郎游，招招若呼侣。东坡眼食地，固是余所伫。郁没老涪皤，赭山畴踵武。兴来舴艋艇，径欲掠江浒。政恐回帆挝，商羊复跳舞。
廉家荆浩画松峦山水障子樊山作长歌余亦继和（清末民国初·沈曾植）	画中看画画非画，高堂飒沓风云开。九百年前冥漠人，鸦叉招得精魂来。建标峰如巨灵擘，直干松自秦时栽。天绅大瀑透空下，彼岂胸臆填风雷。磥磥磕磕崒中怒，耳鸣恍忽惊涛催。悬知松根攫危石，石下定有龙湫洄。满盈之动岂无日，骊珠夜窃何为哉。荆浩北人山北性，清秀不与王维侪。亦掀思训拨昭道，忍将金碧污巅崖。纯全山水大冬气，闭隐道与希夷偕。汹汹五季人相食，厉有怜王僧话灰。战尘飞不到萧寺，吴笔项墨随涂揩。真形太行接恒岳，冥寄桃源及天台。风云所通径路绝，若有人兮宅崔嵬。固知图画意未尽，上方气已通蓬莱。十年江湖困卑湿，董生平远非余怀。长安岂知日同远，岱宗政恐山其颓。乾坤干戈身老病，青鞋布袜行靡阶。投林甘寝幻思梦，梦身化作松根苔。
郑所南画兰卷樊山所藏元明题者三十余人末有张文襄题诗樊山自题七言长篇一绝句八皆丁未都中作也（清末民国初·沈曾植）	硾光闇脱由拳纸，小字凋残丁子尾。尖豪破墨不破水，元是孤臣泪铅泚。昔为王者九畹香，今扫僧残一锥矣。图中两花间九叶，左方长短参差七。六陵云黯一星移，白雁声催北风急。右方二叶短复短，心在零丁海洋畔。可知正统远仍存，块肉犹延丙丁算。国香零落天之涯，国殇毅魄怀王知。南翁傥有南公语，本穴嗟当木坏时。呕血总为天水碧，啼魂常抱冻青枝。当门翻恨无摧折，祭鬼何妨入炼持。遗事郑陈韩各写，精爽何分在朝墅。刳心史已瘗承天，代舞灵应依亳社。沧桑几度红羊换，长卷珍留清閟玩。题诗原是太平年，黄閤紫枢眉寿愿。十年我辈草间存，一老不遗箕尾远。酒阑坐客重披看，若有人兮泪如霰。呜呼舜禹之事盗蹠章，昔为狄灭今梁亡。西州华屋渺龙荒，马策余泪秋淋浪。我无桥亭之砚端筴知阴阳，亦无西台竹如意。朱鸟有噣空彷徨，《春秋》不作《骚》不光。萧艾变化兰无芳，提笔掷笔歌慨慷。人间谁要埋忧地，一往牢愁天上寄。
仁先自杭归贻龙井泉一瓶（清末民国初·沈曾植）	西施本是臣里女，我与西湖久睽阻。半生长作越流人，想见澹妆浓抹妩。狗儿年冬勇探陟，始踏冷泉泉畔路。张家祠楼十日留，看尽重湖雪月雨。当时奢愿游五岳，踏破芒鞋返胥宇。稽留山下挂瓢人，许我烂柯偕赌墅。岂知乾坤一反覆，孰两东门遽如许。有眼忍见林希碑，有足谁蹠相柳土。年年谷雨荐新茶，空说石泉槐火煮。陈无已自山中来，贻我龙泓白牛乳。山里依然竹笕清，世上谁知蓼虫苦。松垆匏尊聊一举，藜藿肠鸣甘尔汝。老夫啽呓故难醒，五碗通灵空计数。樊侯示我列仙诗，我自幽篁山鬼处。傥骑赤豹从文狸，梦见冬青不凋树。
题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗（清末民国初·沈曾植）　　押阳韵	我性好楼居，东窗著匡床。未明得朝气，出地星煌煌。坐作岱顶观，海波浩沧凉。真形见旸谷，嘉实餐榑桑。稽首摩利支，大悲遍诸方。鸾驾先日驭，鬘云摄欃枪。密语千万周，四施极羝羊。福严普沙界，兵气为慈光。
止盦相国觞同社诸公于敝斋相国与庸盦尚书诗先成曾植继作（清末民国初·沈曾植）	春风骀荡来，朝气在巾屦。川上逝不留，吾生渺焉住。平生五岳愿，跛者不忘步。屏迹土室中，万象入伛偻。身是古莽民，甘寝世无曙。群公排闼入，有酒忽成醧。有俎鸡骛兼，有笾肴核旅。衣冠今四皓，朋辈昔三署。或拍洪崖肩，恣浮魏王瓠。青冥驰野马，迅辔不容驭。竹素傥相招，焉能閟情语。录公喟遐想，题目此欣遇。《字说》一掀髯。析言劳介甫。
还家杂诗（清末民国初·沈曾植）	九服蹙靡骋，我怀良郁陶。憧憧野马尘，送我乘轮飙。脩{車丸}一超忽，春光满江皋。黄花菜根味，紫花地丁膏。五色蚕豆花，如鸣茧丝劳。农宗生民始，《击壤》成《咸》《韶》。谁与饬五材，禾边倚之力。遂使糜烂战，不恤乾坤焦。吾里绾吴越，风雨忧飘摇。有粟无金汤，慢藏盗之招。经行揆形要，日暮玄云高。二妃洞庭宅，三姑泖湖居。娥娥天帝女，应化为㜲姝。秦帝吞八极，游观戾海隅。东南天子气，刘项先徵欤。如何污长水，株累千囚徒。二妃风湘山，三姑沈柘湖。波涛秦簿令，𧥄𧥄头为鱼。吴楚亡国悲，灵威为宣抒。邢系出元公，神实周黎余。泽国春水生，传芭会吴歈。千秋通肸蚃，三户同喑呜。我代博士对，用裨枕中书。
一山过谈（清末民国初·沈曾植）　　押麻韵	刚肠薄俗两回潏，天与诗人铅汞牙。坚垒书城剧攻守，撼风大树增盘拿。争枝俄然坠啅鹊，高枕不闻啼曙鸦。道人心是不灰木，活火与泼阴林茶。
