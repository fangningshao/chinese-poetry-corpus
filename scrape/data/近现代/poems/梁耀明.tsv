鸿社诸子来集听晓山房（近现代末当代初·梁耀明）　　七言律诗　押先韵	鸡黍三秋一约坚，海天风雨故人船。食惟求简存乡味，客至能常亦胜缘。已惯虚盈觇水月，不妨歌啸共云烟。小园拓土依林壑，种得山花待晚妍。
村居闲坐赠内结缡五十年前夕（近现代末当代初·梁耀明）　　七言律诗　押覃韵	藜苋平生喜共甘，清吟近日兴弥酣。一湾秋色尤妍柳，半百柔丝尚似蚕。白首未孤先母祝，青春欲挽老奴贪。多君不减殷勤意，种得黄花绕径三。
丙子花期（近现代末当代初·梁耀明）　　七言律诗　押庚韵	有酒花朝一笑倾，未须得失问生平。勇犹可贾宁衰老，诗爱由衷出性情。功罪岂应从世论，儿孙惟望起家声。楼头月色清如许，赢却风光付小明。
岛归预赋（两首录一）（近现代末当代初·梁耀明）　　七言律诗　押先韵	事无全丑或全妍，论世真怜器度偏。谅让能同心力出，声名自见史篇传。何妨委曲谐家国，莫避艰危上己肩。一念之间兴替系，看谁道义肯当前。
过厓门（近现代末当代初·梁耀明）　　七言律诗　押庚韵	浪啮厓门暮未平，依稀沉帝有哀声。一丝宋脉归奇石，百战军魂剩溃兵。兴废独嗟吾夏惯，颠连人俟大河清。慈元殿外无情柳，醉煞东风绿自成。
访雨花古寺（近现代末当代初·梁耀明）　　七言律诗　押齐韵	白发归来认旧题，流花桥外古村西。稚梅初种殷望雨，新笋犹藏未破泥。入座已非前默对，看山今喜得相携。胡麻欲熟僧家饭，篱落东边唱午鸡。
读小山草堂诗稿车尘集续呈新安（近现代末当代初·梁耀明）　　七言律诗　押支韵	楼静灯深月上迟，读君续集小山诗。玉堂人物东篱致，公子风怀北海卮。一字不从闲处著，馀生好与淡中持。吾庐岛外原偏远，浪得因缘入妙辞。
龙园早春三首录一（近现代末当代初·梁耀明）　　七言绝句　押尤韵	城树青新簇晓楼，初晴春气爽于秋。护巢谁似归来燕，尽日衔泥未肯休。
还乡杂咏（三首录一）（近现代末当代初·梁耀明）　　七言绝句　押支韵	八月禾虫六月□，故乡风味老弥思。南山古庙门前过，谁识当年小学儿。
