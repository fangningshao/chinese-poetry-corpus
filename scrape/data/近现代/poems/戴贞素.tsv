戎马用杜少陵江汉韵（清末近现代初·戴贞素）　　五言律诗　押虞韵	戎马仓皇日，群雄笑腐儒。论应齐物远，辞共楚山孤。白发春同长，苍生困未苏。花间尊酒满，何用哭穷途。
读岳忠武王集（清末近现代初·戴贞素）　　七言律诗　押支韵	中原社稷已沦夷，志士孤忠报主知。半壁江山闻鼓角，十年勋业动旌旗。那堪北虏摧锋日，正是南朝斩将时。直抵黄龙言不践，至今河朔有馀悲。
仿张船山佛前饮酒浩然有得四律并用其韵（选一）（清末近现代初·戴贞素）　　七言律诗　押真韵	蜃楼海市可成真，拟向瀛壶试买春。瞥眼莺花开万象，劳形日月走双轮。识来文字常为累，除却金钱肯认亲。鸡犬连群天上去，低头自顾本凡人。
寄仲容南京（清末近现代初·戴贞素）　　七言律诗　押萧韵	露白葭苍望眼遥，离亭杨柳正飘萧。有情鸿雪添惆怅，无价文章任寂寥。曾是王侯期望绝，乍令公子梦魂销。临春结绮今何在，莫把繁华问六朝。
用前韵柬鹏云（清末近现代初·戴贞素）　　七言律诗　押元韵	木叶霜催落满村，藩篱菊傍老松存。情同莫逆云为友，书报平安竹有孙。酌酒怕看杯底绿，拈花愁向梦中温。羡君避地成高隐，长侍椿庭学灌园。
秋兴五首和惜馀女士元均（选一）（清末近现代初·戴贞素）　　七言律诗　押萧韵	燕支门巷雨萧萧，诗思牵人过灞桥。韩掾异香传绝代，谢家别梦隔明朝。从知弱柳情难系，犹有残荷露未凋。旧恨新愁付棋局，山深看煞烂柯樵。
