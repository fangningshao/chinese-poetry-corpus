齐天乐 秋感和清真（近现代·龙榆生）	中庭一白凉无际，繁霜骤惊秋晚。冻柳迷烟，荒萤照壁，离恨并刀难剪。孤帷暂掩。镇千垒烦忧，卧思冰簟。梦已无家，蠹笺凝泪对愁卷。江湖流浪最苦，塞鸿飞过处，悽感无限。梳骨酸风，羞容冷月，撩乱诗肠自转。骚魂去远。又瘦到今年，羽觞谁荐。漫把残花，坐看浓雾敛。
满江红 己巳冬游鼋头渚，登陶朱阁，望太湖，依白石（近现代·龙榆生）	烟景迷濛，爱叠翠、千里去程。惊风送、暮帆零乱，凄咽铃声。炫昼仍留鸥背日，飘蓬犹恋劫馀生。问具区、兴废果何如，双泪盈。扁舟计，悲未成。叹尘梦，几时醒。倚薄天栏槛，掠影潮平。莫对遥峰删绮语，黛蛾深锁俯朱甍。渐网收、渔火起汀沙，耽晚晴。
倒犯 次韵酬大厂依清真作（近现代·龙榆生）	夜景、对修桐半凋，冻枝仍举。清泉漫煮。层帘外、更飘凄雨。闲情待付。沈水香薰馀篝缕。噀残酒斑斑，不浣征衫土。坐长更，恼无绪。床底怨蛩，为伴羁人，咿嚘愁自语。蠹粉敛绣笔，爱骚客，修花谱。纵晕色，犹酸楚。诉瑶筝、弦弦相尔汝。斗病鹤烟姿，雪里吟寒句。未应梳倦羽。
红林檎近 大厂旅游白门，和清真此阕见寄，依韵奉答，但守四声，不判阴阳，仍无当于大厂所定规律也（近现代·龙榆生）	孤月迎清夜，古杨生峭寒。树底噪栖鸟，窗前照明玕。刚引愁深恨积，苦忆琐尾凋残。乍掀词笔腾翻，荒江漾微澜。蠹墨磨渐懒，怨曲理逾欢。秦淮涨粉，溶溶谁浴冰盘。羡双鸳乘兴，湖波凝碧，放怀还索图画看。
芳草渡 旅枕闻雁（近现代·龙榆生）	雪阵里、剩半折熏炉，暗销残炷。怅碧天云冻，长空乍响飞羽。飘转征路阻。仍缠绵哀诉。旧翅短、对此茫茫，莫漫归去。谁侣。几年吊影，塞草迷烟愁岁暮。又还是、风摇乱菼，萧骚助悽语。掩屏忍泪，但惹起、鳏鳏羁绪。向败壁，梦绕寒蛾倦舞。
石湖仙 为吷庵丈题所藏大鹤山人手书词卷（近现代·龙榆生）	哀弦危柱。祇抽茧春蚕，心事如许。天纵一閒身，老江南、兰成解赋。清寒能忍，那惯见、霜枫红舞。酸楚。剩绣囊、好护佳句。神方漫教驻景，便知音、相逢旦暮。称拂吟笺，省识深灯闻雨。玉轸慵调，铁箫悽谱。黯然怀古。华表语。湖山倦梦谁主。
东坡引 岁不尽二日大雪，访彊村先生（近现代·龙榆生）	一楼谁慰藉。窗前冻枝亚。漫天飞雪供萧洒。须眉都入画。须眉都入画。老仙应念，苕溪后夜。可载得、扁舟下。春风词笔劳重写。生憎寒鹤讶。生憎寒鹤讶。
瑞鹤仙 入春快晴，桃柳争发，一夕凄风忽起，薄寒中人，念乱思乡，漫谱此阕（近现代·龙榆生）	渐垂杨碍月，惊梦醒日暮，飘风弗弗。春心共花发。怨东皇、仍吝芳菲佳节。凭阑意怯。剩悄寒、偷犯嫩叶。是韶光负汝，刚展露桃，枉惹狂蝶。独向天涯陨涕，揽镜慵看，几添华发。啼鹃迸血。迷归路，罥荒葛。念家山可有，飞云传意，腥埃何计尽拨。任人寰换劫。莺语啭来自滑。
三姝媚（近现代·龙榆生）	伶俜应自惯。惜馀春、风飘雨淋何限。遍绿江南，泛软波兰棹，酒痕都浣。旅逸尘遥，寻梦影、苔衣藤蔓。暗省幽吟，愁问重来，画梁栖燕。花信东阑惊断。又过却清明，箭虬催短。倦客情怀，向枕函休听，后庭荒宴。响遏云沈，啼怨宇、嫣红俱变。悄倚危楼雪涕，秦淮涨满。
汉宫春 春晚游张氏园，见杜鹃花盛开，因约彊村、吷庵、子有三丈及公渚来看。后期数日，凋谢殆尽，感成此阕，用张三影体（近现代·龙榆生）　　押灰韵	香径徘徊。又连朝风雨，净洗轻埃。平沙细履，嫩晴潜长莓苔。鹃啼不断，染山花、泪血成堆。曾几日、零红消尽，凭谁约取春回。哀时赋客重来。要狂歌斫地，总费清才。斜阳院落，输他燕妒莺猜。方塘照影，乱朱颜、芍药旋开。扶浅醉、惊飙未已，隔篱閒酹馀杯。
风入松 与达安别四年，盛暑重逢沪渎。因偕往吴淞观海，追念南普陀旧游，漫赋此阕（近现代·龙榆生）	听风听水足平生。霞气拥层城。轻鸥惯逐惊涛去，乱征帆、摇荡离旌。一白茫茫无地，凭谁指点蓬瀛。淘沙细浪几曾停。幽韵写琮琤。眼中历历当时境，算惟欠、壑籁松声。回首南云如梦，一竿长负深盟。
石湖仙 寿讱庵六十（近现代·龙榆生）	承平燕市。问裘马轻肥，尘梦何许。晞发阅沧桑，买扁舟、翩然远徙。千金能致。总未忘、五湖烟水。悽悱。听讴吟、几移宫徵。鸥盟共联俊好，借郇厨、宾歌既醉。翳镜慵看，莫叹星星如此。月满中秋，汐生江涘。人间何世。情未已。黄花后约应记。
安公子 秋感和柳屯田（近现代·龙榆生）	洒尽枯荷雨。雨残陡逼江城暮。作意西风吹月冷，泣联拳汀鹭。更指点、扁舟隐现黄芦浦。弹四弦、尔汝闻私语。荡梦魂天际，凝想霜馀红树。谁暇伤孤旅。海东云起空延伫。断梗浮萍同委命，任漂流何处。又一夜、心旌莫定眉峰聚。凭塞鸿、省识胡沙苦。剩老马长嘶，甚时脱羁能去。
被花恼 重九后数日，和杨缵自度曲，以写旅怀（近现代·龙榆生）	纱幮玉枕感微寒，孤月迥临霜晓。短烛飘残泪多少。衰杨欲舞，征鸿过尽，倦蝶应惊觉。移革孔，卷筠帘，瘦来羞揽菱花照。憔悴对西风，一（平）片荒烟共枯草。哀笳漫引，想念乡关，断梦何由到。但茱萸、醉把怕登高，又閒绕、东篱被伊恼。瑟瑟地，冷叶疏英相伴老。
洞仙歌 用柳屯田体为湖帆先生题仇实甫画长门赋图（近现代·龙榆生）	生小从娇惯。记金屋稳贮，恩情深浅。忍轻抛绣阁，静临荒院。丹青巧肖啼妆面。望省故、盈盈怜水盼。游丝绾。奈蝶妒蜂猜，惆怅芳华晚。缱绻。钿车隐隐，桂树訚訚，漏永宵残。对此皎月清霜，绛蜡忆曾同剪。双栖拟伴梁间燕。环舞榭、轩窗都倚遍。空恋恋。溯从前、积集愆殃竟何限。云雨散。问怎得，陈私愿。便相如能赋，赋成谁与君王见。
莺啼序 壬申春尽日倚觉翁此曲，追悼彊村先生（近现代·龙榆生）	凄凉送春倦眼，问芳林怨宇。甚啼损、红湿山花，似泣春去无路。旧题认、苔侵败壁，斜阳冉冉江亭暮①。怅临风、笛（作平）韵悲沈，梦痕尘污。病起红楼，对酒话雨，溯追游几度②。又铅椠、商略黄昏，断缣閒泪偷注。忍伶俜、银灯自剔，更谁识、当世情苦。故山遥、听水听风，总输汀鹭。巢沤未稳，旅魄旋惊③，夜台尚碎语。咽泪叩、天阍无计，道阻荒藟，日宴尘狂，懒移宫羽④。狼烟匝地，胡沙遗恨，他年华表归来鹤，望青山、可有埋忧处。伤心点笔，元庐早办收身，怨入历乱箫谱⑤。流风顿歇，掩抑哀弦，荡旧愁万缕。漫暗省、传衣心事⑥，敢负平生，蠹墨盈笺，瓣香残炷。疏狂待理，沈吟何限，深期应许千劫在，怕共工、危触擎天柱。萋萋芳草江南，戍角吹寒，下泉惯否。
减字木兰花 乱后返真如村居，夜望三公司灯塔，红光如血，慨然成咏（近现代·龙榆生）	荒萤照水。隔断嚣尘三十里。罢举清尊。零落川原见泪痕。珠光宝气。不夜层楼连汉起。歌舞春融。怪道灯红似血红。
一萼红 壬申七月自上海还真如，乱后荒凉，寓居芜没，惟秋花数朵攲斜于断垣丛棘间，若不胜其憔悴，感怀家国，率拈白石此调写之，即用其韵（近现代·龙榆生）	坏墙阴。有黦颜堕蕊，华发忍重簪。幽径榛芜，斜阳泪满，兵气仍共沈沈。卧枝罥、馀腥未洗，破暝霭、凄引响羁禽。髡柳池荒，沈沙戟在，波镜慵临。太息天胡此醉，任残山剩水，怵目惊心。战舰东风，戈船下濑，谁办铁锁千寻。算惟见、当时皎月，过南浦、空漾万条金。悄立危亭欲去，风露秋深①。
石州慢 壬申重九后一日过彊村丈吴门旧居（近现代·龙榆生）	急景彫年，凉吹振林，双鬓微雪。伤高展却重阳，眯眼惊尘飘瞥。庭空鸟噪，映带几朵黄花，秋魂栖稳馀芳歇。孤负百年心，逐寒流呜咽。悽切。听枫人远，结（作平）草庵荒，旧情都别。留命桑田，万感哀弦谁拨。独怜憔悴，料理尔许骚怀，荒蟫销尽啼鹃血。异代一萧条，怆无边风月。
清平乐 国立音乐专科学校五周年纪念祝词（近现代·龙榆生）	雅音寥落。聒耳淫哇作。韶濩如今欣有托。乍响瑶天笙鹤。曾闻法曲霓裳。创声原自西凉。何物能销兵气，汉家日月重光。
