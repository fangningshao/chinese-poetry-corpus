病后（近现代·赵清源）　　五言律诗　押支韵	宿恙虽轻减，还宜善护持。晚来惟少食，客至莫谈诗。投暇时閒步，安眠任起迟。不须求药物，寡欲可期颐。
杂诗并序 东（近现代·赵清源）　　五言律诗	时势造群雄，山河割据中。争持同鹬蚌，起伏各鱼龙。阊巷头增白，川原血染红。古来交战地，十室九家空。
自慨（近现代·赵清源）　　七言律诗　押先韵	束发耽书五十年，回头一顾一茫然。纵经狮醒山中梦，犹是蛙窥井底天。志士奇才供国用，文人下策借诗传。骥当伏枥身虽老，千里腾飞志不捐。
明贤君以《狮虻集腋稿》见示道意（近现代·赵清源）　　七言律诗　押侵韵	空谷蹴然见足音，素心人至快谈心。友堪求益常相望，诗未能工每好吟。谁识抛砖偏引玉，敢云点铁可成金。文章得失原无定，欲下丹黄费酌斟。
上孙师郑先生（近现代·赵清源）　　七言律诗　押冬韵	雷鸣瓦缶弃黄钟，天丧斯文道莫容。十倍价增谁相马，三年技拙学屠龙。丹心未泯馀元稹，青眼相看遇嗣宗。四百里程悭一面，蓬山各隔万千重。
避匪赴城（近现代·赵清源）　　七言律诗　押尤韵	远避兵灾哪自由，一车两马赴瀛州。闻声人似惊弓鸟，去馆身如不系舟。一路红尘随过客，满林黄叶送残秋。长途敢惮轮蹄瘁，极目遥瞻见戍楼。
刘黑七匪过境纪闻（近现代·赵清源）	溃兵逸匪共倡狂，猛如虎豹贪如狼。东奔西突本无定，凡所过处成痍疮。刘各庄桥抢掠苦，张阁念祖凭求取。勒索金钱满橐囊，挥霍生风同粪土。电掣风驰赴景和，村人丧命诣阎罗。登门索债成长往，汲水辞难付逝波。黎民居中走铤鹿，乡团数百跟踪逐。一怒冲起天外烟，痛心焚尽孙庄屋。献陵河邑悉同仇，长官饮弹血长流。战斗场开眦尽裂，炮枪响处鬼神愁！相距杏远无磪信，人人各惧遭蹂躏。逃遁哪有安乐乡，经宵白雪盈双鬓。远到无家何处归，村人共议筑长围。盈庭发议夜深定，执锸持锹趁晓晖。
上金石珊明府（近现代·赵清源）	秋风未起忆莼鲈，准拟扁舟已入吴。纵使马援诬薏苡，更期冯异奋桑榆。荆山空抱连城璧，岭海难还合浦珠。我与嗣宗曾把臂，倡狂能勿悯穷途。摇摇飏去弄轻舟，彭泽言归失自由。自璧指瑕讹鼠璞，黄金易尽剩貂裘。五云劄覆霞初散，三峡源高水倒流。故纸蝇钻期附骥，洪乔可作寄书邮。微仪不腆愧戋戋，裁答回书擘锦笺。倚马高才同露布，游龙妙笔胜风旋。冰心近日寒如水，文思今朝涌似泉。穷后吟诗工必甚，可能投暇惠佳篇。
