赤乌碑（元·钱岳）　　七言律诗　押先韵	名刹高开沧海边，丰碑新建赤乌年。悲凉断刻三江底，想像雄文六代前。潮落雁沙看古篆，月明翾渚吊枯禅。中兴赖有周郎记，回首吴陵惨草烟。
翾子禅（元·钱岳）　　七言律诗　押支韵	举世争传野衲痴，啖翾聊复见神奇。十千天子俄惊活，五百声闻总未知。落日胥村波渺渺，秋风萧寺草离离。只留千古空龛在，灵迹苍茫不可窥。
静安八咏录三 陈桧（元·钱岳）　　七言律诗　押萧韵	上方双桧郁岧峣，不逐祯明玉树凋。云拥鹤巢溟海暗，火枯龙骨艮宫摇。深根入地应千尺，老干擎天已十朝。夜半木精听说法，昔年亡国恨都消。
