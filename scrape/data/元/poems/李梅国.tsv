望夫石（元·李梅国）　　七言律诗　押虞韵	北望夫兮南望夫，藁砧不来两当涂。山头风雨终日有，世间名节何地无。季隗九死怨重耳，彭郎半生忘小姑①。妾身若有依凭处，此石亦能言魏榆②。
罗琴山（元·李梅国）　　七言律诗　押侵韵	地尽南天涌翠岑，仙人偏向此弹琴。无人能和阳春曲，有客静听流水音。石鼎尚馀丹九转，龙潭常注水千寻。萧然世事空尘迹，寂寂江山自古今①。
熙春亭次胡忠简公韵（元·李梅国）　　七言律诗　押青韵	亭冠南荒数十城，凭高眼孔小沧溟。遑知垂领二毛白，第见中原一发青。帝皞春机常泼泼，羲和日驭亦亭亭。天家一视元无间，合写新图入画屏①。
