栖霞洞（元·观音奴）　　五言律诗　押麻韵	拄杖访栖霞，神仙信有家。听泉消俗虑，拂石看云花。海内年将暮，山中日未斜。何堪骢马去，回首一云遮。
赈宁陵（元·观音奴）　　七言律诗　押先韵	春蚕老后麦秋前，驰驿亲颁赈济钱。属邑七城蒙惠泽，饥民万口得生全。荒村夜月闻舂杵，破屋薰风见灶烟。圣主仁慈恩似海，更将差税免今年①。
四见亭（元·观音奴）	卧麟山前江水平，卧麟山下望行云。山云山柳岁时好，江水江花颜色新。长江西来流不尽，东到沧海无回津。我欲登临问兴废，今时不见古时人。
