大江东去 为张可子郎中寿（元·王旭）	九秋风露，洗尘埃、人似华峰独立。兰省东南经济地，正赖风流筹画。湖海胸襟，冰霜气节，邈矣公难及。苍生望重，故园休梦泉石。且对得意江山，登临一笑，香满黄花席。更把西湖都酿酒，醉取白云诗客。乘兴为公，遍游仙府，检下长生籍。妙毫浓墨，书公寿禄无极。
大江东去 寿高伯川（元·王旭）	月临南吕，正庭阶、开到尧蓂三叶。风露清明钟气质，诞作人间豪杰。器宇宏深，襟灵阔远，物我俱融彻。滔滔欲海，回头一棹超越。试看南墅开尊，西池垂钓，此个情怀别。记得婆娑亭上酒，还到寿君时节。我梦登天，群仙相对，曾写长生牒。见君姓字，分明非是虚说。
大江东去 离豫章舟泊吴城山下作（元·王旭）	南游三载，只江山、不负中原诗客。万里行装无别物，满意风云泉石。牛斗星边，灵槎缥缈，鬓影银河湿。哀歌谁和，剑光摇动空碧。回首帝子长洲，洪崖仙去，风雨鱼龙泣。海外三山何处是，黄鹤归飞无力。天下佳人，袖中瑶草，日暮空相忆。乾坤遗恨，月明吹入长笛。
大江东去 登鲸川楼（元·王旭）	飞楼缥缈，疑行云、势压鲸川雄杰。宾主落成登眺日，正是炎蒸时节。把酒临风，凭阑一笑，忘尽人间热。四围烟树，万家金碧重叠。休问去棹来帆，南商北旅，欢会并离别。且向尊前呼翠袖，歌取阳春白雪。千古兴亡，百年哀乐，天远孤鸿减。酒阑人散，角声吹上明月。
木兰花慢 扬州寿瓜尔夹士常（元·王旭）	醉西湖寿酒，歌旧曲，已三年。喜万里湖山，归来相见，淮海楼边。春风绣衣无恙，唤竹西歌吹共留连。世事浮云千变，灵台孤月长圆。一官聊办买书钱。行橐故萧然。有梦里青山，词中白云，徽外鸣弦。悠悠紫台归路，乐因循、诗酒堕凡缘。借问蓬莱官府，何如平地神仙。
木兰花慢 扬州寿纪子周（元·王旭）	皇天忧世难，生俊乂，佐时来。有忠孝诚心，文章大手，经济雄才。他年汉庭三策，要青云高步出尘埃。儿女徒惊气岸，丹青莫状灵台。诗人清骨即仙才。何处觅蓬莱。便唤取何郎，一尊同醉，东阁官梅。充闾郁葱佳气，挽春风、都入紫霞杯。休道寿君无物，滔滔万里江淮。
木兰花慢 听姜惠甫摘阮（元·王旭）	想高情千古，谁得似、仲容贤。把山海遗音，写归玄璧，妙绝当年。清风竹林人去，被浮哇、迷却性中天。不有黄台公子，宁闻清庙朱弦。博山香底坐臞仙。幽兴想飘然。笑袅袅繁声，三生儿女，恩怨流连。回头月明千里，正松风、岩壑和流泉。座上神游八表，知音不在言传。
木兰花慢 寿陈公望（元·王旭）	问东原豪杰，先屈指，到元龙。看潇洒风标，汪洋学海，磊落词锋。沂川几回来往，把乾坤、歌入舞雩风。妙理鸢飞鱼跃，尘心雪化冰融。梅花香外岁寒松。高节谢春容。有千岁神膏，扶君寿质，阅世无穷。仍呼九天鸾鹤，与王乔、相约叩琼宫。但使飞霞佩在，宁愁白玉堂空。
木兰花慢 寿砀山蒋令（元·王旭）	孟春才过了，看两叶，坼尧蓂。正杏蕾包红，梅花谢白，杨柳回青。东风此时须记，是当年、河岳降英灵。刀笔名香禁署，丝纶宠佩天庭。夜来南极老人星。光彩照前厅。见厅上高人，鸣琴清坐，阖境安宁。因来捧杯添寿，指庄椿、直到八千龄。更有无垠福禄，汪洋别比沧溟。
木兰花慢 寿泰安石监州（元·王旭）	泰山雄胜地，人物出，必豪英。看衍庆堂中，使君才气，磊落高明。春风又临初度，正梅花、香满腊嘉平。唤取茅仙送酒，尊前共祝长生。青云居第筑初成。燕雀亦欢声。伫梦叶熊罴，祥占弧矢，兰玉春荣。山城岂能淹滞，佩飞霞、终上紫霄行。留着兰轩老笔，他年歌颂功名。
水龙吟 中秋和人韵（元·王旭）	西风万卷堂空，卧听箫鼓谁家宴。多情惟有，碧霄明月，肯来相见。因记当年，南楼老子，座前宾满。把清谈当却，弹丝吹管。谁更问，霓裳按。梦里仙游惊断。怅天涯、故人难面。空留玉斧，修轮斫桂，又成衰晚。水调歌残，壮心都付，一声长叹。对清光不寐，呼儿取酒，不妨重暖。
水调歌头（元·王旭）　　押东韵	鲸川四重午，岁月若飘风。诗书万卷何事，白首课儿童。试把楚词高咏，更取清尊细酌，醒醉竟谁同。俯仰百年了，求足不求丰。愧吾身，犹未脱，世尘中。还丹有诀谁悟，回首忆仙翁。我欲乘云归去，独与山灵晤语，修道倘成功。笑谢醯鸡瓮，白日看长空。
水调歌头 和张都运李氏柳塘赏荷韵（元·王旭）	我爱此塘好，碧水映红蕖。垂杨袅袅烟笼，绿发倩风梳。医却尘埃俗病，唤起沧浪幽兴，怀抱一时舒。更把直钩钓，得意不须鱼。忆当年，吟北渚，醉西湖。兰舟撑入云锦，未必画中如。世事春风一梦，回首欢游安在，烟海隔蓬壶。清赏有今日，题壁记来初。
水调歌头 端午（元·王旭）　　押东韵	漱齿汲寒井，理发趁凉风。先生畏暑晨起，笑语听儿童。说道今年重午，节物随宜稍具，还与去年同。己喜酒尊冽，更觉粽盘丰。愿人生，常醉饱，百年中。独醒竟复何事，憔悴佩兰翁。我有青青好艾，收蓄已经三载，疗病不无功。从此更多采，莫遣药囊空。
临江仙（元·王旭）	梦里还家喧笑语，觉来春色他乡。潇潇风雨入离肠。有诗还洒壁，无酒不传觞。试问凌烟辛苦地，争如畎亩南阳。谁教山鬼伯龙旁。人间无限事，歌罢倚绳床。
临江仙 为子周兄寿（元·王旭）	童稚相看今白首，情因儿女尤深。霜天昨夜卷层阴。舟中明月照，华屋寿星临。气敛风云归寂寞，谁知经济雄心。南阳烟雨卧龙吟。行藏安所遇，有酒且同斟。
临江仙 为宋太守寿（元·王旭）	莫怪今年秋事晚，黄花不在重阳。天公留泛九霞觞。故教争十日，风露寿华堂。豪杰如公谁得似，平生义胆刚肠。功名回首付诸郎。灵椿长不老，桑梓有余光。
临江仙 寿张都运父（元·王旭）	瑞气充闾朝不散，欢声浮动庭槐。九天邀下寿星来。歌翻白云调，酒泛紫霞杯。八十康疆谁得似，仙风摆落尘埃。斑衣人是栋梁材。他时黄阁上，同看碧桃开。
临江仙 寿李长卿（元·王旭）	十月小春天气好，尧蓂五叶初开。长庚曾记梦中来。襟灵元洒落，风骨不尘埃。瑞霭云生香满室，安排北海尊罍。仙人来献紫霞杯。共添山海寿，东阁胜蓬莱。
临江仙 寿高伯川（元·王旭）	蓂荚生三秋八月，气漙风露清明。诞来人世作豪英。性天元广大，心地尽宽平。书院兴秋谁得似，燕山窦氏齐名。一身长向善中行。松筠同不老，龟鹤共长生。
