金缕曲（元·郑黻）	秋半红桥路。是曾孙、几尘夙幸，此生奇遇。天上人间同宴集，仙乐风飘处处。遍纷郁、非烟非雾。光近玉皇颜咫尺，共欢呼、鳌抃霞觞举。高会散，碧云暮。至今瑞鹤犹能舞。几千年、同亭祠下，赛神箫鼓。再拜乞灵三奠酒，小驻霓旌容与。半隐约、如传好语。为送维鱼来入梦，向龙潭、时洒纷纷雨。齐和曲，踏歌去。
