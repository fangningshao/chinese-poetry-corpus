次韵段文郁（元·胡长孺）　　七言律诗　押先韵	转雷飞瀑护遗坛，著足危岑向碧烟。木末鸡啼藤矫矫，稻间牛过水田田。瑶池浪记三千实，玉井空传十丈莲。少室幽栖良不恶，黄尘山下欲弥天。
题风雨渔舟图（元·胡长孺）　　七言绝句　押先韵	细柳新蒲春已满，飘风急雨乱如颠。渔人若解忘鱼意，系却扁舟卧碧烟。
题醉王母图（元·胡长孺）　　七言绝句　押侵韵	宴罢瑶池醉不任，仙人那有世人心。良工欲写无言意，自托丹青作酒箴。
题范文正公书伯夷颂后二首（元·胡长孺）　　七言绝句　押真韵	名并日星真细事，义参天地在彝伦。寥寥千古空遗迹，薇满西山意自春。
题山外归人（元·胡长孺）	结屋北山阿，境趣适有契。閒寂聊悦心，深密非避世。谁令赋《远游》，山空冷兰蕙。人间万得丧，欣戚随所制。颇似观优伶，笑语杂悲涕。戏弄刻漏间，陈迹安足寄。策杖归去来，溪深亦朝厉。陟岭见我屋，竹柏松杉桂。雨馀青一色，净扫如作彗。行可休此足，无言得深诣。
题李待诏虎溪三笑图（元·胡长孺）　　押先韵	元亮缵孔业，脩静研聃玄。远公学瞿昙，高居著幽禅。人异道岂殊，万散一固全。日击辄有得，参会各冁然。胡为老缁褐，笑舞喜欲颠。谩道遗其身，襟袖犹蹁跹。彼酣适酒趣，尚不醒者传。族史浪自苦，窥管持知天。
题崔录事女真总马图（元·胡长孺）	天恩洽骑十二闲，短策不知行路难。漠漠空川望不尽，电光掣过须臾间。蹄高高屈污沟出，骏骨隐隐隆于山。窟泉沙草不得足，劳多食薄心知惭。十年瓮牖间书瑟，展卷见图真太息。女真年少面如盘，华屋平生隔风日。青骢肉破拥尻脽，黄金校具褒缓拂。三品刍豆空自多，行见火花绕铜历。
赠相士黄电目（元·胡长孺）	忆昔待诏金马门，方伎杂遝车盖繁。黄生蔡子最绝出，高堂不奈笙歌諠。庐陵老翁才五尺，盱母江头眼空碧。相人岂不二子如，秋风夜雨归无宅。长身博士老一簟，皋比那博儒生酸。人生荣华无足梦，桃笙竹枕长阑干。黄翁勿叹无家苦，华屋连云更何补。蜀庄一日不百钱，炳炳幽光二十年。
题段郁文雪石（元·胡长孺）	白云飞来著春空，翕霍变化生奇峰。朝曦照耀舒复卷，碧华忽拥玻瓈宫。秋潮初壮明于雪，千雷动地吴山裂。涛头出海夕阳微，百炼青铜浮玉玦。云容涛势伟且奇，乍出乍没须臾时。乾笃雪山白盈尺，晴天万里窥蛾眉。似识诗翁作诗苦，独拥清妍照环堵。河翻月落夜未央，如虹光气飞屋梁。
题秋江唤渡（元·胡长孺）	道傍木叶如渥丹，归急不知行路难。青嶂碧溪自唤渡，蹇驴破帽秋①风寒。裹头长须甚德色，肩轻不借有馀力。人间尘土深复深，谨勿重赋招隐吟。
题开元三马图（元·胡长孺）	牧马极盛开元中，上闲十二皆游龙。时平千里不自效，嘶声脱吻生悲风。流传八骏苦诡怪，乐歌天马徒能工。岂如杜句曹韩画，流云飞电玉花骢。吟诗展卷何独此，未可与此争先雄。重瞳玉色五百载，阶榻相向将无同。谁人临摹得高意？印章仿佛龙眠公。但存大略见神骏，未傅五彩分风鬃。俯仰布置号进稿，图成欲上明光宫。安定王孙固英物，锦标象轴留其踪。愿言藏袭不浪□，骏骨隐隐惊盲聋。祇今驽骀厌刍豆，盐车未赎污沟红。
大水（元·胡长孺）	西昆水源出天河，一泻万里生惊波。烛浑到海更奔猛，溃决犹自吞陵阿。瓠子鱼龙横中野，至今空唱宣防歌。故迹九道复不得，南注安流少休息。痴冥阴云欺白日，不放扶桑光采出。连宵达旦雨如倾，绿野黄流混为一。河伯侈大未可厌，规取桑田广宫室。长鲸老蛟助声势，城郭波浪相沈没。神禹衣冠藏会稽，大叫不闻将安为。
耕渔乐赠金华相士（元·胡长孺）	忆昔力耕金华野，青蓑绿笠风烟下。扶犁荷锄岂不倦，春醅映盏清如写。亦曾扁舟钓钱唐，长缗短棹浮沧浪。颠风驾潮涛更恶，若比世路犹康庄。安有高情唐许协，深閟神光形亦偞。还骑官马走黄尘，江山过眼空重叠。少年壮气苦不羁，西川南海去如驰。二毛已非折腰具，况与志愿常参差。长官怒骂沸于爚，口自唯诺心自怍。升斗未疗饥寒忧，低佪独羡耕渔乐。老翁双瞳秋月如，何时照我归乡闾。江湖耕渔乐复乐，挂冠径归良不恶。
送方蓼洲旰江访上人不遇归上饶（元·胡长孺）　　押筱韵	昨夜秋风颠彻晓，沙洲萧瑟鸣枯蓼。羁人荒馆夜初长，泼天月色当楼皎。老夫思归又怀禄，去住似被饥寒绕。羡君一语不相投，掉臂长涂疾于鸟。相知贫士老当遂，医识死人危不夭。伯牙子期行可遇，扬子侯芭事更杳。
题苏东坡春帖子词卷（元·胡长孺）　　押职韵	元祐文忠任词职，毅色正言古遗直。农占蚕兆九处三，宫壶春吟存楮墨。周公恻怛陈艰难，无逸豳风但耕织。丰镐瀍涧遥相望，八百卜年终不忒。陈桥推戴出俄顷，安得累积同先稷。爱人忍诟戢兵端，舍己崇俭优民力。弭灾销变壹以诚，三百年馀传玉食。卿材相业富贤良，讲席谏垣多道德。通都达宦固廉贞，远县小官尤谨饬。君子皓首毕典坟，野人黄馘常稼穑。祇今真迹落世间，象轴鸾褾严设饰。先正已远不可追，空使故臣泪垂臆。
题黄山谷三言诗帖（元·胡长孺）	退之出牧向湖州，霁色衡山碧欲流。鲁直宜州迁谪去，岳云九夏满空浮。美哉湘水独清深，洗濯迁人执热襟。峰裹云根不同量，解言随器与渠斟。鲁直题来务观题，便云字与汉嘉齐。不知僰道经行路，不涉祝融峰子西。
句（元·胡长孺）　　押庚韵	薄糜不继袄不里，讴吟犹是钟球鸣。
