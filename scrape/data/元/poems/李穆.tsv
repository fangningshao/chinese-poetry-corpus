陆大夫祠（元·李穆）　　七言律诗　押真韵	云根千尺倚苍旻，苔藓斓斑锦裹新。使节南来能掉舌，赵佗百拜远称臣。千年伟绩传编简，一片残碑卧棘榛。过客临风遥致敬，匆匆不及荐秋蘋①。
佛迹石（元·李穆）　　七言律诗　押元韵	达摩西归古昔闻，漫疑一足蹑云根。穷探绝顶搜遗迹，净拂苍苔见巨痕。野寺山藏岚气合，长松风度梵音喧。康州胜概应多览，归向金身得细论。
舟次三洲夜月（元·李穆）　　七言律诗　押尤韵	晋康佳致属三洲，山有奇岩水有湫。怪石嵌空垂玉乳，长江影月走金虬。星河冷浸三更露，天水光涵一色秋。久客怀归心欲折，好乘清兴夜行舟。
复温兰岩寄韵（元·李穆）　　七言律诗　押灰韵	一年春景将过半，满目闲愁苦未开。北海孔融偏好客，长沙贾谊最多才。云移日影阶前转，风挟潮声枕畔来。独有可人招不得，酣歌倚树自徘徊。
送刘兵马天章（元·李穆）　　七言律诗　押灰韵	锦水无波画鹢开，刘郎年少负多才。袖中诗卷逢人看，江上梅花照客回。百粤雄藩兼两道，六符深处映三台。乾坤浩浩春如许，自有黄金百尺台。
初归寄郭希圣（元·李穆）　　七言律诗　押元韵	十年书剑客侯门，万里归来荷圣恩。晓日一庭诗礼计，西风三径菊松存。倚筇锦石暮山紫，濯足罗旁秋水浑。相望片云成契阔，好怀那得与君论①。
樵云五景诗 悠然佳趣（元·李穆）　　七言绝句　押先韵	迹远尘嚣地更偏，心游物外兴悠然。夕阳欲下鸟飞尽，喜有南山在目前。
香山乾明寺 德庆（元·李穆）	香山秀耸千寻碧①，绝顶去天不盈尺。达摩只履昔西归，蹑石犹疑留一迹。使君览胜游招提，胡不邀我同攀跻。凭高傲睨九州小，便欲乘此淩天梯②。两人相对掀长髯③，指顾万里舒双尖。昔年云气漫山麓④，至今郡志传龙潜⑤。朅来沧海已清浅⑥，此地依然是重巘。摩挲为觅旧镌题⑦，零落残碑卧苍藓⑧。
