题赵荣禄水村图（元·郭麟孙）　　五言律诗　押先韵	泽国净秋色，远山横夕烟。水田群雁起，芦渚一罾悬。林树几间屋，君家若个边。扁舟何日去，相伴白鸥眠。
与龚子敬同赋（元·郭麟孙）　　五言律诗　押真韵	清游及新霁，缓步得嘉宾。古木寒泉寺，鸣鸠乳燕春。山行六七里，舟受两三人。总是曾经处，何须更问津。
龚子敬同游桃花坞赵中时适至（元·郭麟孙）　　七言律诗　押麻韵	麦光晓郭摇香浪，花气浮空散紫霞。小院碧桃留客醉，隔林修竹又谁家。清明过了春将暮，浊酒倾残日又斜。一笑相逢诚不易，人生看得几韶华。
三月三日重游虎丘二首（元·郭麟孙）　　七言律诗　押尤韵	三月三日天气好，一年一度虎丘游。枇杷岩下频呼酒，杨柳桥边旋系舟。春事固知欺白发，山灵元不厌清流。祇今觞咏成陈迹，何用兰亭俯仰愁。
再题水村图（元·郭麟孙）　　五言绝句　押东韵	分湖新卜筑，适与此词同。如今不是画，真在水村中。
游虎丘（元·郭麟孙）	海峰何从来，平地涌高岭。去城不七里，幻此幽绝境。芳游坐迟暮，无物惜馀景。树暗云岩深，花落春寺静。野草时有香，风絮淡无影。山行纷游人，金翠竞驰骋。朝来有爽气，此意独谁领？我来极登览，妙灵应自省。遥看青数尖，俯视绿万顷。逃禅问点石，试茗汲憨井。意行忘步滑，野坐怯衣冷。聊为无事饮，颇觉清昼永。藉草方醉眠，松风忽吹醒。
题赵子固兰蕙卷（元·郭麟孙）　　押哿韵	写兰以左笔为难，此图笔笔皆向左。香风一夕从西来，数片湘云忽吹堕。天真满前呈烂熳，晴烟低叶分娿娜。紫茎缥缈散曾华，翠带交加藏侧朵。初观骇目若零乱，缔视凝神还帖妥。想翁落笔风雨疾，不待解衣盘薄裸。但觉书纸如书空，唯知有兰那有我。胸中所在皆众芳，变化纵横无不可。他人一二已云多，翁今能事一何夥。嗟予作画虽不能，知兰之趣亦颇颇。再观品题惊绝倒，照眼骊珠十六颗。清气袭人肌骨寒，手之不置行与坐。陶君珍重秘藏之，玉轴牙签善封裹。
题高尚书秋山暮霭图（元·郭麟孙）　　押豪韵	长江万里流滔滔，风平如席静不涛。老枫疏柳澹云影，敧岸侧岛明秋毫。红尘一点飞不到，何人结屋江之皋。霜清水落沙屿出，芦叶瑟瑟鸿南翱。一峰崒嵂耸峨髻，俯视培嵝如儿曹。晴岚朝爽滴空翠，树林露沐滋流膏。心融造化意惨澹，笔挟风雨声萧骚。淋漓元气犹带湿，收拾万象无能逃。扶舆清淑聚胸次，固应独擅人间豪。未容小米诧能事，千古且说文昌高。世间神物不易得，牙签玉轴归时髦。我来坐窗疲不遨，展卷顿觉舒郁陶。何烦蜡屐跻攀劳，崦西小红寻野桃。
题苏子瞻翰墨（元·郭麟孙）	山头崒嵂侵霄汉，片幅之间据其半。河水盘旋寒玉贯，云气濛濛中截断。峰峦回合平若接，山城嵯峨耸楼观。下有森森林木灌，隐约浮空露纤巘。沙平野旷征途远，行人凌竞马欲汗。天机满前呈烂熳，浓墨如新笔凌乱。浑沌凿空太极判，元气淋漓风雨散。若非定以范宽断，谁能展此奇手段。玉堂老仙重称赏，绝笔当为古之冠。牙签玉轴宜倒看，纵得千金慎勿换。老眼摩挲获珍玩，不敢留题只惊叹。
