过吴江（元·陈谦）　　七言律诗　押庚韵	第四桥下风水恶，千斛舟中心骨惊。蛟龙有时就庙食，鸿雁每岁不南征。松江太湖会合地，暮雨寒涛交战声。独客倚篷归叹息，崎岖世路何由平！
游虎丘次仲举韵（元·陈谦）　　七言律诗　押寒韵	虎丘虎踞仍龙蟠，出郭先见翠巑岏。金玉黄炉灰劫远，旃檀古林风雨寒。僧来引绠动春涧，人醉拂花眠石坛。为语金坡王学士，巨然曾画此山看。
梧桐月（元·陈谦）　　七言律诗　押阳韵	琪树西风露井傍，镜寒移影度银床。凤枝清切元疑昼，鹤梦凄凉不待霜。点笔诗人题夜绿，知更宫女怨秋黄。莫教一叶轻摇落，珍重千门被耿光。
学士山怀古（元·陈谦）	枕湖列层岑，葱郁聚云族。出郭才三里，方舟渐通麓。曾邀昔贤赏，名胜皆可录。双峰夹亭榭，崇阜富杉竹。我家世结邻，数椽依古木。怀钦索遗址，半与松根伏。碑缺篆无存，揣文须穆卜。坡仙岂遂往，或寓幽人屋。据梧缅高风，秋阴吹肃肃。
游子吟（元·陈谦）	母爱儿，比瑶草，百花□头春浩浩，结绿悬黎总非宝。朝居目前暮怀抱，顷刻相违作忧恼。儿兮劝尔无出游，忍令母心日夜忧。纫衣一针一度钩，针线不比心绸缪。儿嬉斗草拈春缕，绿缛青葱不堪数。楚人只解歌王孙，萋萋乃有子母恩。徂徕松，淇园竹，人生长生胜他木，千年万年春草绿。
虎丘三首郑君明德偕廉夫伯雨诸公同赋次东坡先生韵（元·陈谦）　　押梗韵	篙师郭西门，矫首霞外岭。森秀未及探，荒苔吊秋井。剑精沉夜白，漆炬翳馀耿。嗟哉龙虎威，零落等虫黾。一峰直海涌，破地出魁矿。流观劈坼状，髣髴神工猛。授此窟室雄，能无霸图骋。让王东采药，为态本栖哽。焉知牧野捷，吴业就已顷。风尘阅成败，宗社属衰冷。不遣忠勇臣，相符带河永。词场亦何为，发嘅当晚景。高贤惜地灵，倦鹤顾山影。愿买阳羡田，早从居吴请。
勉学诗（录一）（元·陈谦）　　押尤韵	黄河西北来，云是昆崙丘。经行非一山，回薄半九州。上有不测源，下有无尽流。万化同此机，不知几春秋。分明天地心，不为浅狭谋。痴人用小计，颠倒若无求。安得申韩氏，化为古伊周。
和西湖竹枝词（元·陈谦）　　押尤韵	楼下摊钱还上楼，花前夜醉晓扶头。不知命犯何星宿，一日猖狂百日愁。
