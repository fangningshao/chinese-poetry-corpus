伯生学士见和仆与李学士诗纸尾批云已与溉之约红梨花开当往访也卧病不知春事浅深清明后四日闻梨花盛开复用清明诗韵呈玄德真人伯生溉之二学士（元·朱思本）　　七言律诗　押庚韵	红入梨花媚更明，黄莺飞下眼频倾。玉容带酒含春色，绛袂迎风感物情。幻化可能穷妙理，追欢聊复得浮生。开尊为报虞夫子，莫待缤纷雪满城。
清明后四日红梨花开用明字韵赋诗一章奉邀虞李二学士以践看花之约玄德真人且属和矣学士竟不至又六日风雨大作花已委地依韵再赋一章呈玄德真人并简二学士（元·朱思本）　　七言律诗　押庚韵	霞卷云舒映树明，花如妩媚向人倾。仙翁染翰饶诗兴，学士停骖傲物情。有限光阴春事老，无端风雨莫愁生。明朝扫地红英遍，却待寻芳出凤城。
盗发亚父冢（元·朱思本）	戏马台前范增冢，英风千载行人竦。冢中宝气腾光芒，识宝贾胡心为动。筑室潜谋二十年，一朝凿井穿其垄。畚锸才深四十尺，乃有石盘青巃嵷。四旁牂杙大十围，各施九十森环拱。石穿棺翣更分明，漆光可鉴刚而巩。斲之不用挥金椎，白骨俨然全顶踵。宝剑未化横苍虬①，金玉辉耀气交拥。贾胡致富须臾间，弃骨沟中宁愧恐。平原无色鼓角悲，山鬼夜号川泽涌。太守陈公英俊才，慨叹奸偷吾所统。亟呼五百取群盗，械置狴犴见仁勇。伤哉亚父天下奇，鸿门高会真危机。火龙飞起实天意，拔剑起舞空尔为。风云变化失隆准，玉斗一碎山河非。如公明义古亦少，发愤乃作彭城归。六合茫茫汉疆土，厚葬何人诚可嗤。君不见骊山牧竖遗烬酷，不如王孙裸葬良亦足。
千秋岁 寿程竹逸七十（元·朱思本）	虎溪清旭。瑞气生华屋。无量寿，如川福。簪缨门阀好，诗礼家声肃。真乐处，庭阶侃侃森兰玉。问讯溪边竹。色与灵椿绿。多积善，祯祥熟。皇天私有许，甲子从新读。千二百，空同不待仙人祝。
水龙吟 送闵道录醮玉隆竣事归东湖（元·朱思本）	几年南北声名，有纯孝子骞苗裔。逃儒自爱，翛闲天赋，神仙标致。归隐东湖，醉游南浦，满襟清气。想当时、宦海风波浩荡，从前错，如今是。追念父师恩重，恨年华、暗随流水。锦帷夜醮，黄坛春静，绿章封事。香雾空蒙，步虚嘹亮，孝通天地。玉皇优诏答功勤，寿甲子，三千岁。
烛影摇红 寿郑梅庵（元·朱思本）	春到梅边，瑞光浮动香山里。云端微见老人屋，嘹亮欢声起。滟滟尊浮绿蚁。对红妆、高歌尽醉。彩衣错落，玉树珑璁，人生难比。谷口家声，户庭蔼蔼传诗礼。天教余庆属伊人，争看南山梓。那羡东风桃李。向蟾宫、早攀仙桂。恁时须记，老子婆娑，一杯千岁。
