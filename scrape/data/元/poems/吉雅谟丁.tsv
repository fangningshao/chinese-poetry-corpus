秋过弟鹤年书馆夜话（元·吉雅谟丁）　　五言律诗　押支韵	弟兄惟吾老，宗族有君知。万里尚为客，百年能几时。秋清妨熟寐，夜静话贞期。明日匆匆别，还生两地思。
寄迈里古思院判（元·吉雅谟丁）　　七言律诗　押阳韵	将军辛苦事戎行，麾下论兵总俊良。沙漠苏卿多感慨，鉴湖贺老自清狂。风尘满眼青山旧，天地无私白发长。万里君亲俱在念，扁舟何日赋《沧浪》。
游定水寺寄杜尧臣（元·吉雅谟丁）　　七言律诗　押阳韵	水纹藤簟竹方床，山阁重阴雨后凉。新月梧桐秋已老，碧梧①机杼夜初长。白鱼入馔松醪熟，红稻供炊笋脯香。云树芝泉随处好，一时清赏肯相忘。
题天童寺朝元阁（元·吉雅谟丁）　　七言律诗　押先韵	海内兵尘已十年，上方钟鼓独依然。史臣锡号承天宠，中使函香出御筵。山列九龙蟠紫翠，楼开五凤敞云烟。篮舆亦有登山约，拟听松风借榻眠。
赠陈章甫（元·吉雅谟丁）　　七言律诗　押阳韵	三十年前鬓未苍，曾陪宰相入鹓行。解衣换酒寻常醉，跃马看花取次忙。乱后已非前日梦，老来那复少年狂。黄冠野服新妆束，稳把长竿钓海乡。
鹤年弟尽弃纨绮故习清心学道特遗楮帐资其澹泊之好仍侑以诗（元·吉雅谟丁）　　七言律诗　押文韵	谁捣霜藤万杵匀，制成鹤帐隔尘氛。香生芦絮秋将老，梦熟梅花夜未分。枕上不迷巫峡雨，床头常对剡溪云。竹炉松火茶烟暖，一段清贞尽属君。
题画竹为董文中赋（元·吉雅谟丁）　　五言绝句　押寒韵	雨过蛟龙起，风生翡翠寒。但存清白在，日日是平安。
