游嵩岳二首（元·蒲里翰）　　七言律诗　押萧韵	嵩岳岩前铁作桥，重楼朱宇隐层霄。道人步月拾瑶草，童子倚云吹玉箫。春满石坛迟昼景，龙藏金鼎长丹苗。苔封少室山前路，何许高人索价饶。
中岳投龙简（元·蒲里翰）　　七言律诗　押庚韵	自喜华巅预此行，远赍纶旨告功成。典谟会与唐虞并，文武更祈申甫生。人意达时天意合，金龙投处蛰龙惊。归途岩壑清风响，疑是当年万岁声①。
