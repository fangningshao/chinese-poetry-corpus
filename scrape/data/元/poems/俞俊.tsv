次高原朴见寄韵（元·俞俊）　　七言律诗　押盐韵	年少簪花压帽檐，飞觞走斝竞春纤。空余老泪青衫湿，遮莫新愁白发添。生计有涯蚕上箔，公庭无事鸟窥帘。昔人漫说扬州鹤，自笑熊鱼岂得兼。
楚州夜泊（元·俞俊）　　七言律诗　押庚韵	漏鼓声频欲四更，野航灯火对愁明。城头楚语惊乡梦，船尾吴歌动客情。漠漠水云听雁度，潇潇风雨自鸡鸣。离群远道何嗟及，未必江湖老此生。
次韵俞仲桓见寄（元·俞俊）　　七言绝句　押庚韵	白发和愁取次生，关河千里故乡情。自从秋雁南征后，日日淮边问客程。
清平乐（元·俞俊）	君恩如草。秋至还枯槁。落落残星犹弄晓。豪杰消磨尽了。放开湖海襟怀。休教鸥鹭惊猜。我是江南倦客，等闲容易安排。
