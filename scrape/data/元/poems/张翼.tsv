忠徐倡诗（元·张翼）	西神峨峨，睢孽蔓乘，兵涂氓膏，国武乏兴。唶尔尸素营贿朋，城弗典守妖狐凌。彼章缝之徒，冠伦魁能，蒲伏詟服，倒授太阿傔以承。天廓不白暑雨冰，纲常沦隳，线绝罔凭。胡为优徐倡，冶容倚市矜。鬕妖驱之俾侑乐，頩玉肆詈无陵竞。噤讴褫舞馀，怒鬟植鬅鬙。铅为钢，刃划膺，载营霸，灼上升，顾守臣钜儒，汗恧衔愧死莫惩。二仪磅礴忠义气，犹出下里孰可仍。桓桓执夷徒，乃反经沟塍。尔倡丹衷烛日月，易粉黛，誉声绳绳。污渎流，回清澄。
西湖竹枝词（元·张翼）	南高北高峰顶齐，钱塘江水隔湖西。不得潮头到湖口，郎船今夜泊西溪。
