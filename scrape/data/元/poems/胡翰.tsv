赠郑生叔车（元末明初·胡翰）　　押真韵	游子不顾远，停桡江上春。冀方有来客，白发乃吾亲。十年阻南北，一见融心神。天道谅不慆，嗟嗟行路人。
东征诗（元末明初·胡翰）	天造草昧，笃生真主。暨厥良弼，大启土宇。自浙之东，郡邑棋布。阻山带川，树屏为固。与敌相制，邦之门户。匪亲与贤，畴克畀付。桓桓我公，两有文武。龙节虎符，来自王所。坐总省辖，出奠邦土。于宣于蕃，孰敢余侮。蠢尔张孽，窃活鼎釜。以其螳臂，抗我戎辂。岁直乙巳，中绳建斗。大裒厥凶，罙入我阻。偪我新城，摇我黎庶。势如累卵，岌其可怖。边吏惊告，公起驰赴。军于龙潭，栅其高阜。辕门方树，士食未饫。寇侦我劳，谓可拾取。猬兴蜂午，鼎来纵横。深绝其涧，高冯其陵。有轻我心，不知我劲。我用大奋，奋其忠贞。师直为壮，彼则何名。以少击众，在古可徵。爰令众旅，告厥神明。愿天保佑，尔众钦承。毋利虏获，不竭股肱。望其前锋，公则是膺。挺身跃马，其扬如鹰。如鹰如虎，其徒烝烝。如雷如霆，孰震弗崩。束戈就殒，投刃乞生。倏□纷纭，席卷而平。流血殷野，横尸一成。匪曰嗜杀，亦岂穷兵。寇来授首，惟恶是惩。既惩其恶，亦罔不矜。亦莫不宁，天开日明。衿甲旋旆，肃肃其征。椎牛飨士，献俘于廷。皇心允怿，是用大赉。公走入觐，稽首拜锡。明明我皇，制胜万里。师力臣武，悉任指使。沧海波平，金微道启。防风不朝，涂山用入。惠迪有庆，从逆自殪。公昔受钺，志在敌忾。继今以往，尚罔或怠。不怠不亟，公心抑抑。下民是依，庶士是式。为邦柱石，以殿皇国。皇国既平，四夷既率。公之孙子，与国罔极。
招鹤辞（元末明初·胡翰）	鹤之去兮，下土方。橧不可巢兮，怅孰与之翱翔。三桑无枝兮，望苍门而未阳。西母折胜兮，恐邓林之不芳。鸱厉吻而啸号兮，鶝衔矢以为长。仁鸟高逝兮，杳莫闻其归昌。牛哀化而为虎兮，虽含灵而无良。莽蓁蓁而阹迾兮，括隐隐而机张。畴复殪彼䝟貐兮，驱百怪以伏藏。鹤之去兮，海是泊。浟湙无垠兮，深入冥漠。天吴九首兮，仡立而可愕。海童之么么兮，又唏而相薄。归墟合夫尾闾兮，三神峙而参错。何飞廉之弗戒兮，舟欲进而忽却。抶象而驾蛖鱼兮，将往来以乘蹻。观荡荡于天外兮，求地轴之所托。惧鳌力之不任兮，玄黄杂而挥霍。鹤之翔兮，无远遥。大圜于穆兮，上积清寥。澹至人之无为兮，与清光以游遨。骋骐骥于天路兮，左玉女而右松乔。齐骞腾于风背兮，吹参差之洞箫。恍出有而入无兮，非世俗之所服。凭高云以结思兮，极劳心之悽恻。昔余览夫幽经兮，嘉金行之肖仪。曰吐故而纳新兮，岁千祀以为期。朝澡神于秋水兮，夕申警乎湛露。曾日月之几何兮，忽溷澖而莫之主。仙既不可睹兮，彼又得而驭之。世不可以容穟兮，将羽化而去之。万类之芸芸兮，何有于定姿。曶神奇而冯生兮，鯈臭腐以焉归。鸢何飞而戾天兮，鱼何跃而在沼。凤何览而来下兮，龙何欲而能扰。气实使之然兮，孰观其徼。妙夏虫之疑冰兮，取诮于知道。上下为宇兮，四表为樊。大和欣合兮，含生孔蕃。曷不古处兮，乐全其天。麟折足于车子兮，徒反袂而泗涟。龟曳尾于泥涂兮，惧触罟而造钻。观既往而知来兮，惟委顺于陶甄。援雅琴以发弹兮，聊释余之中悁。乱曰：山海浩兮，蔽亏。城郭缭兮，委蛇。人民是兮，今岂非。芝三秀兮，可疗饥。盍归乎来兮，丁令威。
白鹿引（元末明初·胡翰）	鹿之呦呦兮。彼姝者子非仙之俦兮。尚何求兮。鹿之伎伎兮。彼姝者子世莫系累兮。是以从吾志兮。大车连驷吾不知所税兮。
