蚕妇叹（元·王虎臣）	贫农值年凶，终岁常苦饥。贫女蚕不收，终年废机丝。无食夫婿事，无衣妾心悲。终朝掇柔桑，日暮心力罢。居然不成茧，何以慰我思。君不见金谷园中歌舞妾，金缕衣裳自盈箧。一朝祸起坠高楼，翠袖红衿如电灭。嗟嗟蚕妇莫忧寒。孟光身上无衣完。
缫丝行（元·王虎臣）	输班轮机旋若风，吴姬拮据无好容。神蚕遭烹不自悔，以死利世功无穷。当空一缕如抽雪，宛转萦纡无断绝。谁知中有长恨端，心事从今为君说。车声愈急丝愈永，比妾愁肠犹易尽。去年丝成尽入官，弊衣不足常苦寒。今年蚕苗犹在纸，已向豪家借仓米。探汤拾绪手欲烂，辛苦无人慰憔悴。生平自知妾命薄，讵忍将愁诉夫婿。吴绫蜀锦多光辉，明朝已上他人机。
赠汪鹤舟（元·王虎臣）	吾闻列山之儒骑鹤飞，明月为佩霓为衣。又闻化鹤丁令威，七十甲子今始归。先生扁舟载飞鹤，五湖七泽将安之。江湖旧游波渺渺，床头金尽故人少。犹能为客典春衣，酒边豪气天地小。名贤歌颂题满轴，披图亦自不碌碌。黄金白璧分与人，惟有便便五经腹。朅来访我坐毡冷，岸帻扶筇微酩酊。开樽促席意气倾，剪烛商诗寒夜永。星星斑鬓今如此，清谈自是青云士。试问烟波载皓衣，何如一舸携西子。
阮受益所藏古砚篆文有羽阳千岁盖秦穆公宫瓦也（元·王虎臣）	洛波沈鼎周姬衰，秦嬴义勇歌无衣。戎车虎帅雄西邮，羽阳宫殿云崔嵬。孟明骨化蹇叔死，三良殉穆秦民悲。西风一夜飘宫瓦，鸳鸯飞坠秦台下。千年鸟迹今愈分，故园遗踪恨难写。何人磨作古陶泓，遂使名声齐玉斝。君不见悬黎结绿人不识，刖足君门卞和泣。古来义士苦不遭，埋骨泥沙同瓦砾。
