游白鹤观（元·梁信）	罗浮瀑布九百八，惟是五龙潭水清。我来白鹤寄閒迹，近听龙潭飞瀑声。丹崖峻削势千级，松楸直泻涛声急。泠泠琴筑四山空，泉风清听扶筇立。昔人漱石与枕流，我亦洗耳追巢由。箕山颍水足千古，拟之此地别何求。
游黄龙洞（元·梁信）	我来罗浮访仙迹，数不尽罗浮峰四百。黄龙巀嵲洞最幽，两水夹山山路僻。攀萝直上登云梯，探入松林洞门辟。流杯池水声潺潺，玉龙飞走春潮白。七星坛畔逢赤松，邀入龙宫蹊径碧。笑傲烟霞生隐心，红尘不到烦襟释。何事将金别买山，此处岩栖即安宅。不愿宦游拖长绅，愿从罗浮山下为居民①。
