八声甘州 咏施以和溪南小隐（元·沈禧）	拣西南好处创幽居，小结两三楹。有数竿修竹，五株疏柳，四野来青。最喜诗朋酒友，□共缔幽盟。放浪形骸外，不事浮名。足迹何曾入市，□性□樗散。不惯逢迎。叹区区逐利，抵死起纷争。争如我、清风皓月，助吟怀、何用一文□。□□□、迭为宾主，啸傲忘情。
千秋岁（元·沈禧）	彩霞呈瑞。宿雨开新霁。春色渐、看明媚。西池桃并结，南极星流丽。咸赞美，千寻笑指崧乔翠。绮席宏开际。仙吕锵金佩。捧琼斝，斟绿蚁。共祝南山寿，更与庄椿比。日正永，一株独挺千秋岁。
千秋岁 寿词（元·沈禧）	幸逢清世。四海皆兄弟。人未老，身无系。闲情湖水阔，高兴吴山邃。酣歌后，黑甜一枕南窗睡。华诞今朝是。绮席排良会。□□□，□□□。霞觞斟寿酒，彩服铿金佩。从今去，长生永享千秋岁。
风入松（元·沈禧）	虬枝撑月倚高寒。瘦影拂琅玕。露华冷沁苍苔润，更深后、万籁声乾。尘虑于时顿息，冲襟此际惟宽。俨然妆饰整衣冠。独抱素琴弹。铿金戛玉何清趣，知音少、空自嗟叹。志在高山流水，□惊别鹤离鸾。
风入松（元·沈禧）	一溪新水绿涟漪。嫩柳袅金丝。扁舟载得春多少，轻摇过、芦荻沙堤。惊起一双鸂鶒，飞来几点凫鹭。笔床茶灶总相随。蓑笠不须披。烟波深处耽清趣，任逍遥、不管伊谁。抱膝吟余好句，回头又得新诗。
风入松（元·沈禧）	溪山如洗雨才乾。芦荻暗江湍。沙明水碧岚光净，似丹青、图画宜看。风卷浪花翻雪，□飘金粉生寒。老翁终日把纶竿。潇洒异衣冠。想应自得烟波趣，又何心、显职高官。踪迹往来吴楚，梦魂不到长安。
风入松 子猷访戴（元·沈禧）	一天飞絮滚成球。玉琢酒家楼。鸟飞不度人踪绝，朔风凛、寒气飕飕。偏称歌姬帐底，独怜渔父江头。此时清趣若为酬。千载尚王猷。知心忽尔思安道，冒严寒、趣□扁舟。未至山阴遽返，为言兴尽而休。
风入松 水仙（元·沈禧）	忆从湘浦遇琼仙。解佩是何年。冰姿不许铅华污，淡凝妆、风度飘然。长伴霜前青女，来寻月下婵娟。一尘难染净娟娟。独立晚风前。黄冠翠袖殊清雅，误思凡、谪向江边。矾弟梅兄是侣，桃娇杏冶空妍。
风入松 红梅庆六十寿（元·沈禧）	阳回潜谷起赪虬。万斛灿琳球。芳姿占得先春意，冰霜操、甘抱清幽。野店溪桥托质，苍松翠竹为俦。寿筵开处接瀛洲。彷佛见罗浮。朱幢绛节参差下，香风霭、共集南楼。为庆人间甲子，来添海屋仙筹。
风入松 咏画景（元·沈禧）	竹冠藜杖葛裁襟。华发半盈簪。尘缘一点无萦绊，闲边趣、不管浮沉。姓字不闻入耳，梦魂长绕山林。相随惟有一床琴。得趣最幽深。溪桥野径忘危险，任迢遥、为觅知音。一曲高山流水，利名都不关心。
风入松 咏俞绍庵秋蟾台（元·沈禧）	层台高筑势崭岩。迢递隔闾阎。不将贮彼狂歌舞，深秋夜、登玩银蟾。为爱一轮光皎，又看孤影廉纤。桂花香里□吟髯。兴趣自能添。露华凉透罗衣薄，更深也、万籁声潜。弹罢瑶琴三叠，还将玉管重拈。
风入松 咏扇（元·沈禧）	一弯谁剪剡溪笺。雪色照人鲜。湘筠削骨劳工制，最堪怜、舒卷轻便。动处清风披拂，展时明月团圆。流金烁石势如然。此际有威权。只愁一夜西风到，又谁知、中道抛捐。自昔炎凉故态，始终难保相全。
风入松 渔隐（元·沈禧）	绿蓑新制把渔竿。摆脱旧衣冠。房租去住无拘系，朝吴楚、暮宿湘湍。且躲是非荣辱，不愁雨暑风寒。得鱼沽酒任盘桓。但觉醉乡宽。姓名不落时人耳，对清风、明月团圞。踪迹长依云水，梦魂只绕江干。
风入松 赏牡丹（元·沈禧）	寿安新试粲红裳。珍重异寻常。群芳落尽呈娇态，倚栏干、独殿春阳。剩放天香国色，全胜魏紫姚黄。天时人事正相当。日日具壶觞。不妨醉了重教醉，忍孤负、艳质浓芳。明日再携肴核，还来花底徜徉。
风入松 题石坛道士焚香（元·沈禧）	暮云收尽紫霄宽。灏气袭衣冠。清泉白石长为伍，松头露、冷滴方坛。此际千林影断，于时万籁声乾。道人星下礼蒲团。宝鼎爇沈檀。风吹霞袂飘飘举，想芳名、已注仙班。东访麻姑跨凤，西邀金母乘鸾。
风入松 题来青楼（元·沈禧）	画楼高出子城湾。卷幔见南山。堆有叠翠排天际，似蛾眉、巧绾云鬟。风月四时长占，星辰午夜宜攀。蓬莱仙阙有无间。望处隔尘寰。何当养就升天翼，恣翱翔、飞去飞还。纵目真穷寥廓，置身如履孱颜。
风入松 题驿亭图（元·沈禧）	使轺今夜宿邮亭。邂逅见娉婷。琵琶斜抱生娇媚，悄无人、独倚帏屏。弦内暗传心事，镫前略叙幽情。丽词一曲按新声。调格总高清。筵前明日人传唱，难遮掩、耳目聪明。一宿风光固好，百年名节俱倾。
风入松 题城西草屋（元·沈禧）	隐君家住郭西闉。清政总堪论。身居廛市心丘壑，四时将、风月平分。座有洪儒谈笑，门多长者蹄轮。数椽草屋仅容身。别是一乾坤。小山花木饶佳趣，势崭岩、气压昆仑。兴到自弹绿绮，闲来时倒金樽。
风入松 壁间画松（元·沈禧）	白云堆里奋苍虬。横亘洞庭秋。掀髯舞爪何狞恶，峥嵘势、抉石崩流。飞入君家栏槛，满堂风雨飕飕。须叟烟雾漠然收。幻出老松揪。谁濡墨汁传神妙，森森露、铁戟戈矛。对此翠涛银浪，也胜瑶岛沧洲。
风入松 赠画师（元·沈禧）	隐君家住白云深。华发已骎骎。芒鞋蹋破莓苔径，何曾惮、石磴崎嵚。问酒每过村店，访僧时叩禅林。归来高卧北窗阴。名利不关心。半生清乐甘吾分，箪瓢饮、不慕腰金。胸次包含丘壑，笔端幻出云岑。
