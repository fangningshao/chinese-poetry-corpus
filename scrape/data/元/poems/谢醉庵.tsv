临江仙（元·谢醉庵）	淮海东南佳丽地，古今画品诗题。羡君去意拂晴霓。腰钱期跨鹤，舞剑岂闻鸡。自笑病来成老懒，飞沉杳隔云泥。他时相忆此分携。月明归雁过，花落子规啼。
临江仙（元·谢醉庵）	白发壮心还未减，春风梦绕扬州。青山隐隐水悠悠。征帆从荡漾，行李亦风流。向日侍郎今右相，元龙豪气横秋。月明千里镇淮楼。依然青眼旧，应不负依刘。
浣溪沙（元·谢醉庵）	沉屑微熏睡鸭金。朱弦还解解芳心。盈盈桃李未春深。天上鸾胶须着意，人间凤曲有知音。莫教风雨绿成阴。
鹧鸪天（元·谢醉庵）	睡思才消赖有茶。老怀刚慰奈无花。花随流水三春尽，柳疑东风一向斜。怜病久，怯春多。莫云庭院噪归鸦。碧云草就关心句，信到吟诗解叹嗟。
