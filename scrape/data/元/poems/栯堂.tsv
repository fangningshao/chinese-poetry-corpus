题径山（元·栯堂）　　七言律诗　押灰韵	攀萝扪石上崔嵬，为访名师特到来。碧眼望穿红日际，青鞋蹋破白云堆。松涛振壑鸣天籁，瀑布舂岩动地雷。好境自然尘世别，何须海上觅蓬莱。
山居四十首（录十二）（元·栯堂）　　七言律诗　押齐韵	乱流尽处卜幽栖，独树为桥过小溪。春雨桃开忆刘阮，晚山薇长梦夷齐。寻僧因到石梁北，待月忽思天柱西。借问昔贤成底事，十年骑马听朝鸡。
