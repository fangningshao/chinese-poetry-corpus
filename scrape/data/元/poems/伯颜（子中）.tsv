过乌山铺（元·伯颜（子中））　　五言律诗　押庚韵	溪流霜后浅，野烧晓来明。古路无人迹，空山有驿名。衾寒知夜永，柝响觉风生。苦被浮名误，栖栖复此行。
挽余廷心（元·伯颜（子中））　　五言律诗　押东韵	义重身先死，城存力已穷。百年深雨露，一士独英雄。甲第声华旧，文章节概中。只今千种恨，遗庙夕阳红。
过故居（元·伯颜（子中））　　五言律诗　押元韵	白头归故里，荒草没柴门。乡旧仍相见，儿童且不存。忠清千古事，骨肉一家魂。痛哭松楸下，云愁白日昏。
过豫章（元·伯颜（子中））　　五言律诗　押庚韵	舣棹沧洲外，行行入故城。楼台空旧迹，门巷半新名。盛学谁从说，明身只自惊。惟看徐孺子，千古有馀清。
十华观（元·伯颜（子中））　　七言律诗　押尤韵	十载风尘忽白头，春来犹自强追游。香浮素碧云房静，日落青林石径幽。海内何人扶社稷，天涯有客卧林丘。此心只似长江水，终古悠悠向北流。
春日绝句（元·伯颜（子中））　　七言绝句　押微韵	几片残红点客衣，小溪流水鳜鱼肥。画桥尽日无人过，杨柳青青燕子飞。
北山（元·伯颜（子中））　　七言绝句　押微韵	平川杨柳翠依微，暖日游丝挂绿扉。啼鸟不知江国变，多情到处劝人归。
过梅岭冈留题（元·伯颜（子中））　　七言绝句　押支韵	马首经从庾岭回①，王师到处悉平夷。担头不带江南物，只插梅花一两枝。
七哀诗七首（元·伯颜（子中））	有客有客何累累，国破家亡无所归。荒村独树一茅屋，终夜泣血知者谁？燕云茫茫几万里，羽翮铩尽孤飞迟。呜呼我生兮乱中遘，不自我先兮不自我后。
