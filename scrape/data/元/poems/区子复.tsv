公署述怀（元·区子复）	龙津士者白沙客，几载流离归未得。何时回首理田园，底事悤悤走南北。缅思先世本儒林，诗礼箕裘绍簪笏。传家一卷鲁麟经，直上青云登仕籍。一官佐邑理武仙，翩翩遽捧毛生檄。吴楚山川揽辔看，淮水河流经历历。中原风俗犹存古，前代名贤有遗迹。父老争迎少府车，士夫快睹文章伯。琴堂日永公事简，案牍纷纷多委积。持心廉谨务律己，处事公勤思称职。戴星出入不辞劳，朝履东郊暮南陌。春风郁郁长桑条，夏陇芃芃多秀麦。数家破屋困徵求，几户编氓瘐力役。救时先务赋役均，生聚终斯田野辟。民风旧习拟丕变，吏弊多端思尽革。上副吾君旰食心，下使群黎均感德。要追卓鲁歌善政，罔俾龚黄嘉异绩。素志长怀报国丹，苍髯早为忧民白。回思故里数亩田，比似成都桑八百。大儿耒耜可躬耕，小女辛勤足供织。岁时伏腊尽优游，不向他人仰衣食。先庐风雨待重修，故冢松楸欠封植。每逢寒食倍思亲，翘首东云长叹息。蒲涧清泉想旧盟，庾岭梅花寻故识。他时解印赋归来，社里徉狂会亲戚。款段车乘马少游，柴桑酒醉陶彭泽。锦水溪山依旧好，白沙风月今犹昔。我来渡此一镜平，楼台夹岸相峥嵘。乘风高步临江亭，亭前碧水通蓬瀛，水上云山罗翠屏。水流富贵千年恨，山锁兴亡万古情，流传奕叶世相承。举国入觐乡邦宁，宋朝牧守多名卿。宦游英俊皆诗鸣，翰墨挥洒天人惊。湖山草木增欣荣，画桥丛柳翠烟轻。十里珠帘捲暮晴，隔花临水自娉婷。中流荡桨扬歌声，一从南渡失经营。君臣对此忘旧京，倒戈戮将罢远征。权奸窃柄乱国经，致使戎马窥南溟。衣冠文物染膻腥，荣华富贵如浮萍。百年宇宙仍分争，东南贡赋来扬荆。风波浪泊绵远汀，瞬息千里无留情。南金大辂具镂琼，仓禀丰溢府库盈。我来越国且暂停，一场吊古酹江灵。岳王坟前秋草青，苏公堤上碧波澄。古今豪杰同凋零，惟有忠臣贤士千载留高名①。
