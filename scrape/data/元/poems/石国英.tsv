雁荡能仁寺遗诗（元·石国英）	我行天下山水半，侧身西望长嗟叹。山到蜀川方绝奇，世殊久被微官绊。万里提兵雁荡来，高牙一展岚雾开。松风吹骑联镳入，高日下照翻经台。老僧振锡去何所？香篝寂寂佛无语。山鸣谷应应者谁？似有秦民宅幽阻。姑休尔旅枕尔鋋，云深不得惊龙眠。水晶一派泻琤玉，岁与清气中洄沿。二三溪碓长林下，人力罢舂天所借。草香花净太古春，虎啸猿吟明月夜。幽寻静胜登嵯峨，鸾旗柱笔光影摩。诗成写破峭壁翠，稽首岩前诺巨那。
