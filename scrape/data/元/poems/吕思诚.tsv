题政平楼（元·吕思诚）　　七言律诗　押尤韵	漓江江上古昭州，一带孤城有此楼。云护山容檐外立，月将波影槛前浮。朝廷只许平持狱，官府终当详谳囚。笔底判花生死地，百年雨露一时休。
游嘉山（元·吕思诚）　　七言律诗　押先韵	不到嘉山十五年，神林祠宇两悠然。鹅溪鹅泛溪头月，龙井龙蟠井底天。霖雨未能酬素志，烟霞且得遂高眠。一觞一咏归来晚，朋友相联若有缘。
桂林八景 尧山冬雪（元·吕思诚）　　七言律诗　押先韵	尧山绝秀岭南天，雪压林峦飘素烟。高倚暮云屏掩翠，半消晴日玉开田。驿梅逢腊岩前发，羽檄冲寒徼外传。何日楼头閒拄笏，两阶舞罢对琼筵。
寄内（元·吕思诚）　　七言律诗　押庚韵	自从马上苦思卿，一个穷家两手擎。少米无柴休懊恼，大男小女好看成。恩深夫妇情何极，道合君臣义更明。早晚太平遂归计，连杯共饮话离情。
戏作（元·吕思诚）　　七言律诗　押鱼韵	典却春衫办早厨，老妻何必更踌躇？瓶中有醋堪烧菜，囊里无钱莫买鱼。不敢妄为些小事，只因曾读数行书。严霜烈日皆经过，次第春风到草庐。
松风书院（元·吕思诚）　　七言绝句　押麻韵	夕阳林树欲栖鸦，偶到东山处士家。松子岭高岚气润，幽轩开碧落松花。
嘉山灵源祠（元·吕思诚）	山岌岌兮势若揭，水煦煦兮深黑色，晋公子兮凛而烈。坎坎兮击鼓，傞傞兮屡舞。八珍兮几清，肴核兮维旅。水之涯兮山之下，驾云旗兮乘雷车。倏从电影兮若有所睹。
