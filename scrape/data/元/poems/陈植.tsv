送赵生（元·陈植）　　五言律诗　押支韵	玄霤峰如画，别来劳梦思。江乡为客久，岁晚到家迟。夜暖梅花发，冬深草亦衰。红尘染衣袂，莫使白云知。
龙兴寺（元·陈植）　　五言律诗　押微韵	先朝黄叶寺，老屋白云扉。灯续长明火，僧犹坏色衣。驮经马迹远，念佛鸟声微。唯有閒閒叟，坐看红日飞。
次友仁泊舟虎丘独步（元·陈植）　　七言律诗　押元韵	西丘雨过落花村，决决溪塘水涨浑。楼阁日斜唯影立，辘轳泉滴尚声喧。无言苍石空横道，傲世青山不出门。独往忽惊春已去，题诗犹记刻舟痕。
绿水曲（元·陈植）　　五言绝句　押庚韵	绿水西阊道，送君江上行。盆城应不住，五老笑相迎。
题画（元·陈植）　　七言绝句　押文韵	风里征帆驴上人，前程路远又斜醺。不知有客红尘表，閒看青山起白云。
自题画（元·陈植）　　七言绝句　押麻韵	无多茅屋沧波远，一半青山竹树遮。宛似吾乡荒寂地，直疑割我白鸥沙。
