寄武昌诸友（元末明初·吴惟善）　　七言律诗　押文韵	黄鹄①山前汉水濆，一时英俊总能文。金钗佐酒年俱少，银烛钞书夜每分。雁杳鱼沉劳远思，狼贪羊狠绝前闻。兵戈故国知谁在？目送②西南日暮云。
寄东海鹤年贤弟（元末明初·吴惟善）　　七言律诗　押删韵	鹤皋东望接三山，海上群仙日扣关。虎守月炉丹鍊就，龙吟霜匣剑飞还。故园松菊馀三径，老屋烟霞恰半间。为问林泉逃世者，如公今有几人閒。
小游仙（元末明初·吴惟善）　　七言绝句　押寒韵	河汉无声海月寒，长鲸吸浪洞庭乾。一声铁笛风云动，人在危楼第几阑。
