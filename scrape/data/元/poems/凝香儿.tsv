弄月曲（元·凝香儿）	蒙衫兮蕊裳，瑶环兮琼珰。泛予舟兮芳渚，击余楫兮徜徉。明皎皎兮水如镜，弄蟾光兮捉娥影。露团团兮气清，风飕飕兮力劲。月一轮兮高且圆，华綵发兮鲜复妍。愿万古兮每如此，予同乐兮终年。
天香亭歌（元·凝香儿）	天风吹兮桂子香，来阊阖兮下广寒。尘不扬兮玉宇净，万籁泯兮金阶凉。玄浆兮进酒，兔霜兮为侑。舞乱兮歌狂，君饮兮一斗。鸡鸣沈兮夜未央，乐有馀兮过霓裳。吾君吾王兮寿万岁，得与秋香月色兮酬酹乎樽觞。
采菱曲（元·凝香儿）	伽南楫兮文梓舟，泛波光兮远夷犹。波摇兮舟不定，扬余袂兮金风竞。棹歌起兮纤手挥，青角脱兮水潆洄。归去来兮乐更谁？
采莲曲（元·凝香儿）	放渔舟兮湖之滨，剪荷柄兮折荷英。鸳鸯飞兮翡翠惊。张莲叶以为盖兮，缉藕丝以为衿。云光淡兮微烟生。对芳华兮乐难极，返予棹兮山月明。
