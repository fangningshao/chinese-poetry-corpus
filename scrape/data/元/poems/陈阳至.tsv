武夷山（元·陈阳至）　　七言律诗　押支韵	宴罢曾孙不再期，彩桥断绝可胜悲。药炉火冷丹升鼎，坐石云閒鸟护棋。白凤舞空银阙迥，青鸾度嶂玉笙随。仙翁已许丹台约，拟濯尘缨向水湄。
冲佑万年宫（元·陈阳至）　　七言律诗　押尤韵	九曲前溪碧玉流，停桡夜泊羽人丘。云容蜃气疑江岛，月色虫声讶晚秋。一别虹桥情黯黯，千年鹤驾事悠悠。爽灵五夜朝天所，吸取朱霞散九州。
南禅禅寺（元·陈阳至）　　七言绝句　押麻韵	水南山寺逢秋社，几树芙蓉未著花。薄暮凉风渐吹急，月明山路接溪沙。
华岩寺（元·陈阳至）　　七言绝句　押霰韵	岩花冷落春流浅，春已沿流花片片。一径莓苔老白云，斜阳燕子飞楼殿。
灵泉寺（元·陈阳至）　　七言绝句　押麻韵	夜汲清江籁不哗，大瓢贮月沁胡麻。人间春色僧无分，一任东风落尽花。
