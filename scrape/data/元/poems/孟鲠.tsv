南京（金末元初·孟鲠）　　七言律诗　押元韵	愔愔坊陌傍深春，活活河流雨过浑。花鸟几时充贡赋，牛羊今日上丘原。犹传柳七工词翰，不见朱三有子孙。我亦前生梁楚士，独持心事过夷门。
折花怨（金末元初·孟鲠）　　七言绝句　押麻韵	匆匆杯酒又天涯，迟日墙东叫卖花。可惜同生不同死，却随春色去谁家。
徐州（金末元初·孟鲠）	徐州压城霜木赭，可能回首风尘下。当年缟素从西来，仰天伏地声呜哑。君臣大义日月白，牧野鸣条此其亚。帝王气象佳葱葱，举止却类田舍翁。美人琼玉是粪土，四海正在水火中。如龙如虎尚蹉跌，况乃竖子贪天功。
猛虎（金末元初·孟鲠）	猛虎被束缚，皮肉不相保。人生到错迕，天地亦草草。古来割据何代无，可怜百万殉匹夫。渔阳突骑如风火，青州城门铁作枢。丈夫好在识时务，座上赤龙公莫舞。沙海荒荒魂不归，莫说青州泪如雨。
