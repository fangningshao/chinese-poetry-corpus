晋祠三首（元·孛朮鲁翀）　　七言律诗　押先韵	掌文握瑞既符天，宗子维城足尚贤。功在生灵报君父，礼宜尸祝配山川。群云色映三农壤，时雨神通万斛泉。幸与诸公谒祠下，令人长叹酂桐编。
题周公益墨迹（元·孛朮鲁翀）　　五言绝句　押阳韵	今观益公帖，老气肃锋铓。孙氏青毡永，宜开宝墨堂。
题公益答孙鲁斋帖（元·孛朮鲁翀）　　七言绝句　押微韵	丞相裁诗答布衣，殷勤辞翰总珠玑。秋风吹落苍松树，二百年来此道非。
范坟诗（元·孛朮鲁翀）　　押微韵	忠文峨眉英，始也迹甚微。堂堂薛简肃，旟隼西南飞。其人古廉守，肯持蒟酱归。所得一伟人，天下大布衣。引以宾王家，光映春官闱。昭陵宋仁主，前星久无辉。犯讳言所难，雷电每霁威。雄哉鍊石手，妙补天巍巍。丞相江南来，云掩扶桑晖。旧德陈苦辞，往往阨谤讥。诸贤抗章疏，弱卒攻坚围。公力斡禹鼎，正气砰黄扉。荆舒愤至骨，斥语笔自挥。赠之以蕙兰，何往无芳菲。时公与司马，声谐玉琴徽。解冠挂神武，甘老西山薇。九宇日瞀瞀，赤子将畴依。两公幸无恙，起拯或庶几。嗣君元祐初，痛洗前人非。民望属司马，欲遁天为鞿。帝命起公卧，门久车马（一作停）騑。君实了吾事，此外何所希。清风溢寰海，不啻严陵矶。公既晚家许，道德人所腓。襄城下封竁，汝颍皆京圻。我来访遗垄，名姓存依稀。来仍散兵烬，雨雪无留霏。公名在天下，岂逐薤露晞。谁能禁耕牧，盛事乘薪机。吾力不足振，感叹徒歔欷。
御宿行（元·孛朮鲁翀）	苍茫帝星移紫微，露寒金屋人依依。梦断瑶池宴王母，地上麒麟鞭不走。山灵诃护魑魅中，何罪取憎逆旅翁。神龙脱渊命如蚁，老妪眼明龙得水。醉轰恶少慰君归，归来宫柳回春熙。仲舒三策贱于草，明日黄金赐山媪。
阅故唐宫（元·孛朮鲁翀）	锦帆（一作佩）走灭淮海波，虬髯起操汤武戈。荡民疮痏六朝下，天开百二秦山河。我来傍徨旧宫土，细麦繁花忽谁主？终南王气三百年，仙李春风一千古。春风吹梦天茫茫，玉楼金殿春云香。开元舞马散冥寞，纥干冻雀含悲凉。世态苍黄几烟雾，秦汉英灵不知处。昆仑河脉自西来，湘浦雁行今北去。
