题破窗风雨图（元·沈廷圭）	刘君性嗜学，孜孜事三馀。孤灯破窗下，简编自卷舒。潇潇风雨来，吾伊声自知。安贫人所难，味道心常愉。我闻颜子渊，箪瓢陋巷居；千载称亚圣，声价重璠玙。又闻陶渊明，所处亦敝庐；萧然环堵间，左右惟图书。吁嗟世之人，惟乐耳目娱。华居美饮食，所务安其躯。良心日以斲，畴能返厥初？勖哉刘孝廉，圣贤以为徒。
