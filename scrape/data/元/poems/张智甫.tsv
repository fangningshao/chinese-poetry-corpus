和忠佑庙咏韩木韵（元·张智甫）　　七言律诗　押阳韵	死生种木昉于唐，木到于今色倍苍。有大才名蜀相柏，无穷教思召公棠。人怀遗爱谁甘斧，天鉴孤忠不忍霜。愿与灵株长不朽，韩山山上一炉香。
歇甘露寺（元·张智甫）　　七言律诗　押真韵	额分甘露自枫宸，偶作郊行认不真。屋讶天台小方丈，僧疑石室老功臣。半霄云雾闻人语，一块虚空挂佛身。要识此山奇绝处，石间诗句最精神。
山行有感（元·张智甫）　　七言律诗　押麻韵	菜一盆儿饭一锅，间关石窍作生涯。山林纯是欢娱鸟，天地不开烦恼花。荒草田园元亮屋，浮萍弟妹少陵家。此身不得如微物，有触令人重叹嗟。
山中忆故友（元·张智甫）　　七言律诗　押尤韵	自从学舍厄戈矛，畴昔文盟一霎休。不见新诗来饭颗，似闻哀诔满瓜丘。未寒梦绕梅边驿，才暮心悬雪里舟。愿入东都名节党，如今尚有几人不。
题翠香楼（元·张智甫）　　七言律诗　押麻韵	危楼独上几咨嗟，望眼何由见翠华。一水空流残月去，万山枉被乱云遮。士夫不运中原甓，将帅谁鸣半夜笳。衰草寒烟凝睇望，何人犹唱后庭花①。
