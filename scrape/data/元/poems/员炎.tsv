扇尾羊（元·员炎）　　七言律诗　押先韵	冯翊春草香芊绵，柔毛食饱饮苦泉。卧沙稀肋琼箸细，带霜小耳春茧圆。扇尾一方移种类，风头万里摇腥膻。吾生本无食肉相，不烦浼手愁烹煎。
马酮（元·员炎）　　七言律诗　押真韵	漫说千杯不醉人，清光压倒洞庭春。携行可用紫丝络，渴饮不烦乌角巾。摇动革囊成酝酿，封藏花盎作逡巡。坐中一混华夷俗，或有豪吞似伯伦。
洛阳怀古分韵得发字（元·员炎）　　五言绝句　押月韵	东洛打空城，北邙连废阙。怀古动悲吟，远客生华发。
隆德宫（元·员炎）　　七言绝句　押齐韵	林花细妥胭脂色，水荇轻淤翡翠泥。歌舞留连嫌昼短，楼台缥缈觉天低。
宴集东平湖亭（元·员炎）　　七言绝句　押先韵	北海尊前人似玉，东原城下水如天。满眼荷花三百顷，采莲人语隔秋烟。
高唐道中（元·员炎）　　七言绝句　押齐韵	影孤海内干戈满，愁入天涯草树低。桑柘影空蚕已老，陂塘涸尽燕无泥。
句（元·员炎）　　押侵韵	宿雨乍收云叶断，犹疑电影掣湖心（济南金线泉宿雨）。
