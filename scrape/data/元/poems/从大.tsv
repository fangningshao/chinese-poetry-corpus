题水村图（元·从大）	钱子守道殊自适，某水某丘藏袖中。有时对客且舒卷，坐我绝境烟波空。参差老雁忽飞起，微风欲拂芦苇丛。湾埼寂寥悬网罟，夕阳隐约归渔翁。远山近山云漠漠，前村后村水重重。适从何来荡雨桨，岩崖浦溆遥相通。深林蔽亏八九家，竹篱茅户既不同。青天白日机事息，乐此耕饮得古风。谁言见画独幻影，我欲振衣即往从。因思辋川著摩诘，复想嵩山栖卢鸿①。只今好事空见画，山川缅邈悽遗踪。
