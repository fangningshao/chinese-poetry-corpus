省官命诸生为守城马发挽诗欲为申奏立庙（元·洪必元）	伏波裹尸还，马璘苦战死。至今骨犹香，勋名照青史。桓桓马将军，或疑其孙子。逾月婴孤墉，四面集飞矢。生不为降俘，死期为厉鬼。小卒窃开关，大兵遂劘垒。满城血为池，全家脑涂地。英雄为痛心，三十馀年矣。阴房野燐青，坏道丛祠圮。天朝未旌忠，谁为血其祀。名公访古迹，立马斜阳里。临风叫英魂，月寒天在水①。
