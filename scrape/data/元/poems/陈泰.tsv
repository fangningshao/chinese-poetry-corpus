游定林寺和韵（元·陈泰）　　五言律诗　押灰韵	一灯何处起，千载续黄梅。世与身俱幻，吾携影独来。山空钟自响，日淡鹤将回。寄语沙头鹭，相逢慎勿猜。
夜起（元·陈泰）　　五言律诗　押阳韵	霜气悬中夜，星明动大荒。竹深闻警鹤，屋小近鸣螀。寂寞怀三径，徘徊感一凉。邻人不仝咏，长篴自相忘。
送友人适衡阳（元·陈泰）　　五言律诗　押阳韵	好去昌吾道，谁能滞故乡。壮怀云万里，吟兴月三湘。浦阔鱼吹浪，天低燕语樯。祝融青眼在，南极想辉光。
戊戌元日（元·陈泰）　　五言律诗　押微韵	梦破空山晓，晴光映竹扉。一年今日始，万里故人非。受岁无贫富，随时有顺违。忽惊青眼在，池草粲依依。
隐几（元·陈泰）　　五言律诗　押先韵	隐几复何事，欲怜还自怜。梦惊渠是我，坐以日为年。榆柳传新火，菖蒲灌活泉。离离江上草，又带几分烟。
马头馆居（元·陈泰）　　五言律诗　押删韵	入夏楼偏迥，推窗揖远山。柳烟笼岸碧，梅雨著衣斑。乔木年年异，幽斋日日闲。风流无复见，坐待暮鸦还。
僧房（元·陈泰）　　五言律诗　押萧韵	僧房吟坐久，孤枕已中宵。灯尽寒侵幌，梅香梦过桥。江湖残岁逼，风雪故山遥。明日又行役，天涯影寂寥。
次禾川贺思明游衡阳（元·陈泰）　　五言律诗　押阳韵	青原有嘉士，独佩楚兰芳。敏手须蟾窟，何心念鹿场。词华堪应俗，学业更知方。早晚迎归棹，江花满意香。
送谭志仁（元·陈泰）　　五言律诗　押支韵	聚首分婚冠，承家有别离。故园花落后，此地月圆时。适远谁前料，临期子自思。湘船半乡邑，消息定能知。
次尹立大韵（元·陈泰）　　五言律诗　押真韵	有力聊供世，无家却累亲。独怜为客意，每向故人真。枕簟风光入，林塘晚色新。一尊谁与共，愁极好生春。
元日郊行（元·陈泰）　　五言律诗　押庚韵	僧房梦初醒，随意得郊行。茆屋炊烟白，梅花野水明。酒旗摇日影，林鸟散春声。多少閒吟兴，东风第一程。
和筠轩公子韵（元·陈泰）　　五言律诗　押庚韵	公子多豪气，□□□□成。如何赋佳句，亦自爱秋声。老去怀孤愤，逢人愧耦耕。江湖长契阔，安得话平生。
偕犹溪诸公同游青原山谒七祖塔步韵（并序）（元·陈泰）　　七言律诗　押先韵	梦里青原四十年，六朝来觐塔中仙。传灯有记贝书在，飞锡无声霜井圆。石壁倚云僧入室，饭钟萦树鹊通禅。看碑忽悟曹溪旨，拟向人间息万缘。
和樵云韵（元·陈泰）　　七言律诗　押鱼韵	玄风远叹结绳初，小邑烹鲜特绪馀。门外树阴彭泽传，窗间草色郑玄书。醉看华发惟诗在，笑抚高怀与世疏。闻道九霄鸾凤集，可能橡栗更随狙。
天马赋（元·陈泰）	若有龙兮，渥洼之子，荣河之孙。产自月窟，来于大宛。筋权奇而虎脊兮，肉磊磈而峰观。精神变化不可测兮，上贯乎星房之垣。朝发踪乎河济兮，晡没影乎昆崙。虽有御勒不暇顾兮，彼舆隶其焉能援。昔遭时之孔阨兮，伏皂枥而中颓。随驽骀而并驾兮，又或骄逞而相欺。啖刍菣而不饱兮，羌豆菽之可期。轭盐车而登太行兮，路岧峣其险崎。羲和迫而将晏兮，势苍黄而摧萎。翩翩之伯乐兮，道安适而逢之。泫然为子涕兮，尔何困乎此欷。世贵贱之不分兮，信焉用夫骏为。解剑佩以为质兮，吾将待子而西归。欲扫空夫大漠之野兮，宁轹玄圃而腾崦嵫。不然乘云蹑风载周穆而远览兮，造王母乎瑶池。于是天马俯首喷沫，振鬣仰吁物固各有所遇兮，遇固各有时。向微子之超越兮，骨委绝其谁知。纵逸气之凌厉兮，独不为子而徘徊。倘一试而遽舍兮，驾鼓车兮何悲。伯乐复叹而为之歌曰：天马兮风騣，批竹耳兮夹镜瞳。少不自见兮老愈工，嗟哉蹭蹬兮，吾知尔之为龙。
留别欧阳玄鲁伯昭二同年（元·陈泰）	麒麟骨骼虎豹文，当年湖湘谈两君。胸中磊落当经史，岂独下笔空凡群。贵戚权门皆倒屣，南北风云会于此。谈笑真堪鲁仲连，风流亦到欧阳子。玉堂万卷图书新，冉冉翳凤骖星辰。天孙云锦不浪织，帝旁已染红嶶春。我身亦生大国楚，尊前作歌能楚舞。屈原贾谊今已矣，世间人才吁可数。
题赵子昂画马歌（元·陈泰）	九原骏骨埋地中，一夕尽化霜皮松。画史刳松作神墨，扫出骐驎带松骨。烟沙漠漠披风鬉，精气炯炯房星同。天山无人草木白，西极日没黄河东。时平使汝困辕轭，不得变化腾为龙。黄金掷送燕台下，当日君王惜高价。自从汗血去人间，老死英雄空见画。千年祇说曹将军，弟子韩干终无闻。今之画者赵翰林，呜呼三晋贤子孙！
赠思齐郭处士（元·陈泰）	先生奚为箕颖之清幽，忽思洞庭衡岳而南游。南方风气未宣泄，浩与嵩路相沉浮。二百年冠冕黼黻亦已极，犹有存者弘璧琰琬琳琅球。先生志趣好奇古，欲使天禄四库题藏收。天高日月卫辰极，五十五度当中州。遗经不肯列韩魏，精舍径为河南脩①。吾闻清庙贵茅屋，丹刻踰制非前猷。周公不公孔不丘，悽怆诞幻蛇为牛。撞钟吹螺日鼎食，绀宇珠盖王公侯。朝神雨露不分别，稂莠遂胜嘉榖秋。我居道德仁义宅，窃为禄补中心忧。先生但看持钵化，图构梵刹为身谋。其徒数千人，遮道更唱咻。高明之室鬼所阚，顷刻布地金钱流。呜呼民生衣食惟粟帛，独不念灵光殿古梁栋折。
赠琴士吕中谷（元·陈泰）	象环櫑具青纶巾，路人唤作回仙人。茆君洞里醉千日，至今弹得华阳春。我贫无琴亦无酒，提壶问字皆琴友。三杯一曲墨淋漓，白雪花飞满晴牖。前年醉倒兰溪边，水云沃以松风弦。醒来月色浩如泻，今夕对月空潸然。呜呼水云不复起，徐公乐章吕公指。虽无老成有典刑，为我临流泻秋水。
秋江钓月图歌（并序）（元·陈泰）	青萝断岸苔如发，天清水落鱼龙窟。中有江南漫浪翁，独棹秋江钓明月。秋江月白芙蕖深，扣舷夜和江神吟。不须槎上泛牛斗，琼楼玉宇空人心。千年白石今可煮，一掬泉香捣云母。富贵知君已厌看，翠黛红妆梦中舞。人间月色尽风波，闻道君家月最多。我亦扁舟下彭蠡，到门相访定如何。
