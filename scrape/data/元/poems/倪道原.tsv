寄简吴宗师（元·倪道原）　　七言律诗　押微韵	桂旗兰盖肃骖騑，暂领仙官出禁闱。泰畤神光修夜祀，函关紫气望东归。蛟龙宛尾承香案，鸾鹤分翎织缟衣。列岳遍祠回祝册，五云高拱近天威。
题张真人觐回行卷后（元·倪道原）　　七言律诗　押麻韵	龙蟠虎踞汉仙家，碧玉楼台护紫霞。春在猗兰开奕叶，风暄珠树吐三花。霓旌翼驾朝元早，云笈传书卜世遐。忝是蓬莱山畔客，星河惯识上天槎。
送道者归闽省亲（元·倪道原）　　七言律诗　押东韵	采药求仙碧海东，客行重入故乡中。铜盘露滴三秋月，玉杵霜飞五夜风。榕叶尽从来后老，桃花只是去时红。南真奕世多仙气，衡岳峰头几岁逢。
奉呈虞侍讲三首（元·倪道原）　　七言律诗　押微韵	文帝中兴戢武威，元臣高步列彤闱。玉鞭调马陪春宴，银扇回鸾从夜归。立仗官曹移讲席，捧香侍女拂朝衣。龙舆一去桥山远，独抱孤云万里飞。
赠人远游（元·倪道原）　　七言律诗　押歌韵	远辞云月谢松萝，频倚邮亭拂太阿。裘解鹔鹴春卧稳，杯乾鹦鹉夜吟多。三韩方丈连沧海，华岳终南隔大河。此地经过重回首，天门佳气正嵯峨。
题寿春堂（元·倪道原）　　七言律诗　押虞韵	兵卫森门列綵戵，使君堂上足欢娱。醉攀北斗斟元气，坐领东风动九衢。千岁崖松收琥珀，三秋海树长珊瑚。故家旧德犹遗泽，奕叶兰芳衍庆符。
送人入京二首（元·倪道原）　　七言律诗　押寒韵	十载秦城梦寐间，客衣重著思漫漫。江河众水分流出，济岱诸山对海安。茅店听鸡霜月白，柳桥饮马晓风寒。旧藏箧内阴符在，赢得苏郎对雪看。
题成趣亭（元·倪道原）　　七言律诗　押删韵	吴氏亭台水竹间，百年幽兴满松关。匏樽雪后移当径，石榻晴来卧看山。昼日鸣鸡花下散，春风飞燕柳边还。扬雄五亩城西宅，草就玄经未得閒。
送傅与砺广州教授（元·倪道原）　　七言律诗　押尤韵	秋尽黄茅瘴雾收，计程君合到交州。天垂北极星文□，地尽南图海气浮。灵药谩从方士采，明珠岂效贾胡留。临歧不作经年别，有约看花上苑游。
