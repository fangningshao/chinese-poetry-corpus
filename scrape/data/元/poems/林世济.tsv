敬和草玄内翰先生台字韵并呈世寿堂贤乔梓过目（元·林世济）　　七言律诗　押灰韵	铁史新移淞上屋，子云住蜀小亭台。窗涵九朵山尖出，门对百花潭水开。月下文箫骑虎去，云间青鸟送书来。高年自得养生术，政似婴儿初未孩。
漫兴一首奉怀草玄先生（元·林世济）	噬牙不可摩，颔鳞不可婴。所以明哲士，婉娈逃其生。埳蛙既聒聒，陵苕亦荣荣。怀哉一壶酒，南山最高层。
