龙剑合曲（元·贾蓬莱）	龙剑埋没狱间久，巨灵昼卫鬼夜守。蛟螭藏，魍魉走，紫焰煌煌射牛斗。影含秋水刃拂霜，司空照之识早有。丰城发函留其良，千岁纯钩始分首。龙剑灵，是龙精，瑩如鹇尾摇清冰。雄作万里别，雌复千古情。会当逐风雷，相寻入延平。天遣雷焕儿，佩之大泽滨。铿然一跃同骏奔，骇浪惊涛白昼昏。始知神物自有偶，千秋万岁肯离群。
