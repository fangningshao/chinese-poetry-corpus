踏灾行（元末明初·袁介）	有一老翁如病起，破衲𣰦毿瘦如鬼；晓来扶向官道傍，哀告行人乞钱米。时予奉檄离江城，邂逅一见怜其贫；倒囊赠与五升米，试问何故为穷民。老翁答言听我语，我是东乡李福五。我家无本为经商，只种官田三十亩。延祐七年三月初，卖衣买得犁与锄；朝耕暮耘受辛苦，要还私债输官租。谁知六月至七月，雨水绝无潮又竭；欲求一点半点水，却比农夫眼中血；滔滔黄浦如沟渠，农家争水如争珠；数车相接接不到，稻田一旦成沙涂。官司八月受灾状，我恐徵粮吃官棒；相随邻里去告灾，十石官粮望全放。当年隔岸分吉凶，高田尽荒低田丰；县官不见高田旱，将谓亦与低田同；文字下乡如火速，逼我将田都首伏；只因嗔我不肯首，却把我田批作熟。太平九月开旱仓，主首贫乏无可偿；男名阿孙女阿惜，逼我嫁卖陪官粮。阿孙卖与运粮户，即日不知在何处；可怜阿惜犹未笄，嫁向湖州山里去。我今年已七十奇，饥无口食寒无衣；东求西乞度残喘，无因早向黄泉归。旋言旋拭腮边泪，我忽惊惭汗沾背。老翁老翁无复言，我是今年检田吏。
如梦令（元末明初·袁介）	今夜盛排筵宴。准拟寻芳一遍。春去已多时，问甚红深红浅。不见。不见。还你一方白绢。
