【南吕】四块玉 知足（元·爱山）	两鬓秋，今年后。着甚干忙苦追求？人间宠辱还参透。种春风郑子田，牧青山宁戚牛，倒大来得自由。
【南吕】四块玉 美色（元·爱山）	杨柳腰，芙蓉貌。袅娜东风弄春娇，庞儿旖旎心儿俏。挽乌云叆叇盘，扫春山浅淡描，斜簪着金凤翘。
【越调】小桃红 消遣（元·爱山）	一溪流水水溪云，雨霁山光润，野鸟山花破愁闷。乐闲身，拖条藜杖家家问。问谁家有酒，见青帘高挂，高挂在杨柳岸杏花村。世间惟有酒忘忧，酒况谁参透？酒解愁肠破僝僽。到心头，三杯涤尽胸中垢。和颜润色，延年益寿，一醉解千愁。
