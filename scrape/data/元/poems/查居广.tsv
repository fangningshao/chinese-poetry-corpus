送危方逸之京（元·查居广）　　七言律诗　押阳韵	石门江上送危郎，好上神京北斗旁。汉代文章须贾马，周家道德并虞唐。柳林马过沉云黑，沙碛驼鸣落日黄。为计游程二千里，朔风吹雪正茫茫。
二银女祠（元·查居广）	银冶二女祠，抚州之金溪。其家姓葛氏，无字年未笄。羞颜不出户，宛娈守礼仪。在唐宝历岁，其父为胥吏。官家起银场，日夜遭箠楚。勤红问父苦，玉颊啼朱雨。父命斯易活，誓以死相许。禽兽尚知义，报父宁死心。投身入银冶，遂化成白金。郡县惊且叹，奏名上朝端。下诏罢炉冶，鸡犬皆平安。已经五百岁，历历人犹传。荒祠俯流水，像设还俨然。世间尽儿女，此事谁能前？缇萦费娥去，未有堪比伦。可比惟英皇，双魂抱烦冤。至今湘江竹，出土含泪痕。
□□□□□□□（元·查居广）	汲汲岁年徂，惨惨冰霜厉。君子不遑舍，明发戒行李。南台雄且高，国家所仗倚。辟掾无凡材，今子足称是。谔谔锄奸贪，轩轩摄悍鸷。风俗归之正，郡邑得以治。御史不敢争，简书岂非议。捣空狐狸穴，动有鹰隼气。仕宦等一掷，名节在万世。皇皇吾君业，正朔越裳被。今岁一再敢，求言弭灾异。况子得言秋，盍体尧舜意。吾师范德机，每与论兹事。露坐山月高，抚剑各流涕。我本沧浪人，鼓枻从此始。
孝子行（并序）（元·查居广）	丰城昔在至元岁，寇贼纷纷乱如鬼。是时廖生抱母行，不死白刃天有情。固知至愿天必感，母子全活见太平。廖生虽死犹未死，往往遗民言此事。有如江革遭乱离，负母逃潜经险阻。情词恻恻贼舍之，孝德还堪耀今古。乌乎薄俗𤡔獍同，墓上请看纯孝子。
胡波斯引为丹阳氏作（元·查居广）	紫凤檀瓢剖鸣玉，■（文磷）斑镜面蚺蛇腹。银丝四索挂寒冰，中有骊珠三万斛。丹阳老人今乐师，当筵一曲《胡波斯》。太罕新声变哈失，曹纲缩手昭君悲。捩轴抽弦弹曳乐，历乱金盘撒飞雹。贝宫月冷泣雌蛟，瑶汉秋清叫孤鷟。玉壶水咽铜龙哀，绕指忽作盘空雪。剑光迸火玉斗碎，马蹄飞蹴河冰裂。洪牙促羽调声转，壮士气酣毛发立。蹋歌起舞劝一觞，不惜花袍酒淋湿。老人波斯技绝伦，出入侯门三十春。银鸾半臂紫貂帽，光动主翁筵上人。繁华转眼成今古，独技波斯向谁鼓。归来醉卧锦氍毹，高楼一夜梨花雨。
