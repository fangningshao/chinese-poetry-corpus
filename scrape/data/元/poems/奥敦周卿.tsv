【双调】蟾宫曲（元·奥敦周卿）	西山雨退云收，缥缈楼台，隐隐汀洲。湖水湖烟，画船款棹，妙舞轻讴。野猿搦丹青画手，沙鸥看皓齿明眸。阆苑神州，谢安曾游。更比东山，倒大风流。西湖烟水茫茫，百顷风潭，十里荷香。宜雨宜晴，宜西施淡抹浓妆。尾尾相衔画舫，尽欢声无日不笙簧。春暖花香，岁稔时康。真乃上有天堂，下有苏杭。
【南吕】一枝花（元·奥敦周卿）	平林暮霭收，远树残霞敛。疏星明碧汉，新月转虚檐。院宇深严，人寂静门初掩，控金钩垂绣帘。喷宝兽香篆初残，近绣榻灯光乍闪。
【南吕】一枝花 远归（元·奥敦周卿）	年深马骨高，尘惨貂裘敝。夜长鸳梦短，天阔雁书迟。急觅归期，不索寻名利。归心紧归去疾，恨不得袅断鞭梢，岂避千山万水！
