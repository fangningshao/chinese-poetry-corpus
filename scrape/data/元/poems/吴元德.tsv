次韵马伯庸游玉泉山（元·吴元德）　　七言律诗　押尤韵	飞絮晴丝络马头，春风常记侍宸游。牙樯映日开龙舰，天乐连云上翠楼。杨柳尽随堤北偃，芙蕖不碍水东流。遥瞻玉辇时巡处，千里风烟紫塞秋。
兴圣宫退朝口号（元·吴元德）　　七言律诗　押歌韵	蹀躞青骢白玉珂，百官朝会日相过。天临奎壁星辰近，云覆蓬莱雨露多。寿岳倚空开宝殿，御沟流水绕金河。微臣稽首无封事，愿进清平第一歌。
