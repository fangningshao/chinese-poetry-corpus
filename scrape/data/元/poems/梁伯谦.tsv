送萧县丞（元·梁伯谦）　　七言律诗　押齐韵	塞上蘼芜绿渐齐，庄浪相送踏春泥。行人已向今朝别，好鸟何须尽日啼。杨柳风寒兰水外，玉田烟暖华山西。白头谁谓知心晚，准拟重来泛旧溪。
寄杨润之表兄（元·梁伯谦）　　七言律诗　押尤韵	自惭踪迹付飘流，端为浮生拙计谋。亲友别离情切切，树云相忆路悠悠。心怀故里多成梦，身在屯田未足忧。为报江头垂柳绿，长条留取系归舟。
别后寄澄江先生（元·梁伯谦）　　七言律诗　押支韵	晚来江水正流澌，恰似东风送别离。白屋半间应有分，青山千里不胜思。穿林月色生愁况，扑野萤灯照鬓丝。此际寂寥吟兴少，竹窗空倚雁过时。
冬夜送谭甥渊还甘山以鼓吹续编诗为首句（元·梁伯谦）　　七言律诗	碧云红树动离情，酒尽宵分送客行。桂棹兰桡随绿水，板桥霜月映寒灯。休誇此日朱颜好，只恐重逢白发生。明日到家从所适，草堂花木足华荣①。
六湖塘见春雁（元·梁伯谦）	蘼芜绿长香簇簇，双雁忘机相对浴。东风何事不归飞，应念江南春草绿。燕山密雪正茫茫，况有桃花水满塘。毕竟不如归去好，楚云湘雨是他乡。
