题澄碧楼（元末明初·邾经）　　五言律诗　押盐韵	燕入雨侵帘，鸥栖月近檐。白纡三泖曲，青隐九峰尖。夏簟风漪展，春醪雪乳拈。元龙怜远客，高卧想无嫌。
方寸铁赠朱伯盛（元末明初·邾经）　　七言律诗　押文韵	朱君手持方寸铁，模印能工汉篆文。并剪分江龙喷月，昆刀切玉凤窥云。他年金马须承诏，此日雕虫试策勋。老我八分方漫写，诗成亦足张吾军。
奉陪吕志学曾彦鲁刘仲原同登虎丘赋呈居中长老（元末明初·邾经）　　七言律诗　押庚韵	虎丘山前新筑城，虎丘寺里断人行。胡僧自识灰千劫，蜀魄时飘泪一声。渐少松杉围窣堵，无多桃李过清明。向来游事誇全盛，曾对春风咏太平。
题唐伯刚贯月轩（元末明初·邾经）　　七言律诗　押先韵	使君文采歘翩翩，投檄归来志浩然。新构凤麟洲上屋，恰如书画米家船。干将破壁龙俱化，脉望飞空蠹亦仙。更试囊中五色笔，桂花香露洒银笺。
奉同谢雪坡次韵杨孟载（元末明初·邾经）　　七言律诗　押阳韵	紫薇花下月波凉，谢傅风流锦作裳。况有凤团新赐茗，犹馀鸡舌旧含香。仙槎杳杳秋无际，宫漏沈沈夜未央。荅赠扬雄诗句好，野人传诵下吴航。
走马灯（元末明初·邾经）　　七言律诗　押庚韵	清时何事及宵征，人马萧萧夜向明。历块风前微有影，衔枚月底寂无声。一身转战三千里，数骑看为百万兵。待得烧灯佳节过，烽烟永息贺升平。
题兰亭长咏图（元末明初·邾经）　　五言绝句　押先韵	兰亭已榛委，衣冠非昔年。吁嗟觞咏乐，犹托画图传。
题映雪图（元末明初·邾经）　　五言绝句　押豪韵	夜雪明书几，寒风入缊袍。如何烧凤蜡，只解饮羊羔。
三友图（元末明初·邾经）　　五言绝句　押寒韵	冰雪淡相看，心期许岁寒。莫同桃李伴，容易及春残。
吕德叔小小斋（元末明初·邾经）　　五言绝句　押真韵	斋居不自大，容此眇然身。汎览乾坤内，俱为逆旅人。
题画（元末明初·邾经）　　七言绝句　押先韵	隐者山林得静便，松风不动兴悠然。竟将尘事抛身外，只许泉声到耳边。
题桃花白头翁（元末明初·邾经）　　七言绝句　押尤韵	前度刘郎阻胜游，漫歌风雨替花愁。自怜人与春俱老，底事幽禽也白头。
题桂花十二红便面（元末明初·邾经）　　七言绝句　押东韵	金粟枝头十二红，何年飞向广寒宫。素娥只爱青鸾舞，且近琼楼立晚风。
题纨扇美人（元末明初·邾经）　　七言绝句　押真韵	蝶粉蜂黄满眼新，小园微步不胜春。白团欲把歌唇掩，生怕流莺也妒人。
题络纬图（元末明初·邾经）　　七言绝句　押文韵	牵牛风露满篱根，淡月疏星夜未分。灯下有人抛锦字，机丝零乱不成文。
营海轩诗（元末明初·邾经）　　七言排律　押鱼韵	兵后澄江失敝庐，何曾奏策似隋初。丈人旧忆河间渚，营海新题泖上居。翏渎山横遗战垒，松江水近足羹鱼。惯闻地与潮声转，时见龙将雨气嘘。槎路不通星是客，桑田频改日愁予。螺舟莫厌过从数，我亦羁穷欲著书。
娄东述怀寄示龙门上人玉山居士（元末明初·邾经）	寂寞娄东寺，经过岁暮时。后凋霜柏古，乱点石苔滋。方外尊吾友，龙门得老琦。十年今几遇，早岁故相知。震泽三江入，虹桥五色垂。水西春酒熟，花下晚尊移。联句应题竹，留餐更折葵。那知俱是客，各以业为师。莲社招呼费，茅堂出处卑。也驰支遁马，而向习家池。何物讥臣朔，如人舞怪逵。遂令兄弟急，岂但友生疑。落落情偏好，悠悠事莫期。参商天上路，萍梗海之涯。向忆身犹白，前修道不缁。君攀狮子座，我把桂花枝。吴子非无学，周胥亦有为。龙泉终再合，豹管未容窥。泥滑双扶屐，灯明共弈棋。笑言方款合，交谊更坚持。好客囊羞涩，捐人佩陆离。初筵俄列豆，屡舞竟扬觯。醉揖都轻别，醒吟每重思。优哉聊复尔，舍此欲何之。伐木鸣幽鸟，椷筒寄阿谁。玉山投美璞，珠水照摩尼。为说饶清事，从游尽白眉。载观名胜集，多是故人诗。自笑如张翰，何烦识项斯。江帆风去逆，林馆雨留迟。紫研玄香润，纹窗棐几宜。翔鸾开粉纸，直发引乌丝。燕坐书成癖，穷探字识奇。雄文《毛颖传》，小隶《武梁祠》。韩柳文章在，云龙上下随。两家才并立，千喙语难追。小子真狂简，前贤讵点嗤。百金宁取直，三绝且闻痴。漫与非神品，居然奉令仪。异时倾孔盖，八字读曹碑。回首高飞隼，行歌倒接䍦。剡溪归尽兴，泌水乐忘饥。野阁延疏广，韦编拾散遗。儒冠傲轩冕，农耒力菑畬。明月怀人远，长林鼓瑟悲。平常要久契，翻覆讶群儿。愿把平生意，毋求小有疵。矢心同白水，披腹献丹墀。把袂寒潮上，还家夜雪吹。上人逢顾恺，冯谢拙言词。
为张藻仲题高文璧画抱琴图（元末明初·邾经）　　押哿韵	听鹤亭前春澹沱，宿雨犹含百花妥。已愁三月酒船空，宣也抱琴能觅我。为言来自青衣洞，载得官醪满书舸。青衣仙人期远游，紫鸾将车尚虚左。老夫久矣厌刍豢，从之欲乞丹砂颗。孰云仙佩不可攀，洞天芒芒云久锁。只缘酤禁日以迫，尔尊我罍视犹夥。便须秉烛夜相继，过此将无生酒祸。老夫自适无何乡，故不饮醇今亦颇。阮宣杖头每独挂，陶令纱巾不曾裹。三泖平分碧玉壶，九峰半落芙蓉朵。从人拍手笑醉翁，写入新图无不可。胡为高璧忘吾形，只画张宣遗么么。宣也亦复颀而瘠，画作修髯知则那。想当下笔天机精，梦蝶轩中盘礴裸。不画邻瓮吏部縳，不图醉锸刘伶荷。为写抱琴山水间，意者于吾犹未果。璧也山林同此情，自惜老夫身懒惰。宣乎岂是王门伶，聊复尘中客裾拖。朱弦清庙尔当荐，金马朝登夕青琐。百年礼乐崩且坏，谁其兴诸悲皃轲。钟期伯牙宁后遭，余子眼中螟与蠃。高君宿昔号酒狂，过肆相牵倾白堕。自经丧乱赖酒活，今则禁之何□裸。便携张生入山去，石上弹琴松下坐。松肪酿熟中山醪，商颜采芝当蔬蓏。生不我留呼酒查，望入云汉星侈哆。莫过牵牛谈世事，但恐笑人如鳖跛。吾嗟高君真不凡，游戏丹青出兵火。后天有约醉寻真，可能同鼓蓬莱柁。
题顾定之墨竹（元末明初·邾经）	虎头诸孙总痴绝，老安不痴乃用拙。忆在吴中写墨君，雪楮水缣每飘撇。妙处不减文湖州，同时更有柯丹丘。眼底只今无此客，使我悒悒怀风流。苍梧想见斑竹活，看画忽焉忧思豁。安得二老从之游，搔首凉风起天末。
题读碑图（元末明初·邾经）	孝娥碑在曹江滨，谁其作者邯郸淳。中郎八字因赞美，后来索隐宁无人。老瞒久欲窥神器，既见此碑心若愧。较三十里乃遁辞，奸雄寔惮杨脩智。脩乎脩乎智有馀，用之治世将无如。露才扬已古所忌，况复汉贼基黄初。今我怃然观绘墨，怀贤为尔伤鸡肋。研磨铜雀台上瓦，点染霜毫动秋色。绝妙好辞天下无，异代读碑传作图。长歌落日西风起，酒酣击缶声呜呜。
