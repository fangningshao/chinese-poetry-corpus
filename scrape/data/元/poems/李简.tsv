登岳（元·李简）	三峰突兀与天齐，天门未到劳攀跻。层层石磴出林杪，萦回百折青云梯。盘石暂憩舒清眺，涧壑风来号万窍。水声俄在树梢头，疑有于菟天外啸。向晓才登日观峰，手披云雾开鸿濛。火轮欲上海波赤，金霞翻动苍龙宫。黄河一线几千里，吴越山川真地底。为数齐州九点青，更将伏槛窥东溟。李白不遇安期生，安得羽翼飞蓬瀛。
