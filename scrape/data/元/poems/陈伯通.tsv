海青马生肝（元·陈伯通）	金符飞下渥洼龙，鞭影轻抟六翮风。耳窍风声闻斗蚁，眼花云影疾惊鸿。未容骏骨辽东老，已得英名冀北空。一缕红尘江汉捷，天庭不为荔支红。催荐厨中语未阑①，控拳豪客簇雕盘②。翠翻云叶并刀乱，冰透霜花楚玉寒。一吮味甘牙齿滑，十分香彻鼻头酸。梦魂不到鲈鱼鲙，醉眼江湖特地宽。惊呼乳盎意匆匆，便觉馀香鼻观通。露滴冰盘蓝玉软，风生霜刃碧囊空。舞娃惊溅罗衣绿，酒客潜消醉脸红。若使昔人知此意，羊头烂熟不成功。
句（元·陈伯通）　　押元韵	肢伤一体娄师德，目眇三分李雁门。
