和元帝诗（南北朝·萧琛）	妙善有兼姿，群才成大厦。奕奕工辞赋，翩翩富文雅。丽藻若龙雕，洪才类河泻。案牍时多暇，优游阅典坟。儒墨自玄解，文史更区分。平台礼申穆，兔苑接卿云。轩盖荫驰道，珠履忽成群。德音高下被，英声远近闻①。
别萧咨议前夜以醉乖例今昼由酲敬应教诗（南北朝·萧琛）　　押寒韵	落日总行辔，薄别在江干。游客无淹期，晨川有急澜。分手信云易，相思诚独难。之子两特达，伊余日盘桓。俟我式微岁，共赏阶前兰①。
饯谢文学诗（南北朝·萧琛）　　押东韵	执手无还顾，别渚有西东。荆吴眇何际，烟波千里通。春笋方解箨，弱柳向低风。相思将安寄，怅望南飞鸿①。
咏鞞应诏（南北朝·萧琛）　　押侵韵	抑扬动雅舞，击节逗和音。却马既云在，将帅止思心①。
