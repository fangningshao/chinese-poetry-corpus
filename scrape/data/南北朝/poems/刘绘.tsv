同沈右率诸公赋鼓吹曲二首 巫山高（南北朝·刘绘）	高唐与巫山，参差郁相望。灼烁在云间，氛氲出霞上。散雨收夕台，行云卷晨障。出没不易期，婵娟以怅惆①。
饯谢文学离夜诗（南北朝·刘绘）　　押职韵	汀洲千里芳，朝云万里色。悠然在天隅，之子去安极。春潭无与窥，秋台谁共陟。不见一佳人，徒望西飞翼①。
入琵琶峡望积布矶呈玄晖诗（南北朝·刘绘）　　押真韵	江山信多美，此地最为神。以兹峰石丽，重在芳树春。照烂虹霓杂，交错锦绣陈。差池若燕羽，崱屶似龙鳞。却瞻了非向，前观已复新。翠微上亏景，青莎下拂津。巉岩如刻削，可望不可亲。昔途首遐路，未获究清尘。誓将返初服，岁暮请为邻①。
咏博山香炉诗（南北朝·刘绘）	参差郁佳丽，合沓纷可怜。蔽亏千种树，出没万重山。上镂秦王子，驾鹤乘紫烟。下刻蟠龙势，矫首半衔莲。旁为伊水丽，芝盖出岩间。复有汉游女，拾羽弄馀妍。荣色何杂揉，缛绣更相鲜。麇麚或腾倚，林薄杳芊■（艹眠）。掩华终不发，含薰未肯然。风生玉阶树，露湛曲池莲。寒虫悲夜室，秋云没晓天①。
和池上梨花诗（和王融）（南北朝·刘绘）　　押歌韵	露庭晚翻积，风闺夜入多。萦丛似乱蝶，拂烛状联蛾①。
