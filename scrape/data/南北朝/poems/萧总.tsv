孀妇吟（南北朝·萧总）　　押东韵	寒夜静房栊，孤妾思偏丛。悲生聚绀黛，泪下浸妆红。蓄恨萦心里，含啼归帐中。会须明月落，那忍见床空①。
日出行（南北朝·萧总）　　押文韵	昏昏隐远雾，团团乘阵云。正值秦楼女，含娇酬使君①。
劳歌（南北朝·萧总）　　押庚韵	百年能几许，公事罢平生。寄言任立政，谁怜李少卿①。
和梁武陵王遥望道馆诗（南北朝·萧总）　　押阳韵	神境流精阙，仙居紫翠房。今有寻真地，迤逦丽通庄。九柱含虬重，三台饰夜光。金辉碧海桃，玉笈紫书方。拂筵青鸟集，吹萧白凤翔。履归堪是燕，石在讵非羊。烟霞四照蕊，风月五名香。于兹喜临眺，愿得假霓裳①。
上莲山诗（南北朝·萧总）　　押冬韵	独迈青莲岭，超奇紫盖峰。挂流遥似鹤，插石近如龙。沙崩闻韵鼓，霜落候鸣钟。飞花满丛桂，轻吹起修筇。石蒲今尚有，采摘更相逢①。
