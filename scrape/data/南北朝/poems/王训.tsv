度关山（南北朝·王训）	边庭多警急，羽檄未曾閒。从军出陇坂，驱马度关山。关山恒晻霭，高峰白云外。遥望秦川水，千里长如带。好勇自秦中，意气本豪雄。少年便习战，十四已从戎。昔年经上郡，今岁出云中。辽水深难渡，榆关断未通。折衔凌绝域，流蓬警未息。胡风朝夜起，平沙不相识。兵法贵先声，军中自有程。逗遛皆赎罪，先登尽一城。都护疲诏吏，将军擅发兵。平卢疑纵火，飞鸱畏犯营。轻重一为虏，金刀何用盟。谁知出塞外，独有汉飞名①。
奉和同泰寺浮图诗（和简文）（南北朝·王训）　　押侵韵	副君坐飞观，城傍属大林。王门虽八达，露塔复千寻。重栌出汉表，层栱冒云心。昆山雕润玉，丽水莹明金。悬盘同露掌，垂凤似飞禽。月落檐西暗，日去柱东侵。反流开睿属，搦翰动神襟。愿托牢舟反，长免爱河深①。
奉和率尔有咏诗（南北朝·王训）　　押阳韵	殿内多仙女，从来难比方。别有当窗艳，复是可怜妆。学舞胜飞燕，染粉薄南阳。散黄分黛色，薰衣杂枣香。简钗新辗翠，试履逆填墙。一朝恃容色，非复守空房。君恩若可恃，愿作双鸳鸯①。
应令咏舞诗（南北朝·王训）　　押先韵	新妆本绝世，妙舞亦如仙。倾腰逐韵管，敛色听张弦。袖轻风吻入，钗重步难前。笑态千金动，衣香十里传。将持比飞燕，定当谁可怜①。
诗（南北朝·王训）　　押沃韵	且奭匡世功，萧曹佐氓俗（○南史王训传）。
杂曲歌辞 独不见（南北朝·王训）　　押萧韵	日晚宜春暮，风软上林朝。对酒近初节，开楼荡夜娇①。石桥通小涧，竹路上青霄。持底谁见许，长愁成细腰。
