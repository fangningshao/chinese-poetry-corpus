咏七宝扇诗（南北朝·丘巨源）　　押真韵	妙缟贵东夏，巧技出吴闉。裁状白玉璧，缝似明月轮。表里缕七宝，中衔骇鸡珍。画作景山树，图为河洛神。来延挥握玩，入与镮钏亲。生风长袖际，晞华红粉津。拂盻迎娇意，隐映含歌人。时移务忘故，节改竞存新。卷情随象簟，舒心谢锦茵。厌歇何足道，敬哉先后晨①。
听邻妓诗（南北朝·丘巨源）　　押灰韵	披衽乏游术，凭轼寡文才。蓬门长自寂，虚席视生埃。贵里临倡馆，东邻歌吹台。云间娇响彻，风末艳声来。飞华瑶翠幄，扬芬金碧杯。久绝中州美，从念尸乡灰。遗情悲近世，中山安在哉①。
