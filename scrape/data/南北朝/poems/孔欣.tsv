置酒高堂上（南北朝·孔欣）	置酒宴友生，高会临疏棂。芳俎列嘉肴，山罍满春青。广乐充堂宇，丝竹横两楹。邯郸有名倡，承间奏新声。八音何寥亮，四座同欢情。举觞发湛露，衔杯咏鹿鸣。觞谣可相娱，扬解意何荣。顾欢来义士，畅哉矫天诚。朝日不夕盛，川流常宵征。生犹悬水溜，死若波澜停。当年贵得意，何能竞虚名①。
相逢狭路间（南北朝·孔欣）	相逢狭路间，道狭正踟蹰。如何不群士，行吟戏路衢。辍步相与言，君行欲焉如。淳朴久已凋，荣利迭相驱。流落尚风波，人情我迁渝。势集堂必满，运去庭亦虚。竞趋尝不暇，谁肯眷桑枢。无为肆独往，只将困沦胥。未若及初九，携手归田庐。躬耕东山畔，乐道咏玄书。狭路安足游，方外可寄娱①。
祠太庙（南北朝·孔欣）　　押纸韵	束带从王事，结缨奉清祀。肃肃禁闱内，翳然绝尘轨。峨峨高堂上，层构郁云起。明发修荐享，矜悚不遑止。罄折阶廊间，栖栖常靡已①。
猛虎行（南北朝·孔欣）　　押纸韵	饥不食邪蒿莱。倦不息无终里。邪蒿乖素尚。无终丧若始①。
