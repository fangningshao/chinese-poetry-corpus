皇太子释尊诗（残缺四章）（南北朝·王思远）　　押阳韵	龙图升曜，龟籍流芳。俗资儒从，化以学昌。葳蕤四代，昭晰三王。挥发性灵，财成教方。时陂乐沦，风凋礼失。缝掖不衣，章句岂术。蕴金孰砥，怀玉焉器。养正者睿，敷文惟懿。帝则昭天，皇图轶古。乃圣乃神，重规叠矩。霞构两庠，星陈二序。横经若林，负书被宇。国绪克隆，储晖允镜。玉粹萧芬，体元居正。温文自躬，敦悦以性。崇道让齿，业大德盛。高殿既筵，远言既宣。穷理尽奥，阐几洞玄。降情肃币，盥圣荐贤①。
