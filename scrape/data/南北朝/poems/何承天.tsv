鼓吹铙歌十五首 朱路篇（南北朝·何承天）	朱路扬和鸾，翠盖耀金华。玄牡饰樊缨，流旌拂飞霞。雄戟辟旷途，班剑翼高车。三军且莫喧，听我奏铙歌。清鞞惊短箫，朗鼓节鸣笳。人心惟恺豫，兹音亮且和。轻风起红尘，渟澜发微波。逸韵腾天路，颓响结城阿。仁声被八表，威震振九遐。嗟嗟介胄士，勖哉念皇家①。
鼓吹铙歌十五首 其一十五 石流篇（南北朝·何承天）	石上流水，湔湔其波。发源幽岫，永归长河。瞻彼逝者，负月其偕。子在川上，惟以增怀。嗟我殷忧，载劳寤寐。遘此百罹，有志不遂。行年倏忽，长勤是婴。永言没世，悼兹无成。幸遇开泰，沐浴嘉运。绥带安寝，亦又何愠。古之为仁，自求诸己。虚情遥慕，终于徒已①。
天赞（南北朝·何承天）	轩辕改物，以经天人。容成造历，大挠创辰。龙集有次，星纪乃分。
鼓吹铙歌十五首 其二 思悲公篇（南北朝·何承天）	思悲公。怀衮衣。东国何悲公西归。公西归。流二叔。幼主既悟偃禾复。偃禾复。圣志申。营都新邑从斯民。从斯民。德惟明。制礼作乐兴颂声。兴颂声。致嘉祥。鸣凤爰集万国康。万国康。犹弗已。握发吐餐下群士。惟我君。继伊周。亲睹盛世复何求（○同上）。
