乱后别苏州人诗（南北朝·贺力牧）　　押虞韵	徘徊睇阊阖，怅望机姑苏。慨矣嗟荒运，悲哉惜霸图。子常终覆郢，宰嚭遂亡吴。石陨星方暗，山崩川自枯。周京摧棫朴，汉社落枌榆。宫毁无巢燕，城空馀堞乌。兹邦号端委，多士自相趋。照庑同燕石，光车等魏珠。言离已惆怅，念别更踟蹰。若访任公子，求余东海隅①。
关山月（南北朝·贺力牧）　　押先韵	重关敛暮烟，明月下秋前。照石疑分镜，临弓似引弦。雾暗迷旗影，霜浓湿剑莲。此处离乡客，遥心万里悬①。
