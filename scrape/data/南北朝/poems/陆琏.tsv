齐皇太子释奠诗（南北朝·陆琏）　　押先韵	侧观遥册，历选皇年。惟灵御极，惟睿奉天。情机散古，文象聿宣。云鸟舛驾，教思蝉联。太明在运，帝功泉塞。端饰宝命，化垂人则。业敷七政，训弘三德。昭图协轨，道清万国。振领还风，提纲息伪。爱孚应远，仁治祥被。六幽畅波，八埏藻义。烟■（火囚）开祯，山河㕬瑞。祚休长运，卜永联庆。于穆储徽，仪震丽正。妙智夙昭，神泉独镜。誉宣诗史，道协镛咏。业崇敬达，师严教尊。清淳璧水，赫奕兽门。斌斌楙藉，秩秩德言。合情饰皃，导本归源。宪章祀典，宗圣维灵。牺牷钊洁，盥奠肃诚。乐和初奏，礼备未贞。风辉克广，至德维馨。敬周献毕，即宴庠宫。霜庭秀日，邃宇恬风。陈仪就位，济济雍雍。泽宫庆普，心陶乐融。灼灼宰傅，英英藩哲。缔彩飞声，腾光代翼。髦彦连华，才奇映列。貂佩陆离，巾衮容裔。粹景贞晖，云露延和。显仁性始，藏用生波。乘虞入幸，沐吝溟河。巡崖恧虑，抃藻倾歌①。
