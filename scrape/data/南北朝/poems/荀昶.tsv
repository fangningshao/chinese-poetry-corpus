拟相逢狭路间（南北朝·荀昶）	朝发邯郸邑，暮宿井陉间。井陉一何狭，车马不得旋。邂逅相逢值，崎岖交一言。一言不容多，伏轼问君家。君家诚易知，易知复易博。南面平原居，北趣相如阁。飞楼临名都，通门枕华郭。入门无所见，但见双栖鹤。栖鹤数十双，鸳鸯九相追。大兄珥金珰，中兄振缨緌。伏腊一来归，邻里生光辉。小弟无所为，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且却坐，梁尘将欲飞①。
拟青青河边草（南北朝·荀昶）	荧荧山上火，苕苕隔陇左。陇左不可至，精爽通寤寐。寤寐衾裯同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，贻我端弋绨。命仆开弋绨，中有隐起圭。长跪读隐圭，词苦声亦凄。上言各努力，下言长相怀①。
