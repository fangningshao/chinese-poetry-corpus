东郊望春詶王建安隽晚游诗（南北朝·萧子云）　　押药韵	金塘绿泉满，上园梨蕊落。蛱蝶恋残花，黄莺对妖萼。芳菲满郊甸，惠风生兰薄。子家冠盖里，我馆幽栖郭。绿杨垂长溪，便桥限清洛。相去能几许，一水终疏索①。
赠海法师游甑山诗（南北朝·萧子云）　　押真韵	真心好丘壑，偏悦幽栖人。忽闻甑山旅，万里自相亲。泬寥晚霖霁，重叠晴云新。秋至蝉鸣柳，风高露起尘。动余忆山思，惆怅惜荷巾①。
落日郡西齐望海山诗（南北朝·萧子云）　　押微韵	渔舟暮出浦，汉女采莲归。夕云向山合，水鸟望田飞。蝉鸣早秋至，蕙草无芳菲。故隐天山北，梦想日依依①。
寒夜直坊（南北朝·萧子云）　　押梗韵	滴滴雨鸣阶，愔愔兹夜静。风落宣猷树，寒凋承光屏。高帷晓独垂，华烛夜空冷。所思不相见，方知寒漏永①。
赠吴均诗（南北朝·萧子云）　　押黠韵	欲知健少年，本来最轻黠。绿沈弓项纵，紫艾刀横拔。谁持命要宠，宁知敌可杀。有功终不言，明君自应察①。
春思诗（南北朝·萧子云）　　押盐韵	春风荡罗帐，馀花落镜奁。池荷正卷叶，庭柳复垂檐。竹柏君自改，团扇妾方嫌。谁能怜故素，终为泣新缣①。
相和六引 宫引（南北朝·萧子云）　　押纸韵	宅中为君。声之始。气和而应。律生子。四宫既作。阴阳理①。
