同萧长史看妓（南北朝·萧纪）　　押歌韵	燕姬奏妙舞，郑女发清歌。回羞出曼脸，送态入嚬蛾。宁殊值行雨，讵减见凌波。想君愁日暮，应羡鲁阳戈①。
和湘东王夜梦应令诗（南北朝·萧纪）　　押微韵	昨夜梦君归，贱妾下鸣机。悬知意气薄，不着去时衣。故言如梦里，赖得雁书飞①。
晓思诗（南北朝·萧纪）　　押灰韵	晨禽争学啭，朝花乱欲开。炉烟入斗帐，屏风隐镜台。红妆随泪尽，荡子何时回①。
明君词（南北朝·萧纪）　　押阳韵	塞外无春色，边城有风霜。谁堪览明镜，持许照红妆①。
闺妾寄征人（南北朝·萧纪）　　押尤韵	敛色金星聚，萦悲玉箸流。愿君看海气，忆妾上高楼①。
咏鹊（南北朝·萧纪）　　押微韵	欲避新枝滑，还向故巢飞。今朝听声喜，家信必应归①。
