长安有狭邪行（南北朝·王囧）	名都驰道傍，华毂乱锵锵。道逢佳丽子，问我居何乡。我家洛川上，甲第遥相望。珠扉玳瑁床，绮席流苏帐。大子执金吾，次子中郎将。小子陪金马，遨游蔑卿相。三子俱休沐，风流郁何壮。三子俱会同，肃雍多礼让。三子俱还室，丝管纷寥亮。大妇裁舞衣，中妇学清唱。小妇窥镜影，弄此朝霞状。佳人且少留，为君绕梁唱①。
奉和往虎窟山寺诗（南北朝·王囧）	美境多胜迹，道场实兹地。造化本灵奇，人功兼制置。房廊相映属，阶阁并殊异。高明留睿赏，清净穆神思。豫游穷岭历，藉此方春至。野花夺人眼，山莺纷可喜。风景其鲜华，水石相辉媚。法像无尘染，真僧绝名利。陪游既伏心，闻道方刻意①。
