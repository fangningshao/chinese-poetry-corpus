皇太子释奠诗（南北朝·袁浮丘）　　押队韵	三象既区，八文斯载。靡人谁牧，匪后焉载。参差王列，回环纪代。数含兴毁，理彰彪晦。我皇广运，实惟灵德。于昭储嗣，徽光万国。曾是知微，降情敦克。陈经宪古，正讹辩感。岩岩崇殿，蔼蔼重筵。韶仪淳睟，远旨清宣。剖斥穿杂，总括凝泉。冲识知归，蒙薄攸迁。司业克终，告成奠旅。简习容章，筮辰献举。肃兹戒禁，洁此牲俎。摇金盖凤，自宫徂序。有观惟礼，亦既具来。儒巾云列，朝绂星陪。式是保训，允兼明台。比萼唐卫，烨烨光埃。冬绪御朔，气爽烟辉。彯霞旦卷，凝霜晚晞。张县瞀目，铿锵动几。翻舞屡还，绝音忘归。语远河清，记閟辰迟。园朝游夕，浮年偶时。爵贺峻檐，蝈鸣旷坻。俯蹈盛典，仰震庸辞①。
