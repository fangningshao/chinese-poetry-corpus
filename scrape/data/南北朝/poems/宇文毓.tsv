贻韦居士诗（南北朝·宇文毓）　　押微韵	六爻贞遁世，三辰光少微。颍阳去犹远，沧洲遂不归。风动秋兰佩，香飘莲叶衣。坐石窥仙洞，乘槎下钓矶。岭松千仞直，岩泉百丈飞。聊登平乐观，遥想首阳薇。傥能同四隐，来参余万机①。
过旧宫诗（南北朝·宇文毓）　　押东韵	玉烛调秋气，金舆历旧宫。还如过白水，更似入新丰。秋潭渍晚菊，寒井落疏桐。举杯延故老，今闻歌大风①。
和王褒咏摘花（南北朝·宇文毓）　　押阳韵	玉椀承花落，花落椀中芳。酒浮花不没，花含酒更香①。
