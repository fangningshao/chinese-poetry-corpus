怨诗行（南北朝·汤惠休）　　押阳韵	明月照高楼，含君千里光。巷中情思满，断绝孤妾肠。悲风荡帷帐，瑶翠坐自伤。妾心依天末，思与浮云长。啸歌视秋草，幽叶岂再扬。暮兰不待岁，离华能几芳。愿作张女引，流悲绕君堂。君堂严且秘，绝调徒飞扬①。
江南思（南北朝·汤惠休）　　押真韵	幽客海阴路，留戍淮阳津。垂情向春草，知是故乡人①。
杨花曲三首（南北朝·汤惠休）　　押支韵	葳蕤华结情，宛转风含思。掩涕守春心，折兰还自遗①。
白纻歌三首（南北朝·汤惠休）	琴瑟未调心已悲，任罗胜绮强自持。忍思一舞望所思，将转未转恒如疑。桃花水上春风出，舞袖逶迤鸾照日。徘徊鹤转情艳逸，君为迎歌心如一①。
秋思引（南北朝·汤惠休）　　押歌韵	秋寒依依风过河，白露萧萧洞庭波。思君末光光已灭，眇眇悲望如思何①。
楚明妃曲（南北朝·汤惠休）	琼台彩楹。桂寝雕甍。金闺流耀。玉牖含英。香芬幽蔼。珠彩珍荣。文罗秋翠。纨绮春轻。骖驾鸾鹤。往来仙灵。含姿绵视。微笑相迎。结兰枝。送目成。当年为君荣①。
赠鲍侍郎诗（南北朝·汤惠休）　　押庚韵	玳枝兮金英，绿叶兮金茎。不和君王杯，低彩还自荣。想君不相艳，酒上视尘生。当令芳意重，无使盛年倾①。
