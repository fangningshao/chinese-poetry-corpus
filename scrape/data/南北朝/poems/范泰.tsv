经汉高庙诗（南北朝·范泰）	啸吒英豪萃，指挥五岳分。乘彼道消势，遂廓宇宙氛。重瞳岂不伟，奋臂腾群雄。壮力拔高山，猛气烈迅风。恃勇终必挠，道胜业自隆①。
鸾鸟诗（南北朝·范泰）　　押霁韵	神鸾栖高梧，爰翔霄汉际。轩翼飏轻风，清响中天厉。外患难预谋，高罗掩逸势。明镜悬高堂，顾影悲同契。一激九霄音，响流形已毙①。
九月九日诗（南北朝·范泰）　　押宥韵	劲风肃林阿，鸣雁惊时候。篱菊熙寒丛，竹枝不改茂①。
诗（南北朝·范泰）　　押皓韵	枉生竟何豫，未云倏已老。华发飘悴容，若虑栖怀抱。畴昔少年时，皆以归大造①。
咏雪诗（南北朝·范泰）	王山亘野，琼林分道①。
赠袁湛谢混诗（南北朝·范泰）　　押御韵	亦有后出隽，离群颇骞翥①。
