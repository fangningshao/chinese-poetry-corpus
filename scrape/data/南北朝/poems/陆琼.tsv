梁南吟（南北朝·陆琼）　　押阳韵	临淄佳丽地，年少习名倡。似笑唇朱动，非愁眉翠扬。掩抑随竽转，和柔会瑟张。轻扇屡回指，飞尘亟绕梁。寄言诸葛相，此曲作难忘①。
玄圃宴各咏一物须筝诗（南北朝·陆琼）　　押先韵	三五并时年，二八共来前。今逢泗滨树，定减琴中弦。鹤别霜初紧，乌啼月正悬①。
和张湖熟雹诗（南北朝·陆琼）　　押阳韵	惟徵动羽，惟阴胁阳。雨水作沴，凝气为祥①。
还台乐（南北朝·陆琼）　　押真韵	蒲萄四时方醇，琉璃千钟旧宾。夜饮舞忱销烛，朝醒弦促催人。春风秋月恒好，驩醉日月言新①。
关山月（南北朝·陆琼）　　押尤韵	边城与明月，俱在关山头。焚烽望别垒，击斗宿危楼。团团婕妤扇，纤纤秦女钩。乡园谁共此，愁人屡益愁①。
长相思（南北朝·陆琼）	长相思。久离别。一罢鸳文绮荐绝。鸿已去。柳堪结。室冷镜疑冰。庭幽花似雪。容貌朝朝改。书字看看灭①。
