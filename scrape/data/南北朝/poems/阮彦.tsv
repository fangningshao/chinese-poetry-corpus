皇太子释奠会诗（南北朝·阮彦）　　押先韵	惟帝御宇，惟圣裁荃。云官眇载，凤纪遐传。于皇作后，缵武乘天。地契斯彰，震符乃宣。五帝继作，三王代新。教蔼隆周，轨灭荒秦。兴之用博，替之斯堙。敬业贻训，务于成均。蕴宝聿摅，藏信咸澈。璧日文曜，珠星泻晰。大开泮渚，爰构庠艺。越岫重梯，凭波累枻。兼明翌政，丽景承霄。玉振方辰，金声夙标。德映姬储，芳腾夏朝。四辅陶辉，三善伊昭。睿机钦典，式夤昧旦。永言念兹，旧章载焕。习习胥敩，济济师赞。告衅舍弊，肃奠循裸。玉动璇轩，銮回璧戺。适序亲荐，登堂降齿。槐保锵仪，揆傅观止。物悟大哉，神称至矣。献礼卒虔，分除起宴。庭旅宾筵，阶陈肆县。笙镛登越，干戚浮绚。明耸八音，幽驰九变。庆逾居雒，骧疑在镐。百灵具祗，万纮同造。粤以空微，预均风草。取滥槐缨，无闻舆阜①。
