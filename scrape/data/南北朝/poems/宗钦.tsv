赠高允诗（南北朝·宗钦）	嵬峨恒岭，滉瀁沧溟。山挺其和，水耀其精。启兹令族，应期诞生。华冠众彦，伟迈群英。于穆吾子，含贞藉茂。如彼松竹，陵霜擢秀。味老思冲，玩易体复。戢翼九皋，声溢宇宙。我皇龙兴，重离叠映。刚德外彰，柔明内镜。乾象奄气，坤厚山竞。风无殊音，俗无异径。经纬曰文，著述曰史。斟酌九流，错综幽旨。帝用詶咨，明发虚拟。广辟四门，披延髦士。尔应其求，翰飞东观。口吐琼音，手挥霄翰。弹毫珠零，落纸锦粲。坟无凝割，典无滞泮。山降则谦，含柔为信。林崇日渐，明外斯进。有邈夫子，兼兹四慎。弱而难胜，通而不峻。南董邈矣，史功不申。固倾佞窦，雄秽美新。迁以陵腐，邕由卓泯。时无逸勒，路盈摧轮。尹佚谟周，孔明述鲁。抑扬群致，宪章三五。昂昂高生，纂我遐武。勿谓古今，违规易矩。自昔索居，沈沦西藩。风马既殊，标榜莫缘。开通有运，暗遇当年。披衿暂面，定交一言。咨疑秘省，访滞京都。水镜叔度，洗吝田苏。望仪神婉，即象心虚。悟言礼乐，探赜诗书。履霜悼迁，抚节感变。嗟我年迈，迅逾激电。进乏由赐，退非回宪。素发掩玄，枯颜落茜。文以会友，友由知己。诗以明言，言以通理。盼坎迷流，觌艮暗止。庶尔虬光，回鳞曲水①。
