从北征诗（南北朝·裴让之）　　押庚韵	沙漠胡尘起，关山烽燧惊。皇威奋武略，上将总神兵。高台朔风驶，绝野寒云生。匈奴定远近，壮士欲横行①。
公馆燕酬南使徐陵诗（南北朝·裴让之）　　押真韵	嵩山表京邑，钟岭对江津。方域殊风壤，分野各星辰。出境君图事，寻盟我恤邻。有才称竹箭，无用忝丝纶。列乐歌钟响，张旃玉帛陈。皇华徒受命，延誉本无因。韩宣将聘楚，申胥欲去秦。方期饮河朔，翻属卧漳滨。礼酒盈三献，宾筵盛八珍。岁稔鸣铜雀，兵戢坐金人。云来朝起盖，日落晚摧轮。异国犹兄弟，相知无旧新①。
有所思（南北朝·裴让之）　　押微韵	梦中虽暂见，及觉始知非。殿转不能寐，徙倚独披衣。悽悽晓风急，晻晻月光微。室空常达旦，所思终不归①。
