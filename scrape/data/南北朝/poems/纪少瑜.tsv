游建兴苑诗（南北朝·纪少瑜）　　押侵韵	丹陵抱天邑，紫渊更上林。银台悬百仞，玉树起千寻。水流冠盖影，风扬歌吹音。踟蹰怜拾翠，顾步惜遗簪。日落庭光转，方幰屡移阴。终言乐未极，不道爱黄金①。
拟吴均体应教诗（南北朝·纪少瑜）	庭树发春辉，游人竞下机。却匣擎歌扇，开箱择舞衣。桑萎不复惜，看花遽将夕。自有专城居，空持迷上客①。
月中飞萤诗（南北朝·纪少瑜）　　押江韵	远度时依幕，斜来如畏窗。向月光还尽，临池影更双①。
春日诗（南北朝·纪少瑜）　　押东韵	愁人试出牖，春色定无穷。参差依网日，澹荡入帘风。落花还绕树，轻飞去隐空。徒令玉箸迹，双乘明镜中①。
咏残灯诗（南北朝·纪少瑜）　　押微韵	残灯犹未灭，将尽更扬辉。唯馀一两焰，才得解罗衣①。
