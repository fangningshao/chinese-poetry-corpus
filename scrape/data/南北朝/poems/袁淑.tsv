效曹子建白马篇（南北朝·袁淑）	剑骑何翩翩，长安五陵间。秦地天下枢，八方凑才贤。荆魏多壮士，宛洛富少年。意气深自负，肯事郡邑权。藉藉关外来，车徒倾国廛。五侯竞书币，群公亟为言。义分明于霜，信行直如弦。交欢池阳下，留宴汾阴西。一朝许人诺，何能坐相捐。飘节去函谷，投佩出甘泉。嗟此务远图，心为四海悬。但营身意遂，岂校耳目前。侠烈良有闻，古来共知然①。
效古诗（南北朝·袁淑）　　押东韵	谇此倦游士，本家自辽东。昔隶李将军，十载事西戎。结车高阙下，极望见云中。四面各千里，从横起岩风。寒燠岂如节，霜雨多异同。夕寐北河阴，梦还甘泉宫。勤役未云已，壮年徒为空。乃知古时人，所以悲转蓬①。
咏冬至诗（南北朝·袁淑）　　押霁韵	连星贯初历，令月临首岁。荐乐行阴政，登金赞阳滞。收凉降天德，萌华宣地惠。司瑞记夜晞，书云掌朝誓①。
种兰诗（南北朝·袁淑）　　押语韵	种兰忌当门，怀璧莫向楚。楚少别玉人，门非植兰所①。
登宣城郡诗（南北朝·袁淑）　　押鱼韵	怅焉讯旧老，兹前乃楚居。十代阙州记，百祀绝方书①。
咏寒雪诗（南北朝·袁淑）	渚幽寒兮石烟聚，日华收兮山气深。边亭哀兮夜燧灭，孙枝振兮空岫吟。鱼戢鳞兮鸟矜翰，虹蛰火兮龙藏金①。凌霰交兮高冰合，浮波梗兮悲风流②。霜雪滞兮潜天阳，浮澌结兮悲海阴（○同上）。
啄木诗（南北朝·袁淑）	南山有鸟，自名啄木。饥则啄木，暮则巢宿。无干于人，唯志所欲。性清者荣，性浊者辱①。
