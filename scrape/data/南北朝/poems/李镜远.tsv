咏日诗（南北朝·李镜远）　　押支韵	始临东岳观，俄升若木枝。萍实讵俦彩，合扇且惭规。北林耿初曜，圆窗鉴早曦。照庭馀雪尽，映檐溜滴垂。徘徊匝花树，煜爚满春池。柳阴裁靡靡，帘影复离离。曾泉岂亭舍，桑榆忽在斯。回戈安得中，长绳不可羁。冲情爱景落，清宴惜光驰。温晖徒已荷，深心窃自知①。
蝶蝶行（南北朝·李镜远）　　押寒韵	青年已布泽，微虫应节欢。朝出南园里，暮依华叶端。菱舟追或易，风池度更难。群飞终不远，还向玉阶兰①。
