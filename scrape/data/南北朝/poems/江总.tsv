秋日侍宴娄苑湖应诏诗（南北朝·江总）　　押阳韵	翠渚还銮（文苑作鸾）辂，瑶池命羽觞。千门响云跸，四泽动荣光。玉轴昆池浪，金舟太液张。虹旗照岛屿，凤盖绕林塘。野静重阴阔（文苑作阁），淮秋水气凉。雾开楼阙近，日迥烟波长。洛宴谅斯在，镐饮讵能方。朽劣叨荣遇，簪笏奉周（文苑作同）行。
侍宴玄武观诗（南北朝·江总）　　押萧韵	诘晓三春暮，新雨百花朝。星宫移渡䍐（类聚作汉），天驷动行镳。旆转苍龙阙，尘飞饮马桥。翠观迎斜照，丹楼望落潮。鸟声云里出，树影（类聚作彩）浪中摇。歌吟奉天咏，未必待闻韶。
宴乐修堂应令诗（南北朝·江总）　　押阳韵	肃城通甲观，承华启画堂。北宫降恩赏，西园度羽觞。殊私（文苑作思）奉玉裕，终宴在金房。庭晖连树彩，檐影接云光。仙如伊水驾，乐似洞庭张。弹丝命琴瑟，吹竹动笙簧。庸疏滥应阮，衰②朽恧①连章。
三日侍宴宣猷堂曲水诗（南北朝·江总）　　押支韵	上巳娱春禊，芳辰喜月离。北宫命箫鼓，南馆列旌麾。绣柱擎①飞阁，雕轩傍曲池。醉鱼沈远岫，浮枣漾清漪。落花悬度影，飞丝不（当作下）碍枝。树动丹楼出，山斜翠磴危。礼周羽爵遍，乐阕光阴移。
秋日游（南北朝·江总）　　押歌韵	灵①沼萧条望，游人意绪多。终南云影落，渭北雨声过。蝉噪金堤柳，鹭饮石鲸②波。珠来照③似月，织处写成河。此时④临水叹，非复采莲歌。
秋日登广州城南楼诗（南北朝·江总）　　押东韵	秋城韵晚笛，危榭引清①风。远气疑埋剑，惊禽似避弓。海树一边出，山云四面通。野火初烟细，新月半轮空。塞外离群客（类聚作鸟），颜鬓早如蓬。徒怀建邺（文苑作业）水，复想洛阳宫。不及孤飞雁，独在上林中。
赠洗马袁朗别诗（南北朝·江总）　　押先韵	贾谊登朝日，终军对奏年。校文升广内，抚剑入崇贤。奇才殊艳逸①，将别更留连②。驱车命铙③管，拱坐面林泉。池寒稍下雁，木落久无蝉。露浸（类聚作侵）山扉④月，霜开石路烟。高谈无与⑤慰，迟尔报华篇。
诒孔中丞奂诗（南北朝·江总）	我行五岭表，辞乡①二十年。闻莺欲动咏，披雾即依然。畴昔同寮寀，今（文苑作亟）随年代改。借问藏书处，唯君故人在。故人名宦②高，霜③简肃权豪。谁知怀九叹，徒然泣二毛。步出东郊望，心游江海上。遇物便今古，何为不惆怅。初晴原野开，宿雨润条枚。丛花曙后发，一鸟雾中来。淹留兰蕙苑，吟啸芳菲晚。忘怀静躁间，自觉风尘远。白社聊可依，青山乍采薇。钟牙④乃得性，语默岂同归。
赠贺左丞萧舍人诗（南北朝·江总）	輶轩通八表，旌节骛三秦。听歌酬（文苑作犹）敏对，继好伫行人。贺生思沈郁，萧弟学纷纶。共有笔端誉，皆为席上珍。离群徒悄悄，征旅日駪駪。黄河分太史，一曲悲千里。海内平生亲，中朝流寓士。痛哉悯梁祚，于焉三十祀。钟仪絷不归，盛宪非何已。陇头心断绝，尔为参生死。回首望长安，犹如①蜀道难。函关分地轴，华岳接天坛。行旃方境逝②，去棹舣江干。芦花霜外白，枫叶水前丹。翔鸥方怯③冻，落雁④不胜弹。辉辉盛王道，时务婴疲老。九流倦耳目，十⑥年变⑤怀抱。何以敦歧路，凄然缀辞藻。江南有桂枝，塞北无萱草。斗酒未为别，垂堂深自保。
遇长安使寄裴尚书诗（南北朝·江总）　　押微韵	传闻合①浦叶，远向洛阳飞。北风尚嘶马，南冠独不归。去云②目徒送，离琴手自挥。秋蓬失处所，春草屡芳菲。太③息关山月，风尘客子衣。
别南海宾化侯诗（南北朝·江总）　　押尤韵	石关通越井，蒲涧迩灵洲。此地何辽夐，群英逐远游。高才袁彦伯，令誉许文休。悠焉值君子，复此映芳猷。崤函多险涩，星琯壮环周。分歧泣世道，念别伤边秋。断山时结雾，平海若无流。惊鹭一群起，哀猿数处愁。是日送归客，为情自可求。终谢能鸣雁，还同不系舟。其如江海泣，惆怅徒离忧。
庚寅年二月十二日游虎丘山精舍诗（南北朝·江总）　　押文韵	纵棹怜回曲，寻山静见闻。每从芳杜性，须与俗人分。贝塔涵流动，花台偏领①芬。蒙茏出檐桂，散漫②绕窗云。情幽岂徇物，志远易惊群。何由狎鱼鸟，不愿屈玄纁。
入龙丘岩精舍诗（南北朝·江总）　　押冬韵	法堂犹集雁，仙竹几成龙。聊承丹桂馥，远视①白云峰。风窗穿石窦，月牖拂霜松。暗谷留征鸟，空林彻夜钟。阴崖（文苑作峰）未辨色，叠树岂知重。溘此哀时命，吁嗟世不容。无由访詹尹，何去复何从。
明庆寺诗（南北朝·江总）　　押先韵	十五诗书日，六十轩冕年。名山极历览，胜地殊留连。幽厓耸绝壁（文苑作壑），洞穴泻飞泉。金河知證果，石室乃安禅。夜梵闻三界，朝香彻九天。山阶步皎月，涧户听①凉蝉。市朝沾草露，淮海作桑田②。何（文苑作永）言望钟岭，更复切秦川。
入摄山栖霞寺诗并序（南北朝·江总）　　押虞韵	净心抱冰雪，暮齿逼①桑榆。太息波川迅，悲哉人世拘。岁华②皆采穫，冬晚共③严枯。濯流济八水，开襟入四衢。玆山灵妙合，当与天地俱。石濑乍深浅④，崖烟⑤递有无。缺碑横古隧，盘木卧荒涂。行行备履历，步步辚⑦威⑥纡。高僧迹共远，胜地心相符。樵隐各有得，丹青独不渝⑧。遗风伫芳桂，比德喻生刍。寄言长往客，悽然伤鄙夫。
游摄山栖霞寺诗并序（南北朝·江总）　　押筱韵	霢霂时（文苑作新）雨霁，清和孟夏肇。栖宿绿野中，登顿丹霞杪。敬仰高人德，抗志尘物①表。三空豁已悟，万有一何小。始从情所寄，冥期谅不少。荷衣步林泉，麦气凉昏晓。乘风面泠泠，候月临皎皎。烟崖憩古石，云路排征鸟。披径怜森沈，攀条惜杳袅。平生忘是非，朽谢岂矜矫。五净自此涉②，六尘庶无扰。
摄山栖霞寺山房夜坐简徐祭酒周尚书并同（并同。文苑作共）游群彦诗（南北朝·江总）　　押寒韵	澡身事珠戒，非是学金丹。月磴时横枕，云崖宿解鞍。梵宇调心易，禅庭数息难。石涧水流静，山窗叶去寒。君思北阙驾，我惜东都冠。翻愁夜钟尽，同志不盘桓①。
静卧栖霞寺房望徐祭酒诗（南北朝·江总）　　押佳韵	绝俗俗无侣，修心心自斋。连崖夕气合，虚宇宿云霾。卧藤新接户，欹石久成阶。树声非有意，禽戏似忘怀。故人市朝狎，心期林壑乖。唯怜对芳杜，可以为吾侪。
营涅槃忏还涂作诗并序（南北朝·江总）　　押萧韵	可否①同一贯，生死亦一条。况期②灭尽者，岂是俗中要。人道离群怆，冥期出世遥。留连入涧曲，宿昔陟③岩椒。石溜冰④便断，松霜日自销。向崖云叆叇，出谷雾飘飖。勿言无大隐，归来即市朝。
至德二年十一月十二日升（广弘明集作界。注云：元、明本作升）德施山斋三宿决定罪福忏悔诗（南北朝·江总）　　押侵韵	四知无矫志，二①施启幽心。简通②避人物，偃息还山林。曲涧停驺响，交枝落幔③阴。池台聚冻雪，栏牖噪归禽。石彩无新故，峰形讵古今。大车何杳杳，奔马遂骎骎。何以修六念，虔诚在一音。未泛慈舟远，徒令愿海深。
