被使出关诗（南北朝·何胥）　　押先韵	出关登陇坂，回首望秦川。绛水通西晋，机桥指北燕。奔流下激石，古木上参天。莺啼落春后，雁度在秋前。平生屡此别，肠断自催年①。
赋得待诏金马门诗（南北朝·何胥）　　押萧韵	汉家一统轨，济济万国朝。飞缨拂晓雾，轻辇逐晨飙。槐衢映绿绂，日彩丽金貂。此时参待诏，谁复想渔樵①。
伤章（《诗纪》云。章字上疑有阙文）公大将军诗（南北朝·何胥）　　押真韵	百万横行罢，三千白日新。短箫应出塞，长笛反惊邻。槐庭惨芳树，舞阁思阳春。所悲金谷妓，坐望玉关人①。
哭陈昭诗（南北朝·何胥）　　押元韵	思人适旧馆，寂寞非一源。无复酣歌乐，空馀燕雀喧。落晖隐穷巷，秋风生故园。抚孤空对此，零泪欲奚言①。
