升天行（南北朝·刘孝胜）　　押真韵	尧攀已徒说，汤扪亦妄陈。欲访青云侣，正遇丹丘人。少翁俱仕汉，韩终苦入秦。汾阴观化鼎，瀛洲宴羽人。广成参日月，方朔问星辰。惊祠伐楚树，射药战江神。阊阖皆曾倚，太一岂难亲。赵简犹闻乐，周储固上宾。秦皇多忌害，元朔少宽仁。终无良有以，非关德不邻①。
武溪深行（南北朝·刘孝胜）　　押庚韵	武溪深不测，水安舟复轻。暂侣庄生钓，还滞鄂君行。棹歌争后发，噪鼓逐前征。秦上山川险，黔中木石并。林壑秋籁急，猿哀夜月明。澄源本千仞，回峰忽万萦。昭潭让无底，太华推削成。日落野通气，目极怅馀情。下流曾不浊，长迈寂无声。羞学沧浪水，濯足复濯缨①。
冬日家园别阳羡始兴诗（南北朝·刘孝胜）	四鸟怨离群，三荆悦同处。如今腰艾绶，东南各殊举。且欣棠棣集，弥惜光阴遽。黠吏本须裁，豪民亦难御。愿勖千金水，思闻五湖誉①。
咏益智诗（南北朝·刘孝胜）　　押寒韵	挺工铜岭上，擢颖石门端。连丛去本叶，杂和委雕盘。宁推不迷草，讵减聪明丸。傥逢公子宴，方厌永夜欢①。
妾薄命（南北朝·刘孝胜）　　押东韵	冯姜朝汲远，徐吾夜火穷。旧井长逢幕，邻灯欲未通。五逐无来娉，三娶尽凶终。离灾阳禄观，就废昭台宫。乘屯迹虽淑，应戚理恒同。复传苏国妇，故爱在房栊。愁眉歇巧黛，啼妆落艳红。织书凌窦锦，敏诵轶繁弓。离剑行当合，春床勿怨空①。
